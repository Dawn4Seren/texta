                           KOHTUOTSUS
                                   Eesti Vabariigi nimel

 Kohus                             Tallinna Ringkonnakohus

 Kohtukoosseis                     Eesistuja Gaida Kivinurm, liikmed Margo Klaar ja Tiit
                                   Kollom

 Otsuse tegemise aeg ja koht       28. aprill 2016, Tallinn

 Tsiviilasja number                2-15-13933

 Tsiviilasi                        Legal Services OÜ hagi BALKANCAR IMPEX OÜ
                                   vastu võlgnevuse välja mõistmiseks
 Tsiviilasja hind
 apellatsioonimenetluses           102,98 eurot

 Vaidlustatud kohtulahend          Harju Maakohtu 30.11.2015 otsus ja 18.12.2015 täiendav
                                   otsus

 Kaebuse esitaja ja kaebuse liik   Legal Services OÜ apellatsioonkaebus

 Kohtumenetluse liik               Kirjalik menetlus

 Menetlusosalised ja nende         Hageja: Legal Services OÜ (registrikood 11835206),
 esindajad                         volitatud esindaja Marge Rebane
                                   Kostja: BALKANCAR IMPEX OÜ (registrikood
                                   11072586), seaduslik esindaja Alexandre Alexiev

RESOLUTSIOON
  1. Tühistada Harju Maakohtu 30.11.2015 otsus ja 18.12.2015 täiendav otsus hagi osalise
     rahuldamise osas ja teha maakohtule tagasi saatmata uus otsus, millega rahuldada
     Legal Services OÜ hagi täies ulatuses.
  2. Tühistada Harju Maakohtu 30.11.2015 otsus ja 18.12.2015 täiendav otsus
     menetluskulude jaotuse osas ja teha selles osas maakohtule tagasi saatmata uus otsus,
     millega jätta menetluskulud kostja kanda.
  3. Jätta muutmata Harju Maakohtu 30.11.2015 otsus ja 18.12.2015 täiendav otsus hageja
     esindaja kulude menetluskuludena kindlaksmääramata jätmise ja kostjalt
     väljamõistmata jätmise osas, kuid muuta selles osas maakohtu otsuse põhjendusi.
  4. Lugeda Harju Maakohtu 19.10.2015 otsuse resolutsioon tervikuna sõnastatuks
     järgnevalt:
     4.1. Hagi rahuldada.
                                                                                                  2


        4.2.Välja mõista BALKANCAR IMPEX OÜ-lt Legal Services OÜ kasuks 490,53
            eurot, sh põhinõue 370,50 eurot, sissenõudmiskulud 40 eurot ja hagiavalduse
            esitamise seisuga (18.09.2015) sissenõutavaks muutunud viivis 80,03 eurot.
        4.3. Välja mõista BALKANCAR IMPEX OÜ-lt Legal Services OÜ kasuks alates
            hagiavalduse esitamisest 18.09.2015 viivis põhivõlgnevuselt (370,50 eurot) määras
            0,06% päevas kuni põhinõude täitmiseni.
        4.4. Jätta menetluskulud BALKANCAR IMPEX OÜ kanda.
        4.5. Välja mõista BALKANCAR IMPEX OÜ-lt Legal Services OÜ kasuks
            menetluskuluna riigilõiv 125 eurot.
   5.   Legal Services OÜ apellatsioonkaebus rahuldada osaliselt.
   6.   Jätta apellatsioonimenetlusega seotud kulud BALKANCAR IMPEX OÜ kanda.
   7.   Rahuldada Legal Services OÜ apellatsioonimenetlusega seotud kulude rahalise
        kindlaksmääramise avaldus osaliselt ja määrata Legal Services OÜ
        apellatsioonimenetlusega seotud kuludena kindlaks riigilõiv 75 eurot.
   8.   Välja mõista BALKANCAR IMPEX OÜ-lt Legal Services OÜ kasuks
        apellatsioonimenetlusega seotud menetluskuluna riigilõiv 75 eurot.

Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist otsuse
avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada teise
menetlusosalise kaebuse või muu taotluse kohta seisukohti ja vastuväiteid. Menetlusabi andmise
taotlus ei peata seaduses sätestatud ega kohtu poolt määratud tähtaja kulgemist. Seaduses sätestatud
tähtaja järgimiseks peab menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb.

Asjaolud ja hageja nõue
   1. Legal Services OÜ (hageja) esitas 18.09.2015 Harju Maakohtule hagi BALKANCAR
      IMPEX OÜ (kostja) vastu võlgnevuse nõudes. Hagiavalduse kohaselt sõlmisid pooled
      30.05.2014 juriidiliste teenuste osutamise lepingu 2014/4, mille kohaselt hageja osutas
      kostjale kostja poolt soovitud juriidilisi teenuseid seoses R. V-i töövaidlusega lepingus
      toodud tingimustel ja korras tunnitasu põhise arvestusega 65 eurot/tund, millele lisandub
      käibemaks. Hageja esitas kostjale osutatud teenuste eest kaks arvet: 1) 05.08.2014 arve nr
      20140333 summas 383,50 eurot ja 2) 16.09.2014 arve nr 20140421 summas 370,50 eurot.
      Kostja tasus arve nr 20140333 täies mahus. Kostja ei ole tasunud arvet nr 20140421, mille
      tasumise tähtaeg oli 23.09.2014.
   2. Hageja selgitas, et osutas teenuseid tunnitasu põhise arvestusega. Hageja leiab, et asjaolu,
      et poolte vahel ei olnud mingit muud kokkulepet, tõendab ka kostja poolt aktsepteeritud ja
      tasutud arve nr 20140333, millest nähtub üheselt, et see on esitatud tunnitasu põhiselt arve
      teisel leheküljel loetletud tegevuste osas.
   3. Kostja on arve nr 20140421 tasumisega viivituses 360 päeva. Hageja palub kostjalt välja
      mõista põhivõlgnevus summas 370,50 eurot, siisenõutavaks muutunud viivised summas
      80,03 eurot, sissenõudmiskulude hüvitis summas 40 eurot ja viivis alates hagiavalduse
      esitamisest kuni põhinõude täieliku tasumiseni 0,06% päevas.

Kostja vastuväited
   4. Kostja vaidles hagile vastu ja palus jätta see rahuldamata. Kostja vastuse kohaselt oli kostja
       huvides ainult vastuse koostamine töövaidluskomisjonile (TVK) ja esindamine
                                                                                                     3


       töövaidluskomisjoni istungil. Hageja on aga pahauskselt ära kasutanud seda, et kostjal
       puuduvad õigusteadmised ja on pahauskselt igasuguste töövaidlusega mitteseotud tegevuste
       kaudu esitanud tasumiseks ka teise arve. Lepingut allkirjastades selgitas hageja, et lepingu
       sõnastus on tavaline juriidiline tekst, kuid nüüd on kostjale selge, et hageja on lepingu teksti
       teinud ühepoolselt enda kasu silmas pidades. Näiteks lepingu p 6.2., mille kohaselt on ette
       nähtud arvete esitamine ja tasumine perioodiliselt, igakuiselt, justkui oleks tegemist
       tähtajatu pikaajalise õigusteenuse lepinguga. Kostja sai hageja seletustest tasu kohta nii aru,
       et hüvitamisele kuuluvad otsesed teenused, mis on seotud töövaidlusega ja kostja oli selleks
       ka valmis. Nõutava arve alla on hageja paigutanud teenused, mis on tühised või mis ei kuulu
       TsMS § 144 kohaselt nende kulude alla ja mida ei aktsepteerita ka kohtupraktikas. Kostja
       leiab, et arves nr 20140451 saab lugeda asjakohaseks teenuseks vaid 02.07.2014 ja
       14.07.2014 osutatud teenust.

Esimese astme kohtu otsus
   5. Maakohus rahuldas hagi osaliselt ja mõistis kostjalt hageja kasuks välja 403,27 eurot,
      millest põhivõlgnevus on 298,74 eurot, sissenõudmiskulud 40 eurot ja hagiavalduse
      esitamise seisuga sissenõutavaks muutunud viivis 64,53 eurot. Samuti mõisteti kostjalt
      hageja kasuks välja alates hagiavalduse esitamisest (s.o 18.09.2015) viivis põhivõlgnevuselt
      (298,74 eurot) määras 0,06% päevas kuni põhinõude täitmiseni. Menetluskulud jäeti 82%
      ulatuses kostja kanda. Kostjalt mõisteti hageja kasuks välja menetluskuluna 102,50 eurot ja
      viivis menetluskuludelt alates lahendi jõustumisest kuni täitmiseni VÕS § 113 lg 1 teises
      lauses sätestatud määras.

   6. Maakohus leidis, et poolte vahel 30.05.2014 sõlmitud juriidilise teenuse osutamise leping
      nr 2014/4 (tl 6-16) on käsundusleping. Võlaõigusseaduse (VÕS) § 619 kohaselt kohustub
      käsunduslepinguga üks isik (käsundisaaja) vastavalt lepingule osutama teisele isikule
      (käsundiandjale) teenuseid (täitma käsundi), käsundiandja aga maksma talle selle eest tasu,
      kui selles on kokku lepitud. Hageja leiab, et kostja ei ole täitnud lepingut nõuetekohaselt,
      kuna on jätnud tasu osaliselt maksmata.

   7. Poolte vahel on vaidlus käsundisaaja tasu suuruses ning osutatud teenuse mahus. Kohtu
      hinnangul võib lugeda kohtu ette toodud asjaoludel tõendatuks, et poolte kokkuleppe
      kohaselt oli käsundisaaja tasuks 65 eurot tunnis, millele lisandub käibemaks. Kostja on
      tasunud arve nr 20140333 ning kostja ei vaidlusta nimetatud arvel märgitud tasu suurust.
      16.11.2015 toimunud kohtuistungil avaldas kostja, et hageja poolt kostjale esitatud arvest
      nr 20140451 saab asjakohaseks lugeda 02.07.2014 ja 14.07.2014 osutatud teenused ehk
      vastavalt 2 tundi ning 1 tund ja 50 minutit, st kokku 3 tundi ja 50 minutit. Poolte vahel on
      vaidlus arvel nr 20140451 toodud 55 minutit osutatud teenuste osas ehk: 1) 01.07.2014 R.
      V. TVK vastuse osaline koostamine 15 min; 2) 11.07.2014 TVK istungimaterjalide
      komplekteerimine 10 min; 3) 23.07.2014 Telefonikõne TVK sekretäriga seonduvalt TI
      otsuste kättesaamise kinnitustega M. R. poolt. Kiirülevaade 21.07.2014 otsusest, analüüs.
      Kättesaamise kinnitused. Lühiülevaade M. R.. E-kiri kliendi kontakti osas M. T-V-ile 15
      min; 4) 25.07.2014 R. V. TVK otsuste ülevaade ja täitmise info kliendile 5 min; 5)
      06.08.2014 e-kiri R. V. TVK otsuste täpsustamiseks. Vastus ja ülevaade kliendile 10 min.

   8. Kohus põhjendas, et kuivõrd kostja ei ole vaielnud vastu arvel nr 20140451 märgitud
      02.07.2014 ja 14.07.2014 osutatud teenustele kokku 3 tundi ja 50 min, siis tuleb kostjalt
      kokku summas 298,74 eurot hageja kasuks välja mõista. Ülejäänud hageja põhinõude osas
      kohus leidis, et see ei ole tõsikindla järelduse tegemiseks piisavalt põhjendatud ning tuleb
      jätta rahuldamata.
                                                                                                4


9. Rahalise kohustuse täitmisega viivitamise korral on võlausaldajal õigus nõuda viivist
   (VÕS § 101 lg 1 p 6). VÕS § 113 lg 1 kohaselt rahalise kohustuse täitmisega viivitamise
   korral võib võlausaldaja nõuda võlgnikult viivitusintressi (viivis), arvates kohustuse
   sissenõutavaks muutumisest kuni kohase täitmiseni. Viivise määraks loetakse VÕS §-s 94
   sätestatud intressimäär, millele lisandub seitse protsenti aastas. Kui lepinguga on ette nähtud
   kõrgem intressimäär kui seadusjärgne viivisemäär, loetakse viivise määraks lepinguga
   ettenähtud intressimäär. Pooled on kokku leppinud, et kostja poolt arve tähtajaks tasumata
   jätmisel on hagejal õigus nõuda viivist 0,06% tasumata summalt päeva eest (lepingu p. 6.3).
   Hageja on viivist arvestanud alates arvel märgitud summa sissenõutavaks muutumisest
   23.09.2014 kuni 17.09.2015. Hagiavalduse esitamise seisuga oli kostja arve nr 20140451
   tasumisega viivituses olnud 360 päeva. Kuivõrd kohus rahuldas hageja põhinõude osaliselt
   täpsustas kohus hagiavalduse esitamise seisuga sissenõutavaks muutunud viivise suurust
   ning sissenõutavaks muutunud viivise summaks kujuneb 64,53 eurot (298,74 x 0,06% x
   360), mis kuulub kostjalt väljamõistmisele. Kohus rahuldas hagi ka lisanduva viivise nõude
   osas ning mõistis TsMS § 367 alusel välja viivise 0,06% päevas põhinõudelt (298,74 eurot)
   alates 18.09.2015 kuni põhinõude täitmiseni.

10. Lisaks eeltoodule on hageja palunud kostjalt välja mõista võla sissenõudmiskulud summas
    40 eurot. Hagiavalduse kohaselt on hageja võla sissenõudmise osas esitanud kostjale
    korduvaid meeldetuletusi, teinud sellega kaasnevaid toiminguid ja kandnud lisakulusid
    (saldoväljavõtted, meeldetuletuse e-kirjad jne.) VÕS § 1131 lg 1 kohaselt kui võlausaldaja
    võib nõuda viivist, võib ta nõuda võlgnikult võla sissenõudmiskulude hüvitamist summas
    40 eurot.

11. Maakohus menetles tsiviilasja lihtmenetluses. Kuna kohus rahuldas hagi osaliselt, jäeti 82%
    hageja menetluskuludest jätta kostja kanda. TsMS § 173 lg 1 kohaselt märgib asja
    menetlenud kohus menetluskulude jaotuse menetlusosaliste vahel kohtuotsuses või
    menetlust lõpetavas määruses, muu hulgas määruses, millega hagita menetluse avaldus või
    teistmisavaldus lahendatakse või hagi või hagita menetluse avaldus või teistmisavaldus
    jäetakse menetlusse võtmata või läbi vaatamata või asja menetlus lõpetatakse. TsMS § 174
    lg 1 kohaselt määrab menetluskulude rahalise suuruse menetluskulude jaotuse alusel
    vajalikus ja põhjendatud ulatuses kindlaks asja menetlev kohus samas tsiviilasjas, millega
    seoses kulud tekkisid. Kohus määrab menetluskulude rahalise suuruse kindlaks ka siis, kui
    menetlusosalised ei esita menetluskulude kindlaksmääramise taotlust, võttes aluseks
    menetluskulude nimekirja või tsiviilasja materjalid. TsMS § 174 lg 2 kohaselt määrab
    maakohus menetluskulude rahalise suuruse kindlaks kohtuotsuses või menetlust lõpetavas
    määruses, kui menetluskulude kindlaksmääramine ei takista kohtuotsuse või menetlust
    lõpetava määruse tegemist.

12. Hageja on palunud kostjalt välja mõista menetluskulud vastavalt tsiviilasja materjalidele.
    Hageja kuluks on riigilõiv summas 125 eurot ja kohtu äranägemisel mõislik ajakulu
    õigusabikulule. Kostjal menetluskulud puuduvad. Kohus pidas põhjendatuks mõista kostjalt
    hageja kasuks välja hageja poolt tasutud riigilõiv, õigusabikulude väljamõistmist kostjalt
    kohus põhjendatuks ei pidanud. Kuivõrd kohus on leidnud, et kostjalt tuleb hageja kasuks
    välja mõista 82% hageja menetluskuludest, tuleb kostjalt hageja kasuks välja mõista
    riigilõiv summas 102,50 eurot.

13. TsMS § 177 lg 4 kohaselt märgib kohus menetluskulude kindlaksmääramist taotlenud isiku
    avalduse alusel menetluskulude kindlaksmääramise lahendis, et hüvitamisele kuuluvatelt
    menetluskuludelt tuleb tasuda menetluskulude suurust kindlaks tegeva lahendi jõustumisest
    alates kuni täitmiseni viivist VÕS § 113 lõike 1 teises lauses ettenähtud ulatuses.
                                                                                                   5


Apellatsioonkaebus
  14. Legal Services OÜ palus maakohtu otsuse tühistada osaliselt osas, millega maakohus jättis
       rahuldamata hageja põhinõude 71,76 euro ulatuses ning hagiavalduse esitamise seisuga
       sissenõutavaks muutunud viivisenõude 15,50 euro ulatuses. Samuti vaidlustas hageja
       menetluskulude jaotuse, mille kohaselt jäeti menetluskulud kostja kanda vaid 82% ulatuses
       ning mõisteti kostja kasuks välja menetluskuludena vaid riigilõiv. Hageja palub teha asja
       esimese astme kohtule uueks läbivaatamiseks saatmata uus otsus, millega rahuldatakse
       hageja hagi tervikuna, s.o täiendavalt rahuldatakse hageja põhinõue summas 71,76 euro,
       hagiavalduse esitamisega sissenõutavaks muutunud viivisenõue summas 15,50 euro ning
       mõistetakse kostjalt hageja kasuks välja jooksev viivis põhinõudelt summas 370,50 euro
       (mitte 298,74 euro) määraga 0,06% päevas kuni põhinõude täitmiseni, määratakse jätta kõik
       menetluskulud hageja kanda ning määratakse rahaliselt kindaks hageja menetluskulud
       kogusummas 590,83 euro, millest 125 euro on hagiavalduse eest tasutud riigilõiv ning
       465,83 euro menetlusosalise esinduskulu. Alternatiivselt juhul, kui ringkonnakohus ei saa
       asja ise lahendada, palub hageja saata asi esimese astme kohtule uueks läbivaatamiseks.
       Samuti palub hageja mõista kostjalt välja kõik hageja menetluskulud ringkonnakohtus ning
       kostja menetluskulud jätta tema enda kanda.

   15. Hageja leiab, et maakohus on hagi vaid osaliselt rahuldades selgelt rikkunud TsMS § 436
       lg-st 1 tulenevat kohtuotsuse seaduslikkuse ja põhjendatuse nõuet, kuna on jätnud hageja
       esitatud tõendid TsMS § 438 lõike 1 kohaselt hindamata, mille tõttu tegi ebaõige lahendi.
       Samuti on maakohus rikkunud TsMS § 436 lõikest 2 ning § 442 lõikest 8 tulenevat nõuet
       rajada otsus ning teha järeldused asjas esitatud tõendite pinnalt ning TsMS § 436 lõikest 1
       tulenevalt otsuse selguse nõuet, kuna kohtu jõudmine järeldusele, et hagi on vaid osaliselt
       rahuldatav, ei ole jälgitav.

   16. Arvel nr 20140451 märgitud teenuste osas, mille osas kostja hagile vastu vaidles, on
       maakohus ilma igasuguse põhjenduse ja tõendite analüüsita leidnud, et selles osas ei ole
       nõue tõsikindla järelduse tegemiseks piisavalt põhjendatud ning tuleb jätta rahuldamata.
       Hageja esitas 16.11.2015 istungil põhjaliku dokumentatsiooni arve nr 20140451 aluseks
       oleva teenuse osutamise kohta, lisaks andis täiendavad selgitused. Jääb arusaamatuks, mille
       alusel leiab kohus, et hageja kostja poolt vaidlustatud ulatuses kostjale teenust ei osutanud.
       Hageja on tervikuna tõendanud arve nr 20140451 aluseks olevate teenuste osutamist. Kuna
       maakohus ei ole asja lahendamisel lähtunud asjas esitatud asjaoludest ja tõenditest, on
       maakohus selgelt rikkunud menetlusõigusnorme ning seetõttu teinud ebaõige otsuse. Hagi
       ebaõige osalise rahuldamise tõttu on maakohus määranud ebaõigesti ka menetluskulude
       jaotuse. Hageja hinnangul tuleb kõik menetluskulud jätta tervikuna kostja kanda.

   17. Maakohus on ebaõigesti kohaldanud TsMS § 174 lõiget 1 ning jätnud kohaldamata
       TsMS § 144 punkti 3, kuna jättis hageja esinduskulud 465,83 euro kindlaks määramata ning
       kostjalt välja mõistmata. Hageja esindaja esitas oma menetluskulude nimekirja suuliselt
       16.11.2015 istungil, mis ka protokolliti. Hageja esindaja tõi esinduskuluna välja, et
       käesoleva tsiviilasja menetlusdokumentide koostamisele kulus kokku 6 tundi ning et see on
       ajakulu, mille jooksul oleks hageja saanud osutada juriidilisi teenuseid oma klientidele
       tunnihinnaga 65 eurot + käibemaks, s.o kokku summas 390 eurot + käibemaks. 16.11.2015
       istungil toodud tsiviilasja dokumentide koostamise ajakulule 6 tundi lisandub veel asja
       materjalidest nähtuv kohtuistungil osalemise ajakulu 1 tund ja 10 minutit. Võttes arvesse,
       et hageja oleks saanud sellel ajal osutada õigusabi oma klientidele tunnihinnaga 65 euro +
       käibemaks, on hageja istungil osalemise menetluskulu suuruseks 75,83 euro + käibemaks.

   18. Hageja põhjendas, et lepingulise esindaja kulude hüvitamist ei välista ainuüksi asjaolu, et
       õigustatud poole ettevõttes töötavad juristid (RKTKo 3-2-1-154-15 p 10). Juriidilise isiku
                                                                                                   6


       seaduslik esindaja võib tegutseda lepingulise esindajana, kelle esinduskulud tuleb hüvitada
       (RKTKm 3-2-1-62-14 p-d 13-14). Seega ei ole alust välistada volitatud esindajana
       tegutsenud juristi esinduskulude hüvitamist menetluskuludena. Maakohus on ebaõigesti
       jätnud kindlaks määramata hageja esindaja kulud kokku 465,83 eurot + käibemaks (390 +
       75,83), milline kulu nähtub ka tsiviilasja materjalidest, s.o asjas esitatud
       menetlusdokumendid ning istungi protokoll. Hageja kinnitab, et ülaltoodud kulud on kantud
       käesoleva tsiviilasja raames. Hageja ei taotle menetluskuludelt käibemaksu hüvitamist,
       kuna hageja on käibemaksukohustuslane.

Vastustaja seisukoht
   19. Kostja ei vastanud tähtaegselt apellatsioonkaebusele. Kostja palub jätta tähelepanuta hageja
       apellatsioonimenetluse menetluskulude nimekiri.

Tsiviilkolleegiumi seisukoht
   20. Ringkonnakohus, tutvunud apellatsioonkaebusega ja tsiviilasja materjalidega, leiab, et
        maakohtu otsus tuleb vaidlustatud osas TsMS § 657 lg 1 p 2 ja § 656 lg 1 p 5 alusel osaliselt
        tühistada menetlusõiguse normi olulise rikkumise ja materiaalõiguse normi väära
        kohaldamise tõttu. Kolleegium on seisukohal, et maakohus on ebaõigesti rahuldanud hagi
        osaliselt. Ringkonnakohtul on võimalik teha tühistatud osas asja esimese astme kohtule
        uueks läbivaatamiseks saatmata uus otsus, millega rahuldada hagi täies ulatuses. Samuti
        tuleb ringkonnakohtu hinnangul muuta maakohtu määratud menetluskulude jaotust ning
        vastavalt sellele ka väljamõistetavate menetluskulude rahalist suurust. Lepingulise esindaja
        kulude väljamõistmata jätmise osas tuleb muuta maakohtu otsuse põhjendusi. Legal
        Services OÜ apellatsioonkaebus tuleb rahuldada osaliselt.

   21. Vastavalt TsMS § 651 lg-le 1 hindab ringkonnakohus maakohtu otsuse seaduslikkust ja
       põhjendatust üksnes vaidlustatud osas. Maakohtu otsus on vaidlustatud osas, milles
       maakohus jättis rahuldamata arvest nr 20140451 tuleneva põhinõude, mis seisneb hageja
       poolt kostjale õigusabiteenuse osutamises 55 minuti ulatuses (sh 01.07.2014 R. V. TVK
       vastuse osaline koostamine 15 min; 11.07.2014 TVK istungimaterjalide komplekteerimine
       10 min; 23.07.2014 telefonikõne TVK sekretäriga seonduvalt TI otsuste kättesaamise
       kinnitustega M. R. poolt. Kiirülevaade 21.07.2014 otsusest, analüüs. Kättesaamise
       kinnitused. Lühiülevaade M. R.. E-kiri kliendi kontakti osas M. T-V-ile 15 min; 25.07.2014
       R. V. TVK otsuste ülevaade ja täitmise info kliendile 5 min; 06.08.2014 e-kiri R. V. TVK
       otsuste täpsustamiseks. Vastus ja ülevaade kliendile 10 min). Samuti vaidlustab apellant
       maakohtu otsust menetluskulude jaotuse ja kostjalt hageja kasuks väljamõistetud
       menetluskulude suuruse osas.

   22. Kolleegium nõustub apellatsioonkaebuses esitatud seisukohaga, et arvel nr 20140451
       nimetatud 01.07.2014, 11.07.2014, 23.07.2014, 25.07.2014 ja 06.08.2014 toimingute osas
       on maakohtu otsus põhjendamata. Maakohus on nende toimingute osas vaid üldsõnaliselt
       märkinud, et selles osas ei ole nõue tõsikindla järelduse tegemiseks piisavalt põhjendatud
       ning tuleb jätta rahuldamata. Kolleegium maakohtu järeldusega ei nõustu ja leiab, et
       maakohus on rikkunud tõendite igakülgse hindamise kohustust (TsMS § 232 lg 1) ja
       kohtuotsuse põhjendamise kohustust (TsMS § 442 lg 8). Kolleegium on seisukohal, et
       ringkonnakohtul on käesoleval juhul võimalik maakohtu otsuse puudused kõrvaldada
       tõendite hindamise ja otsuse põhjendamise osas ning teha asja maakohtule tagasi saatmata
       uus otsus, millega rahuldada hagi.

   23. Kolleegium märgib, et maakohus on õigesti kvalifitseerinud pooltevahelise õigussuhte,
       leides, et pooled on sõlminud käsunduslepingu VÕS § 619 lg 1 mõttes. Samuti on maakohus
       õigesti selgitanud pooltele tõendamiskoormist (tl 66). Hageja on kolleegiumi arvates täitnud
                                                                                              7


   omapoolse tõendamiskoormise, esitades kohtule 30.05.2014 poolte vahel sõlmitud
   juriidilise teenuse osutamise lepingu nr 2014/4 (tl 6-17), arve nr 20140451 koos
   spetsifikatsiooniga (tl 20-21), samuti TVK dokumendid, millest nähtub kostja esindamine
   TVK-s (TVK otsus tl 31-32, volikiri tl 78-79, esialgne vastus TVK-le tl 80, kutse istungile
   tl 83-84), poolte kirjavahetuse (tl 85-91, 100, 107-108) ja hageja koostatud vastuse TVK-le
   (tl 95-98). Eeltoodud tõenditest ja hageja poolt 16.11.2015 kohtuistungil antud selgitustest
   (tl 111-112) saab järeldada, et hageja arve nr 20140451 on täies ulatuses põhjendatud.

24. Kolleegium on seisukohal, et arvel nr 20140451 nimetatud 01.07.2014, 11.07.2014,
    23.07.2014, 25.07.2014 ja 06.08.2014 toimingud on seotud TVK-le vastuse koostamisega
    ja istungil osalemisega (st toimingutega, mille tegemist pidas kostja põhjendatuks). Pelgalt
    asjaolu, et konkreetset toimingut (nt vastuse koostamist TVK-le) on kajastatud mitmes
    kirjes erinevate kuupäevadega, ei anna alust eeldada, et neid toiminguid ei ole tehtud.
    TVK-le vastuse koostamisega (02.07.2014 toiming) on seotud 01.07.2014 toiming, mis
    seisnes vastuse osalises koostamises 15 minutit. Istungil osalemisega (14.07.2014 toiming)
    on seotud ka istungiks ettevalmistamine (11.07.2014 istungimaterjalide komplekteerimine
    10 minutit). Ka ülejäänud arvel märgitud toimingute tegemine nähtub poolte
    kirjavahetusest, milles hageja esitas kostjale selgitusi TVK otsuse osas.

25. Kostja ei ole menetluses esitanud vastuväiteid sellele, et arves nr 20140451 nimetatud
    toimingud on hageja ja kostja käsunduslepingu raames hageja poolt sooritatud ja et hageja
    esindas kostjat TVK-s toimunud menetluses. Kostja on üksnes väitnud, et tema huvides oli
    ainult vastuse koostamine töövaidluskomisjonile ja esindamine TVK istungil ning et hageja
    on oma lepingust tulenevaid õigusi kuritarvitanud, esitades kostjale arveid suuremas
    summas kui kostja algselt eeldas. Samuti on kostja väitnud, et hageja on nõude aluseks
    olevate teenuste alla paigutanud need teenused, mis on tühised või mis ei kuulu TsMS § 144
    kohaselt kohtuväliste kulude alla ja mida ei aktsepteerita ka kohtupraktikas.

26. Kolleegium on seisukohal, et kostja poolt 19.11.2014 ja 28.04.2014 e-kirjades hagejale
    esitatud vastuväited, et arvel nimetatud toiminguid ei ole tehtud (tl 109-110), on
    paljasõnalised ja viitavad sellele, et kostja ei olnud tutvunud arvete spetsifikatsiooniga.
    Kolleegiumi hinnangul ei lükka kostja vastuväited ümber hageja tõendeid arvel
    nr 20140451 nimetatud toimingute tegemise kohta. Pooltevahelisest tähtajatust lepingust
    nähtuvalt leppisid pooled kokku tunnihinnas 65 eurot tunnis (lepingu punkt 6.1, tl 8) ning
    kostja pidi tasuma hagejale tööülesannete täitmise eest vastavalt hageja esitatud arvetele
    (lepingu punkt 6.2, tl 8). Pooltevahelisest kokkuleppest ei nähtu, et hageja võis nõuda
    kostjalt tasu ja esitada vastava arve üksnes vastuste koostamise ja istungil osalemise eest.
    Lisaks kolleegium selgitab, et kohtupraktikas on peetud üldjuhul põhjendatuks ja vajalikuks
    esindaja kuluks kohtuistungiks ettevalmistamise ja kliendiga nõupidamise kulusid.
    Tegemist on kulude ja toimingutega, mille tegemist õigusabi osutamisel eeldatakse,
    olenemata sellest, et need toimingud ei ole alati dokumentaalselt tõendatavad.

27. Eeltoodust tulenevalt on põhjendatud hageja nõue rahuldada täies ulatuses, s.o lisaks
    maakohtu väljamõistetud põhinõudele 298,78 eurole ka 71,76 eurot, kokku põhinõue
    370,50 eurot. Põhinõude rahuldamise tõttu tuleb vastavas ulatuses rahuldada ka viivise nõue
    VÕS § 113 lg 1 (hagiavalduse esitamise seisuga sissenõutavaks muutunud viivis 80,03
    eurot) ja TsMS § 367 alusel (viivis alates hagiavalduse esitamisest kuni täitmiseni
    põhinõudelt 370,50 eurolt). Viivise määr on lepingust tulenevalt 0,06% päevas võlgu olevalt
    summalt. Rahuldamisele kuulub vastavalt maakohtu otsusele ka sissenõudmiskulu 40 eurot,
    mille osas ei ole otsust vaidlustatud. Seega tuleb kostjalt hageja kasuks välja mõista kokku
    490,53 eurot ja lisanduv viivis TsMS § 367 alusel.
                                                                                              8


28. Kuna kolleegium muudab maakohtu otsust, on põhjendatud vastavalt muuta ka
    menetluskulude jaotust (TsMS § 173 lg 3). Hagi täies ulatuses rahuldamise tõttu tuleb
    TsMS § 162 lg 1 alusel jätta menetluskulud kostja kanda. Vastavalt tuleb kostjalt hageja
    kasuks välja mõista riigilõiv 125 eurot täies ulatuses.

29. Kolleegium on seisukohal, et maakohus on õigesti jätnud kostjalt hageja kasuks välja
    mõistmata hageja lepingulise esindaja kulu, kuid kolleegium peab vajalikuks muuta selles
    osas maakohtu otsuse põhjendusi. Kolleegium leiab, et kostjalt ei tule hageja kasuks välja
    mõista hageja lepingulise esindaja kulusid, sest vastavalt TsMS § 175 lg-le 2
    menetlusosalist esindava töötajaga seotud kuludest hüvitatakse üksnes sõidukulud.

30. Riigikohus on selgitanud, et kui advokaadibüroo lepinguliseks esindajaks on
    vandeadvokaat, kes on ühtlasi sama advokaadibüroo töötaja, kuid temaga on sõlmitud
    käsundusleping, mille kohaselt osutab vandeadvokaat advokaadibüroole kohtuasjas
    õigusteenust, siis kohaldub lepingulise esindaja kulude hüvitamisele TsMS § 175 lg 1 ning
    ei kohaldu TsMS § 175 lg 2, mille kohaselt hüvitatakse menetlusosalist esindava töötajaga
    seotud kuludest üksnes sõidukulud (RKTKm 3-2-1-184-15 p 13). Hageja on
    apellatsioonkaebuses viidanud, et maakohus on ebaõigesti jätnud kohaldamata TsMS § 144
    punkti 3, mille kohaselt on menetlusosalise menetluskuluks ka menetlusosaliste saamata
    jäänud töötasu või muu püsiv sissetulek. Hageja on selgitanud, et tal jäi saamata kokku
    465,83 euro, kuna pidi osutama juriidilist teenust iseendale oma klientide asemel.
    Kolleegiumi hinnangul viitab hageja põhjendus sellele, et hagejat esindanud jurist osutas
    hagejale õigusabi oma tööülesannete raames, mitte aga eraldi käsunduslepingu raames.
    Seetõttu puudub alus hageja esindaja kulude kindlaksmääramiseks hageja
    menetluskuludena ja kostjalt hageja kasuks väljamõistmiseks (TsMS § 175 lg 2).

31. Kuna hageja apellatsioonkaebus kuulub rahuldamisele osaliselt, sh haginõude osas täies
    ulatuses, peab kolleegium põhjendatuks jätta ka apellatsioonimenetlusega seotud
    menetluskulud kostja kanda (TsMS § 171 lg 1). Kuna maakohus on menetluskulud rahaliselt
    kindlaks määranud, tuleb ka ringkonnakohtul vastavalt TsMS § 174 lg-le 3 määrata
    summaarselt kindlaks menetluskulud.

32. Ringkonnakohus andis pooltele tähtaja oma menetluskulude nimekirjade esitamiseks.
    Hageja palus kohtul kohustada kostjat hüvitama apellatsioonimenetluse kuludena riigilõivu
    75 eurot ja lepingulise esindaja kulu 487,50 eurot (7 tundi 30 minutit tasumääraga 65 eurot
    tunnis). Kostja vaidles hageja taotlusele vastu ja leidis, et hageja esindaja ajakulu ei ole
    põhjendatud, lisaks ei peaks kostja hüvitama hageja esindaja kulusid. Kolleegium on
    seisukohal, et sarnaselt maakohtus kantud õigusabikuludega ei ole ka
    apellatsioonimenetluses kantud esindaja kulud TsMS § 175 lg 2 alusel hüvitatavad, sest
    hagejat on esindanud tema töötaja (vt käesoleva otsuse p 31). Seega tuleb hageja
    menetluskuludena apellatsioonimenetluses määrata rahaliselt kindlaks riigilõiv 75 eurot
    (TsMS § 138 lg 2) ja mõista see kostjalt hageja kasuks välja.

 Gaida Kivinurm                          Margo Klaar                          Tiit Kollom
  /allkirjastatud                        /allkirjastatud                    /allkirjastatud
   digitaalselt/                         digitaalselt/                      digitaalselt/

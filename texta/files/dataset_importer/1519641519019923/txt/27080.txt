                                                                                     1-09-17104




                           KOHTUMÄÄRUS
Kohus                               Tallinna Ringkonnakohus

Määruse tegemise aeg ja koht        5. jaanuar 2016. a, Tallinn, kirjalik menetlus

Kriminaalasja number                1-09-17104

Kohtukoosseis                       Pavel Gontšarov, Sten Lind, Urmas Reinola

Vaidlustatud kohtulahend            Harju Maakohtu 23.11.2015.a määrus, millega kohus jättis
                                    süüdimõistetu Arved Pius’i tingimisi enne tähtaega
                                    vangistusest vabastamata elektroonilise valve alla

Kaebuse esitaja ja kaebuse liik     Süüdimõistetu Arved Pius (ik 35509054226, viibib Harku
                                    ja Murru Vanglas), määruskaebus

RESOLUTSIOON

Jätta määruskaebus rahuldamata ja Harju Maakohtu 23. novembri 2015. a määrus
muutmata.

EDASIKAEBAMISE KORD
Käesoleva määruse peale saab advokaadi vahendusel esitada määruskaebuse Riigikohtule Tallinna
Ringkonnakohtu kaudu 15 päeva jooksul alates päevast, mil kaebuse esitaja sai vaidlustatavast
kohtumäärusest teada või pidi teada saama.

ASJAOLUD JA MENETLUSE KÄIK

1. Pärnu Maakohtu 01.06.2011.a kohtuotsusega tunnistati Arved Pius
süüdi KarS § 2681 lg 2 p 2 järgi ja karistati KarS § 65 lg 2
alusel 7 aasta 9 kuu ja 27-päevase vangistusega. KarS § 68 lg 1
alusel arvati karistuse hulka eelvangistuses viibitud aeg, s.o 4
kuud ja 9 päeva, ning ärakandmisele kuuluvaks karistuseks jäi 7
aastat, 5 kuud ja 18 päeva vangistust. Karistuse kandmise algus oli
02.04.2012.a ja lõpp on 20.09.2019.a.

2. Harku ja Murru Vangla esitas 22.10.2015.a Harju Maakohtule
materjalid   süüdimõistetu  A.  Pius’i tingimisi    enne tähtaega
vangistusest vabastamiseks elektroonilise valve alla.

3. Harku ja Murru Vangla toetab süüdimõistetu ennetähtaegset vabastamist, viidates tema
vähesele ohtlikkusele ja uue kuriteo toimepanemise madalale tõenäosusele.


                                                                                               1
                                                                                          1-09-17104

4. Prokuratuur ei toeta A. Pius’i tingimisi ennetähtaegset vabastamist elektroonilise järelevalve
alla, osundades süüdimõistetu korduvale karistatusele, toimepandud kuritegude rohkusele ning A.
Pius’i hoiakutele. Lisaks on karistusaja lõpuni pikk aeg.
MAAKOHTU SEISUKOHT

5. Harju Maakohus jättis 23.11.2015 määrusega A. Pius’i vangistusest tingimisi enne tähtaega
elektroonilise valve alla vabastamata, põhjendades oma seisukohta järgmiselt.

Kinnipeetavat on kolmel korral kriminaalkorras karistatud, praegu kannab ta teist vangistust.
Viimaste kuritegude iseloom on olnud sarnane, s.o prostitutsioonile kaasaaitamine. Viimase
kohtuotsusega tuvastati 11 episoodi osas kuriteo toimepanemine. Varasemalt on teda karistatud
suure koguse laskemoona omamise eest. A. Pius on kuriteo toime pannud majandusliku
kasusaamise eesmärgil. Vangistuses on ta töötanud ja osalenud igakuistel vestlustel. Individuaalse
täitmiskava eesmärkide täitmine on olnud hea, kuid tema hoiakutes ja käitumises ei ole näha
muutusi. Seetõttu ei saa välistada, et süüdimõistetu võib majandusliku olukorra parandamiseks
kasutada illegaalseid vahendeid. Kehtivaid distsiplinaarkaristusi on 1 – ei allunud vanglaametniku
korraldusele. Vabanemisjärgselt on tal võimalik elama minna tuttava juurde Pärnumaale, kindel
vabanemisjärgne töökoht puudub. Suhted lähedastega on head.

Kuriteod on toime pandud majandusliku kasu saamise eesmärgil. Iseloomustusest nähtub, et
majandusliku olukorra parandamisel ei saa välistada illegaalsete vahendite kasutamist. Isikul
puudub vabanemisejärgne kindel töökoht ning tal on suured rahalised kohustused. Lisaks on
isikule ka vangistuses määratud distsiplinaarkaristus, mis annab tunnistust sellest, et ka vangistuses
viibides vastandab ta ennast kehtivatele nõudmistele ning ei suuda käituda vastavalt nõuetele.
Vanglamaterjalide kohaselt on A. Pius’ile omased teatud kuritegelikud hoiakud, kuid ta ei väljenda
neid pidevalt. Isik ei pea oma tegu kuriteoks ning hindab oma karistusaega ebaproportsionaalselt
pikaks. Kinnipeetav ei näe endal süüd, vaid kahetseb pigem vahelejäämist. Pärast eelmist
süüdimõistmist samasuguste kuritegude jätkamine viitab enesekesksusele ja hoolimatusele
ühiskonnareeglite suhtes. A. Pius’i käitumisele on omane impulsiivsus, mis eelkõige avaldub
majandusliku kasusaamise eesmärgi täitmisel. Ta on majandusliku kasusaamise eesmärgil valmis
kasutama illegaalseid vahendeid ning ei arvesta alati kõikide tagajärgedega. Sellest järeldub, et
kinnipeetav ei taju oma probleemide olemasolu ning seetõttu võib sarnane käitumine jätkuda. Oma
tegevuse tagajärgi hindab enesekeskselt. A. Pius on võimeline eesmärgikindlalt tegutsema, kui
näeb selles kasu iseendale. A. Pius’ile on varasema kohtuotsusega mõistetud sarnase kuriteo
toimepanemise eest 3-aastane katseaeg, kuid ta pani katseajal viibides toime uue kuriteo. Seega ei
saanud A. Pius aru tema suhtes kohtu poolt ülesnäidatud usaldusest ning kuritarvitas seda. Seetõttu
ei ole põhjendatud määrata A. Pius’i jällegi, poole karistusaja ärakandmisel katseajale. Tema
suhtes varem kohaldatud karistused ei ole täitnud KarS § 56 lg-s 1 sätestatud karistuse eesmärki –
mõjutada süüdlast edaspidi hoiduma süütegude toimepanemisest. Kohtu hinnangul ei
kaalu ka kindel elukoht ja toetavad lähedased vabaduses üles
toimepandud kuritegude asjaolusid, samuti riske uute kuritegude
toimepanemisel. Kohtul ei ole kujunenud veendumust, et käesolevaks
ajaks oleks A. Pius asunud paranemise teele ning vabanedes ei
jätkaks oma kuritegelikku käitumist. A. Pius vabastamine ei oleks
kooskõlas         õiguskorra        kaitsmise          huvide      ja     ühiskonna          üldise
õiglustundega. Kinnipeetav peab tunnetama karistuse mõju ning
kandma       vastutust        toimepandu          eest.       Tema      poolt        ärakandmata
karistusaeg on veel väga pikk, ligi 4 aastat. Arvestades A. Piusi poolt
toimepandud kuritegude arvukust, raskust ja ühiskonnaohtlikkust, ei ole kohtu hinnangul
kinnipeetava ennetähtaegne vabastamine õigustatud.

                                                                                                    2
                                                                                        1-09-17104



MÄÄRUSKAEBUS

6. Harju Maakohtu 23.11.2015.a määruse peale esitas süüdimõistetu A. Pius
määruskaebuse, milles taotleb maakohtu määruse tühistamist ja enda tingimisi ennetähtaegset
vabastamist elektroonilise valve alla. Kokkuvõtlikult on määruskaebuse seisukohad järgmised.

14.04.2012.a. jõustus seadusemuudatus, mis muutis KarS §-i 2681 kehtetuks. Vangla ei teavitanud
A. Pius’i karistusseadustiku muudatustest. Isegi 2015.a. jaanuaris ei esitatud tema toimikut Harju
Maakohtu revisjonikomisjonile, kuigi 01.01.2015 jõustusid seadusemuudatused. Tema tegevus on
kehtiva KarS-i redaktsiooni järgi karistatav KarS § 1332 lg 1 järgi, mille eest karistatakse
maksimaalselt 5 aastase vangistusega. KarS § 4 lg 3 järgi muutus tema kuritegu tänu muudatustele
teise astme kuriteoks, mille eest karistatakse maksimaalselt 5 aasta pikkuse vangistusega. Sellest
sai kaebaja teada alles 25.11.2015, kui tutvus maakohtu määrusega. KarS § 5 lg 2 kohaselt tuleb
karistust vähendada samasuguse teo eest ette nähtud uue seaduse karistuse ülemmäärani. Kaebaja
leiab, et käesolev karistus on ebaproportsionaalselt pikk. Seda mõistis nii lai avalikkus, tema ise,
kui ka seadusandja, kuna selle teo eest on karistust vähendatud 2,4 korda. Seetõttu on muutunud ka
A. Pius’i karistusaja pikkus. Enne oli see liitkaristusena 7 aastat ja 10 kuud. Pärast
seadusemuudatusi on see aga 5 aastat. Ükski vanglatöötaja ei märganud tekkinud viga. KarS § 1332
lg 1 järgi mõistetud maksimaalse karistuse korral oleks kaebajal seetõttu avanenud võimalus
vabaneda tingimisi enne tähtaega 2 aasta ja 6 kuu möödudes, s.o 20 mail 2014.a. ja tingimisi enne
tähtaega elektroonilise järelevalve alla 1 aasta ja 8 kuu pikkuse karistuse ärakandmise järel (20.
juulil 2013.a.).
Ainsa distsiplinaarkaristuse sai A. Pius pärast seda, kui oli 3 aastat vanglakaristust ära kandnud.
Õigeaegse materjalide kohtusse esitamise korral ei oleks tal mitte ühtegi distsiplinaarkaristust.
Vabanemisel on tal võimalik asuda elama sõbra juurde, kes pakuks talle tööd majahoidja ja
abitöölisena seniks, kuni A. Pius leiab endale töökoha. A. Pius peab oluliseks olla
kriminaalhooldusametniku järelevalve all. Vangistuses on ta viibinud pikka aega, s.o 4.a.
Kriminaalhooldus võimaldab valutulut ühiskonda sulanduda. Samuti oleks see lastelaste huvides.
Varasemate karistuste puhul ei ole asjakohane arvestada ammu juhtunut ja arvata, et see teda siiani
mõjutab. Maakohtu määruses on ebatäpsus, kuna distsiplinaarkaristus määrati 21.11.2014,
kohtumääruse tegemise aeg on aga 23.11.2015. Lisaks mõisteti ta süüdi 10 episoodi osas, mitte 11
osas, nagu prokurör märkis. Ei nõustu prokuröri seisukohaga, nagu oleks tema tutvusringkonnas
kriminaalselt karistatud isikuid. A. Pius märgib, et on kange iseloomuga ja vene sõjaväe ning
veneaegse vangla üle elanud. Alkoholi ega narkootikumide tarvitamisega probleeme ei ole olnud.
On avatud, hea suhtleja. Väited tema mõjutatavusest ei vasta tõele. Väär on arvamus, et ta ei pea
enda tegu kuriteoks. Pärnu Maakohtu 01.06.2011 kohtuistungil tunnistas ta end täielikult süüdi,
kahetseb tehtut ja usub, et enam kunagi ühtegi süütegu toime ei pane. Soovib aidata üksinda kahte
kooliealist last kasvatavat poega ja osaleda lastelaste kasvatamisel. Asjaolu, et poeg kasvatab
üksikisana kahte last saab andmebaasidest kontrollida. Kriminaalhooldaja on andnud „rohelise
tule“.
23.12.2015 registreeriti Tallinna Ringkonnakohtus A. Pius’i täiendavad seisukohad, milles ta
kordab määruskaebuses esitatud asjaolusid seoses õigusmuudatustega – leiab, et on kandnud
karistust alusetult kuna kehtiva seaduse järgi võimalik kuni 5 aastat vangistust, tema karistus on
alusetult 2 aasta ja 10 kuu võrra pikem. Ükski instants ei ole muudatustele tähelepanu pööranud.
Täiendavalt märgib kaebaja, et talle jääb arusaamatuks Pärnu Maakohtu 15.12.2015 kohtumääruses
märgitu KarS § 45-ga seonduvalt. Seadusandja on prostitutsioonile kaasaaitamise eest karistusi
kergendanud. Pärnu Maakohtu määruses märgitu läheb põhiseadusega vastuollu, sest kohus
arvestas üksnes astmelist, mitte aga ajalist mõõdet. Kaebaja märgib, et võtab vastutuse ning on

                                                                                                  3
                                                                                        1-09-17104

elektroonilise valve all täpne ja korralik. Kupeldamine ei ole nii ühiskonnaohtlik ja raske süütegu,
et ta ei tohiks ennetähtaegselt vangistusest vabaneda.
28.12.2015 registreeriti Tallinna Ringkonnakohtus süüdimõistetu täiendavad seisukohad, milles
kaebaja soovib täpsemat selgitust Pärnu Maakohtu 15.12.2015 kohtumääruse lause
kohta:“Liitkaristuse laeks on üldosas ette nähtud vastava karistusliigi ülemmäär, mitte enam
konkreetse eriosa sätte sanktsiooni ülemmäär.“ Kaebajale jääb arusaamatuks, mida mõeldakse
„üldosa“ all. Kaebaja märgib, et vangistuse üldosas ei ole olemas mingisuguseid „vastava
karistusliigi ülemmäärasid“, vaid on alguspunkt (kolmkümmend päeva) ja lõpmatus (eluagne
vangistus). Väljend „vastav karistusliik“ on grammatilises, lingvistilises ja ajalises mõistes väär.
Kaebaja kordab veelkord, et tal on võimalik kanda üksnes kuni 5 aasta pikkust karistust.

RINGKONNAKOHTU SEISUKOHT

8. Apellatsioonikohtul puudub suure osa süüdimõistetu esitatud väidete osas pädevus seisukoha
võtmiseks, kuivõrd argumendid karistuse vähendamise kohta ei ole asjakohased ennetähtaegse
vabastamise küsimuse lahendamisel. Neid on süüdimõistetul olnud võimalik esitada kaebuses
Pärnu Maakohtu 15.12.2015 määruse peale, mis on lahendatud KarS § 5 lg-s 2 sätestatust
juhinduvalt. Ringkonnakohus lahendab käesoleval juhul Harju Maakohtu 23.11.2015 määruse
peale esitatud kaebust, juhindudes KarS § 76 lg-s 4 sätestatust. Seetõttu jäävad kaebaja väited, mis
on seotud 15.12.2015 määrusega, siinkohal valdavalt tähelepanuta.

9. Kriminaalkolleegium selgitab, et ennetähtaegselt on võimalik vabastada isikut, kelle puhul on
alust arvata, et karistus on täitnud tema puhul eesmärgi – on mõjutanud isikut edaspidi
õigusvastasest käitumisest hoiduma (KarS § 56 lg 1). Selleks tuleb hinnata süüdimõistetu isikut ja
tema käitumist terviklikult, arvestades A. Pius’i käitumist enne vangistust ja vangistuse ajal.
Maakohus on eeltoodust igati juhindunud, kui jõudis järeldusele, et A. Pius’i ennetähtaegne
vabastamine elektroonilise valve alla käesoleval ajal on ennatlik.

9.1. Isik, kes on õiguskorda kahjustanud korduvalt ja ulatuslikult, peab karistuse kandmise ajal
tegema märkimisväärseid pingutusi, et kinnitada oma varasemalt õigusvastase tegevuseni viinud
hoiakute muutumist. Kolleegium leiab, et A. Pius ei ole selliseid pingutusi teinud. Kaebuses ei
nõustu A. Pius maakohtu määruses märgituga, nagu ei pea ta enda poolt toimepandut kuriteoks.
Selle lükkab kaebaja hinnangul ümber see, et ta tunnistas end 01.06.2011 istungil süüdi ja kahetseb
tehtut. Niisugune avaldus ei ole aga kooskõlas A. Pius’i isiklikus toimikus kajastuva materjaliga.
01.06.2011 otsusest nähtub üheselt, et A. Pius oma ütlustes ja viimases sõnas eitas esitatud
süüdistusi (kinnipeetava toimik, lk 3). Vangla koostatud iseloomustuse kohaselt on A. Pius
vestlustel olnud avatud ja arutlev, kuid hoiakutes ja käitumises ei ole muutusi näha. Ühtlasi on
vangla koostatud iseloomustuses ära toodud, et A. Pius ei näe endal suurt süüd ja kahetseb pigem
vahelejäämist. Vangla on iseloomustuses hinnanud A. Pius’i mõtlemist riskantseks, märkides, et
oma probleemide olemasolu ta ei taju, mistõttu võib sarnane käitumine jätkuda ning oma tegevuse
tagajärgi hindab ta enesekeskselt.

9.2. Kriminaalkolleegiumil on raske jõuda veendumuseni, et A. Pius on mõistnud oma tegude
taunitavust ja teinud nõutavaid järeldusi, kui ta veel käesoleval ajal toonitab kaebuses, et tema
karistus on olnud tema tegusid arvestades ebaproportsionaalne. A. Pius mõisteti süüdi terves hulgas
(10) kuriteoepisoodides. A. Pius’il oli kuritegude toimepanemisel kujunenud välja selge roll, mis
seisnes taksojuhina prostituudi teenust osutavate isikute ja nende teenuste tellijate kohtumiste
korraldamises, seejuures vahendas ta sellega kaasnenud rahasummasid, viis tellijaid prostituudi
teenuse osutaja juurde jms. Kuriteo asjaolud viitavad, et tegemist ei olnud süüdimõistetu jaoks

                                                                                                  4
                                                                                             1-09-17104

juhuslikku laadi tegevusega, vaid selle aluseks oli sügavamat laadi motivatsioon, teatud
õigusvastane veendumus. Seda kinnitab see, et kõik teod olid toime pandud katseajal, kuna teda oli
eelnevalt karistatud prostitutsiooni vahendamise eest Pärnu Maakohtu 21.09.2007.a. otsusega.
Viimaste tegude eest mõisteti A. Pius’ile 01.06.2011 otsusega karistuseks 3 aastat ja 10 kuud
vangistust. Tegemist on pikaajalise vangistusega, kuid see vastab A. Pius’i süüle. Niisugune
karistuse pikkus vastab ka kehtivale seadusele (KarS § 1332 lg 1 ja lg 2 võimaldavad mõista
üksikkaristusena kuni 5 aastat vangistust). Kokku mõisteti A. Pius’ile veelgi pikem karistus
põhjusel, et A. Pius pani uued kuriteod toime katseajal, mis tingis 21.09.2007.a. otsusega mõistetud
karistuse ärakandmata osa täitmisele pööramise ja liitmise uue karistusega. Seetõttu kannab A. Pius
kokkuvõttes 7 aasta, 9 kuu ja 27 päeva pikkust vangistust. Kuigi A. Pius leiab järjekindlalt, et ta
kannab nii pikka vangistust alusetult, on ka niisuguse karistuse aluseks A. Pius’i süü, mitte vangla
või kohtute ebaseaduslik tegevus. Tegemist on liitkaristusega, millist on käesoleval ajal võimalik
mõista KarS § 1332 ja KarS § 65 lg 2 alusel, kuna KarS § 45 lg-st 1 tulenevalt on vangistuste
liitmisel võimalik mõista, olenemata kuritegude raskusastmetest, kuni 20 aastat vangistust. 20
aastat on ülempiir juhul, kui seniste kuritegude sanktsioonina ei ole ette nähtud eluaegset
vangistust. Kaebuses väljendatud seisukohad ilmestavad süüdimõistetu kergekäelist suhtumist oma
varasemasse õigusvastasesse tegevusse ja õiguskorda. Heites riigivõimule käesoleval ajal ette, et
tema kantav karistus on põhjendamatu, osundab see, et süüdimõistetu ei näe kujunenud pikaajalise
vangistuse puhul enda õigusvastase käitumise kaalu.

9.3. Puudub alus arvata, et süüdimõistetu on võimeline järgima ennetähtaegse vabanemise korral
elektroonilise valvega kaasnevad rangeid kriminaalhoolduse nõudeid. A. Pius on varasemalt
katseaja tingimusi rikkunud massiivselt, pannes katseajal toime 10 kuriteoepisoodi. Samuti ei ole ta
kinnipeetavana suutnud järgida vanglakorda. 21.11.2014 on vangla karistanud teda
distsiplinaarkorras vanglaametniku korraldusele mitteallumise eest. Tegemist ei ole vähetähtsa
rikkumisega, kuivõrd süüdimõistetut karistati kartseriga. Lisaks on teda uuesti distsiplinaarkorras
karistatud pärast vangla iseloomustuse koostamist, s.o 26.10.2015. Eeltoodust tulenevalt leiab
kolleegium, et A. Pius’il tuleb individuaalse täitmiskava järgimist jätkata ja tõestada oma hoiakute
ja käitumise muutumist edasise karistusaja jooksul. Niisugusele järeldusele jõudis ka maakohus.

10. On tõsi, et A. Pius’i tegevus on käesoleval ajal jätkuvalt karistatav teise (KarS § 1332 lg 2),
mitte enam esimese astme kuriteona (KarS § 2681 lg 2 p 2). Samas on A. Pius’il karistusaja lõpuni
märkimisväärselt pikk aeg, s.o üle 3,5 aasta. Arvestades A. Pius’i kuritegude rohkust ja isikut
iseloomustavaid andmeid (teist korda vangistuses, kehtivad distsiplinaarkaristused, seniste
hoiakute püsimine) ei ole ka asjaolu, et tema tegu on jätkuvalt karistatav kergemaliigilise
kuriteona, selline, mis kaaluks nii pikka aega enne karistusaja lõppu üles eelmärgitud vabanemise
vastu olevaid asjaolusid. A. Pius’il on veel piisavalt aega, et tõestada enda muutumist, oma
õigusvastasest käitumisest järelduste tegemist.

11. KarS § 76 lg 4 kohustab arvestama ka neid võimalikke tagajärgi, mida ennetähtaegne
vabastamine võib isikule kaasa tuua. Kuigi süüdimõistetu kinnitab, et tal on kindel elukoht, samuti
ei jää ta hätta töökoha leidmisel ning soovib abistada oma poega laste kasvatamisel, leiab
kolleegium, et A. Pius’i eeldatavad tingimused vabaduses on siiski võrdlemisi ebakindlad ja
sisaldavad riske tema õiguskuulekusele. Materjalide kohaselt on A. Pius’i kuritegeliku käitumise
ajendiks olnud majandusliku kasu teenimine. Kuritegusid pani ta toime oma tööülesannete täitmise
ajal. Seetõttu ei ole asjaolu, et A. Pius’il õnnestub taas tööd leida, selline, mille tõttu ta kuritegusid
toime ei paneks. Samas on süüdimõistetu väide tööle asumise võimalusest paljasõnaline, kuna A.
Pius’i väitel on vastavad kokkulepped olnud pelgalt suulised. A. Pius’i majanduslikke väljavaateid
vabaduses ahendab oluliselt see, et iseloomustuse kohaselt on tal vabanemisfondis 355,58 eurot,
täitmata nõudeid aga 7343,86 eurot. Märkimisväärsed võlgnevused võivad seetõttu ajendada

                                                                                                        5
                                                                                         1-09-17104

süüdimõistetut püüdma leida tulu taas ebaseaduslikul viisil. Jätkates kinnipeetavana töötamist, on
A. Pius’il võimalik teenida sissetulekut, vähendada võlgnevusi. Väljavaade asuda vabanemisel
toetama oma lapselapsi on tervitatav, kuid seegi tegevus eeldab õiguspärast majanduslikku
käitumist. Seetõttu ei pruugi see asjaolu iseenesest aidata kaasa süüdimõistetu õiguskuulekusele.

12. Süüdimõistetu leiab, et kuna tema tegevus on jätkuvalt karistatav teise, mitte enam esimese
astme kuriteona, siis tulnuks tema ennetähtaegse vabastamise küsimust kohtul lahendada juba
varem, tulenevalt KarS § 76 lg-tes 1 ja 2 sätestatud erinevatest tähtaegadest. Ühtlasi leiab A. Pius,
et see on tinginud tema alusetu vangistuses viibimise. Viimatimärgituga ringkonnakohus ei nõustu.
See, kas ennetähtaegse vabastamise küsimus jõuab kohtu ette lahendamiseks mõnevõrra hiljem,
kui seadus selleks võimaluse annab, ei oma eraldiseisvalt kaalu selle hindamisel, kas A. Pius’i
ennetähtaegne vabastamine on põhjendatud või mitte. Riigikohus on selgitanud, et ennetähtaegse
vabastamise puhul on süüdimõistetul subjektiivne õigus esitada seaduses sätestatud tähtaegade
saabumisel taotlus enda ennetähtaegse vabanemise küsimuse menetlemiseks nii vanglas kui kohtus
(RKHK 3-3-1-6-06; RKKK 3-1-1-91-06; 3-1-1-18-11, p 9.1). Ennetähtaegne vabastamine ei ole
ette nähtud automaatse vabastamise vormis, mille puhul lõpetatakse karistuse täideviimine koheselt
pärast teatud vangistuse osa ärakandmist. Tegemist ei ole süüdimõistetu subjektiivse õigusega
vastava tähtaja saabumisel ennetähtaegselt vanglast vabaneda. Ka juhul, kui A. Pius’i
ennetähtaegse vabastamise küsimus oleks kohtu ette jõudnud KarS §-s 76 lg-s 1 sätestatud perioodi
möödumisel, tulnuks kohtul sisuliselt siiski lähtuda täpselt samasugustest kriteeriumitest
ennetähtaegse vabastamise otsustamisel nagu käesoleval ajal, s.o KarS § 76 lg-s 4 sätestatud
alustest. Selle tähtaja saabumise mõningane venimine antud juhul ei mõjuta kohtu otsustust selle
kohta, kas jätta süüdimõistetu ennetähtaegselt vabastamata või mitte.

13. Eeltoodust tulenevalt ja juhindudes KrMS §-st 390 ja § 337 lg 1 p-st 1 jätab ringkonnakohus
vaidlustatud kohtumääruse muutmata ja määruskaebuse rahuldamata.


/allkirjastatud digitaalselt/     /allkirjastatud digitaalselt/      /allkirjastatud digitaalselt/

    Pavel Gontšarov                      Sten Lind                         Urmas Reinola




                                                                                                     6

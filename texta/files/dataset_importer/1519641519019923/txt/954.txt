                                 KOHTUOTSUS
                            EESTI VABARIIGI NIMEL

Kohus                           Tallinna Halduskohus

Kohtukoosseis                   Enno Loonurm

Otsuse tegemise aeg ja koht     12. detsember 2016; Tallinna Halduskohus

Haldusasja number               3-15-3201

Haldusasi                       E.A kaebus Politsei- ja Piirivalveameti 21.10.2015 tähtajalise
                                elamisloa andmisest keeldumise otsuse nr 15.3-3/599-1 tühistamise
                                ning tähtajalise elamisloa väljastamise kohustamise nõudes
Asja läbivaatamise vorm         Kirjalik menetlus

Menetlusosalised ja nende       Kaebuse esitaja – E.A, esindaja Alik Karajev;
esindajad                       Vastustaja –      Politsei-   ja   Piirivalveamet,   esindaja   Jelena
                                Pribõslavskaja

RESOLUTSIOON                    Jätta kaebus rahuldamata

Edasikaebamise kord             Otsuse peale võib esitada apellatsioonkaebuse Tallinna
                                Ringkonnakohtule 30 päeva jooksul arvates otsuse avalikult
                                teatavakstegemisest. Otsuse avalikult teatavakstegemise päev on
                                12.12.2016. Apellatsioonkaebus võidakse lahendada kirjalikus
                                menetluses, kui selles ei taotleta asja lahendamist kohtuistungil.

ASJAOLUD JA MENETLUSE KÄIK
1. E.A esitas 24.12.2015 Tallinna Halduskohtule kaebuse Politsei- ja Piirivalveameti 21.10.2015
tähtajalise elamisloa andmisest keeldumise otsuse nr 15.3-3/599-1 tühistamiseks. Lisaks
tühistamiskaebusele taotles kaebaja Politsei- ja Piirivalveameti kohustamist tähtajalise elamisloa
väljastamiseks.

2. Tallinna Halduskohtu 09.02.2016 määrusega võeti E.Akaebus menetlusse (tl 34) ja 24.10.2016
määrati asi läbivaatamiseks kirjalikus menetluses (tl 109).


KAEBUSE SISU JA TAOTLUS
3. Kaebaja leiab, et VMS § 123 p 3 kohaldamine ei ole põhjendatud. Haldusmenetluses ei ole kogutud
ühtegi tõendit, mis isegi kaudselt viitaksid sõlmitud abielu fiktiivsusele. Õiguslikku tähendust ei saa
omada ka asjaolu, et D. T jättis 24.09.2015 kirjas (otsuses märgitud 25.09.2015) märkimata töösuhte
lõpetamise äriühinguga Vana Baku OÜ. Vastustaja on jätnud tähelepanuta ning hinnangu andmata
eelkõige asjaolule, et haldusaktis viidatud karistused on määratud üle kümne aasta tagasi toimepandud
tegude eest ning tema abikaasa on Eesti Vabariigi kodanik. Kaebaja hinnangul on üle kümne aastane
periood, mil ta ei ole toime pannud ühtegi kuritegu, piisavalt pikk periood, mille pinnalt võib üheselt
ja veendunult väita, et E.A ei kujuta endast ohtu Eesti julgeolekule ning avalikule korrale. Kaebaja
kinnitab, et ta ei kuulu ega ole kuulunud kuritegelikku või terroristlikku ühendusse, ta ei ole olnud
seotud ega ole ka käesoleval ajal seotud mistahes terrorismikuriteoga ei otseselt ega ka kaudselt.
Kaebajale on tähtajalise elamisloa andmisest küll juba üle kahe aasta tagasi keeldutud VMS § 124 lg
2 p 10 toodud alustel ehk kahtlusel, et isik võib olla seotud kuritegeliku ühenduse või terrorismiga,
kuid olenemata sellest, kas kahtlus oli põhjendatud või mitte, ei saa isikut nö eluaegselt või pikema aja
jooksul kahtlustada. Kaebajale on tehtud 17.03.2015 aastal ettekirjutus Eesti Vabariigist lahkumiseks
hiljemalt 16.04.2015, kuid väljasõidukohustuse täitmist pikendati kuni 23.01.2016. Seega on
haldusakti andja on pidanud võimalikuks pikendada väljasõidukohustuse täitmist üle üheksa kuu ehk
siis ei ole E.A isikus nähtud ohtu Eesti Vabariigi julgeolekule ega ka avalikule korrale.

4. Täiendavas 17.11.2016 vastuses jääb E.A kaebuses esitatud varasemate põhiseisukohtade juurde
lisades menetluskulude hüvitamise taotluse ning menetluskulude nimekirja (tl 111-113).


VASTUSTAJA SEISUKOHT
5. Politsei- ja Piirivalveamet (PPA) on seisukohal, et otsus nr 15.3-3/599-1 tähtajalise elamisloa
andmisest keeldumise kohta on kaalutletud ja põhjendatud ning kaebus tuleb jätta rahuldamata.
6. Vastustaja selgitab, et 21.10.2015 otsusega nr 15.3-3/599-1 keelduti E.Aile tähtajalise elamisloa
andmisest VMS § 123 p 3 ja § 124 lg 2 p-de 9 ja 10 alusel. Eelviidatud sätted on sõnastuselt
imperatiivsed normid, mis ei võimalda kaalutlusõigust haldusmenetluse seaduse § 4 lg 1 mõttes.
Vastustaja möönab, et PPA-l on teatud juhtudel õigus kaaluda tähtajalise elamisloa andmist erandina
VMS § 125 lg 1 alusel. E.A suhtes ei ole VMS § 125 lg-s 1 sätestatud erandi tegemine kohaldatav,
kuna lisaks VMS § 124 lg 2 p-s 9 sätestatud alusele esineb ka muu VMS §-s 124 nimetatud ohu tõttu
avalikule korrale ja riigi julgeolekule elamisloa andmisest keeldumise alus (VMS § 124 lg 2 p 10).

7. Vastustaja ei ole oma otsuses väitnud, et kaebaja abielu on fiktiivne, vaid on väitnud, et PPA-l on
alust arvata, et kaebaja registreeris abielu D. Tga eesmärgiga vältida lahkumisettekirjutuse täideviimist
ning et kaebaja sõlmis teadlikult abielu ajal, mil ta pidi tegelema hoopis Eestist lahkumisasjade
korraldamisega ja oli teadlik, et ta peab Eestist lahkuma. PPA on ka selgitanud, et kaebaja ja ta abikaasa
on esitanud valeandmeid sissetulekute kohta. Ajal, kui nad olid töösuhte lõpetanud, väitsid, et neil on
sissetulek OÜ-st VANA BAKU. Maksu- ja Tolliameti andmetel on kaebaja saanud äriühingust viimati
töötasu detsembris 2014, ehk siis taotlust esitades puudus kaebajal taotluses esitatud legaalne töötasu.
D. T töösuhe lõppes 31.07.2015 ja alates 01.09.2015 lõppes tal tööandja (OÜ VANA BAKU)
ravikindlustus. 25.09.2015 viitas D. T ainult asjaolule, et ta ei saanud kaebajaga koos puhkusel käia,
aga töösuhte lõppemist ta PPA-le ei maininud.

8. VMS § 124 lg 2 eristab selgelt, milline keeldumise alus eeldab kehtiva karistatuse olemasolu ja
milline mitte. Nimelt on kehtiva karistatuse olemasolu määrav VMS § 124 lg 2 p-des 7-8 sätestatud
aluste kohaldamisel. VMS § 124 lg 2 p 9 vastavat piirangut ei sea, määravaks on toimepandud
kriminaaltegude korduvus. Kaebajat on eelnevalt kriminaalkorras karistatud kahel korral. Samuti on
kaebajat korduvalt karistatud väärteokorras. Kaebaja jätkas süütegude toimepanemist ka pärast
kriminaalkorras süüdimõistmist. Otsuse tegemise hetkeks ulatus toimepandud süütegude üldarv 26
süüteoni. Käesolevaks ajaks on kriminaalkaristused küll kustunud, kuid samas ei eelda VMS § 124 lg
2 p 9 kohaldamine kehtivate kriminaalkaristuste olemasolu.


                                                 2
9. PPA 23.10.2013 otsusega nr 15.3-3/616-1 keelduti kaebajale tähtajalise elamisloa andmisest
muuhulgas VMS § 124 lg 2 p 10 alusel, kuna kriminaalteabe kohaselt kuulub E.A VMS § 124 lg 2 p-
s 10 nimetatud subjektide hulka. Antud otsus on läbinud kohtuliku kontrolli kõigis kohtuastmetes.
VMS § 124 lg 2 p 10 kohaldamine viitab sellele, et isiku suhtes kriminaalmenetluse alustamiseks, veel
vähem tema kuriteos süüdistamiseks või süüdi mõistmiseks ei ole piisavalt alust ega tõendeid, küll aga
veenab tema tegevuse, kontaktide jms kohta teabehankeliselt kogutud info, et isiku käitumine võib olla
suunatud kuritegude toimepanemisele, sellele kaasa aitamisele või muul moel avalikku korda ja
julgeolekut kahjustada võivate tegevuste soodustamisele. Kaebaja Eestist lahkumise tähtaega
pikendati 21.07.2015 määruses haldusasjas nr 3-15-781 muudel põhjendustel kui et kaebaja ei ole
enam ohtlik Eesti julgeolekule või avalikule korrale.

10. Vastustaja hinnangul on E.Aile tähtajalise elamisloa andmisest keeldumine proportsionaalne
taotletava eesmärgiga – kaitsta Eesti Vabariigi julgeolekut ning teiste Eestis elavate isikute
põhiseaduslikke õigusi, mida E.A on oma tahtliku tegevusega rikkunud. Arvestades E.A poolt toime
pandud korduvaid kuritegusid ja isiku suhtumist Eestis kehtivate seaduste täitmisesse ning ohtu, et
Eestis jätkuvalt elamise võimaldamise korral võib isik toime panna uusi kuritegusid, asus PPA
seisukohale, et riive isiku perekonnaelu puutumatusele on õigustatud.


KOHTU PÕHJENDUSED
11. Käesolevas haldusasjas on vaidlustatud Politsei- ja Piirivalveameti 21.10.2015 tähtajalise
elamisloa andmisest keeldumise otsust nr 15.3-3/599-1 ning taotletud selle tühistamist. Lisaks
eelnimetatule on taotletud vastustaja kohustamist kaebajale tähtajalist elamisluba väljastama.

12. Politsei- ja Piirivalveamet keeldus tähtajalise elamisloa andmisest lähtuvalt välismaalaste seaduse
§ 123 punktist 3 ning § 124 lg 2 punktidest 9 ja 10. Välismaalaste seaduse § 123 p 3 sätestab, et
tähtajalise elamisloa andmisest keeldutakse kui taotlus ei ole põhjendatud. Vastavalt sama seaduse §
124 lg 2 punktidele 9 ja 10 aga keeldutakse tähtajalise elamisloa andmisest kui välismaalast on
kriminaalkorras korduvalt karistatud tahtlike kuritegude eest ning välismaalase kohta on andmeid või
on põhjendatud alus arvata, et ta kuulub kuritegelikku ühendusse või on seotud narkootikumide,
psühhotroopsete ainete või isikute ebaseadusliku toimetamisega üle riigipiiri või ajutise kontrolljoone
või kuulub terroristlikku ühendusse või ta on toime pannud või on põhjendatud alus arvata, et ta võib
toime panna terrorikuriteo, või ta on seotud terrorikuriteo rahastamise või toetamisega või rahapesuga.
Seoses eelnimetatuga märkis vastustaja, et tegemist on imperatiivsete alustega, mis kaalutlemist enam
ei võimalda. Vastustaja küll möönab, et vastavalt VMS § 125 lg 1 on võimalik teatud juhtudel veel ka
selles osas erandeid teha, kuid kaebaja suhtes tõusetuks nimetatud küsimus üksnes seonduvalt VMS §
124 lg 2 p 9 sätestatuga. Võimalike erandite kohta on VMS § 125 lg-s 1 seitse alapunkti, kuid sama
seaduse § 124 lg 2 p 10 sätestatud keeldumise alust ei ole nendes nimetatud. Siinkohal tuleb
vastustajaga nõustuda, et VMS § 124 lg 2 p 10 nimetatud keeldumise alus on oma olemuselt
imperatiivne ning lähtuvalt VMS § 125 lõikest 1 ei olnud selles osas enam võimalik erandeid teha.

13. Lähtuvalt eeltoodust tuleb hinnata kõigepealt seda kas Politsei- ja Piirivalveameti seisukoht oli
VMS § 124 lg 2 p 10 kohaldamise osas õigustatud ning põhjendatud. Olukorras, kus see osutub
põhjendatuks, ei ole muud võimalikud ebatäpsused või vaieldavused enam olemuslikud, sest
tähtajalise elamisloa andmisest võis keelduda ja pidi keelduma tuginedes üksnes välismaalaste seaduse
§ 124 lg 2 punktile 10. Seonduvalt eelnimetatuga osundas vastustaja ka ühele varasemale tähtajalise
elamisloa andmisest keeldumisele, mis on kohtuliku kontrolli läbinud. Viide on asjakohane, sest
kohtute infosüsteemist nähtuvalt on kaebaja vaidlustanud tähtajalise elamisloa andmisest keeldumist
ka haldusasjas 3-13-2328, kusjuures keeldumine baseerus samuti välismaalaste seaduse § 124 lg 2


                                               3
punktil 10. Eelnimetatud haldusasja juures oli ka riigisaladuseks tunnistatud teave, millest võis
järeldada, et kaebaja vastas VMS § 124 lg 2 punktis 10 sätestatud tunnustele. Tallinna Halduskohtu
14.03.2014 otsusest nähtuvalt ei olnud tegemist mingisuguse ühekordse signaaliga, vaid vastavat
informatsiooni oli laekunud pikema aja vältel. Tallinna Ringkonnakohtu 06.11.2014 otsuse punktis 11
haldusasjas 3-13-2328 on sellega nõustutud ja märgitud, et haldusorgani vastavasisulised järeldused ei
olnud meelevaldsed. Ühtlasi on selgitatud, et välismaalaste seaduse § 124 lg 2 punkti 10 rakendamise
tingimuste täidetuse korral ei ole Politsei- ja Piirvalveametil võimalik tähtajalist elamisluba enam ka
erandina väljastada.

14. Vastavalt välismaalaste seaduse § 211 lõikele 1 otsustab tähtajalise elamisloa andmise või selle
andmisest keeldumise Politsei- ja Piirivalveamet. See tähendab ühtlasi seda, et kohus haldusorgani
asemel kaalutlusõigust ei teosta. Kohtul tuleb hinnata ja kontrollida kas vaidlustatud haldusakti
andmisel lähtuti kehtivast õigusest, kas tegemist oli asjakohasete kaalutlustega ja kas vastustaja ei ole
seejuures olulisi või ilmselgeid vigu teinud. Antud juhul ilmselgeid vigu ei nähtu.

15. Lähtuvalt eeltoodust ei ole vaidlustatud haldusakti tühistamiseks alust. Politsei- ja Piirivalveamet
on viidetega VMS § 124 lg 2 punktidele 9 ja 10 keeldunud elamisloa väljastamisest põhjendatult.
Kohus nõustub vaidlustatud haldusaktis antud hinnangute, seisukohtade ja põhjendustega ning ei pea
vajalikuks seda kõike lähtuvalt halduskohtumenetluse seadustiku § 165 lõikest 2 detailsemalt üle
korrata, sest kaebus jääb rahuldamata. Arvestades asjaolu, et tähtajalise elamisloa andmisest
keeldumise otsus nr 15.3-3/599-1 osutus õiguspäraseks, ei saa rahuldada ka vastupidisel eeldusel
põhinevat ning tähtajalise elamisloa väljastamise kohustamisele suunatud nõuet. Seega jääb kaebus
rahuldamata mõlema nõude osas.

16. Halduskohtumenetluse seadustiku § 108 lõikes 1 on sätestatud, et menetluskulud kannab pool,
kelle kahjuks otsus tehti. Antud juhul on otsus kaebuse esitaja kahjuks, kuid vastustaja ei ole
menetluskulude väljamõistmist taotlenud. Seega jäävad protsessiosaliste võimalikud menetluskulud
nende endi kanda.



/allkirjastatud digitaalselt/



Enno Loonurm
Kohtunik




                                                4

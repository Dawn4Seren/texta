                                                                       Tsiviilasi nr 2-16-9006




                               KOHTUMÄÄRUS

 Kohus                              Tallinna Ringkonnakohus

 Kohtuasja number                   Tsiviilasi 2-16-9006

 Määruse tegemise aeg ja koht       18.08.2016.a, Tallinn

 Kohtukoosseis                      Krista Kirspuu, Iko Nõmm, Kaupo Paal

 Kohtuasi                           Osaühingu Surju PM määruskaebus Tartu Maakohtu
                                    registriosakonna 26.05.2016.a määrusele nr Ä
                                    30005846/9

 Vaidlustatud kohtulahend           Tartu Maakohtu registriosakonna 26.05.2016.a määrus

 Kaebuse esitaja ja kaebuse liik Osaühingu Surju PM määruskaebus

 Menetlusosalised     ja   nende Avaldaja (määruskaebuse esitaja): Osaühing Surju PM
 esindajad                       (registrikood 10208799), seaduslik esindaja juhatuse
                                 liige Hannes Isand

 Menetluse liik                     Kirjalik menetlus

Resolutsioon:
    1. Jätta Tartu Maakohtu 26.05.2016.a määrus nr Ä 30005846 / 9 muutmata.
    2. Jätta Osaühingu Surju PM määruskaebus rahuldamata.
    3. Jätta maakohtu ja ringkonnakohtu menetluskulud avaldaja, Osaühingu Surju
       PM kanda.
    4. Määruse peale võib Riigikohtule esitada määruskaebuse 15 päeva jooksul
       määruse ärakirja kättesaamisest alates.

Asjaolud
1.      19.05.2016.a esitas avaldaja Tartu Maakohtu registriosakonnale avalduse kanda
äriregistrisse osaühingu osakapitalina 150 000 eurot.

2.      Tartu Maakohtu registriosakond jättis 26.05.2016.a määrusega avalduse rahuldamata,
kuna äriregistrisse ei saa teha taotletud osakapitali üheaegse vähendamise ja suurendamise
kannet, sest osakapitali suurendamisel ei ole sissemakse teostatud rahas. Avaldaja osanike
10.05.2016.a otsuse punkti 1 kohaselt kustutatakse oma osad 2190 eurot, vähendades sellega
osakapitali, mille tulemusena jääb osakapitali suuruseks 97 810 eurot. Otsuse punkti 2 kohaselt
suurendati osakapitali 52 190 eurot fondiemissiooni teel eelmiste perioodide jaotamata kasumi
arvelt. Taotletav uus osakapital on 150 000 eurot. Äriseadustiku (ÄS) § 198 lg 2 kohaselt osade


                                                                                          1(3)
                                                                           Tsiviilasi nr 2-16-9006

eest, mis lastakse välja samaaegselt osakapitali vähendamisega, võib tasuda ainult rahaga.
Osakapitali suurendamise ja vähendamise otsus tuleb kanda äriregistrisse. Tulenevalt ÄS § 198
lg 2 ei ole lubatud osakapitali vähendamisel ja samaaegsel suurendamisel suurendada
osakapitali fondiemissiooni teel. Taotletud osakapitali vähendamise ja suurendamise kannet ei
saa teha, sest osakapitali suurendamise otsus ei vasta seadusele, osakapitali suurendamisel ei
ole osade eest tasutud rahas. ÄS § 33 lõike 5 kohaselt ei tee registripidaja kannet registrisse, kui
avaldus või sellele lisatud dokumendid ei vasta seadusele või on esitatud enne seaduses lubatud
või pärast seaduses ettenähtud tähtaega. Lähtudes eeltoodust ja juhindudes ÄS § 33 lõikest 5
otsustas kohtunikuabi jätta avalduse rahuldamata.

3.      Avaldaja esitas 08.06.2016.a määruskaebuse, milles palus Tartu Maakohtu
registriosakonna 26.05.2016.a määruse tühistada ja rahuldada avaldaja kandeavaldus.
Määruskaebuse esitaja ei nõustunud maakohtu esitatud põhjendustega ja leidis, et kohus on
ebaõigesti kohaldanud materiaalõigust ning ilma õigusliku aluseta keeldunud kandeavalduse
rahuldamisest. ÄS § 198 lg 2 teises lauses sätestatud piirav tingimus kuulub kohaldamisele vaid
juhul, kui tegemist on uute osade väljalaskmisega ehk olukorras, kui tõusetub küsimus uute
osade tasumise viisi määramisest, st kas osade eest tuleb tasuda rahalise või mitterahalise
sissemaksega. Avaldaja ei ole oma osanike üldkoosoleku 10.05.2016.a otsuse punktiga 2
otsustanud ega ka 19.05.2016.a esitatud kandeavaldusega taotlenud kande tegemist osakapitali
suurendamiseks uute osade välja laskmise teel vaid otsustanud suurendada fondiemissiooniga
olemasolevate osade väärtust.

4.     Maakohus võttis määruskaebuse menetlusse, jättis selle rahuldamata ja edastas
läbivaatamiseks Tallinna Ringkonnakohtule.

Määruse põhjendused
5.      Tallinna Ringkonnakohus, tutvunud tsiviilasja materjalidega, leiab, et Tartu Maakohtu
26.05.2016.a määrus nr Ä 30005846 / 9 on seaduslik ja põhjendatud ning hageja määruskaebuse
väited ei anna alust eelnimetatud kohtumääruse tühistamiseks. Vastavalt TsMS § 657 lg 1 p-le
1 ja §-le 659 jätab ringkonnakohus maakohtu määruse muutmata ning määruskaebuse
rahuldamata.

6.      Käesoleval juhul on samaaegselt otsustatud ühingu osakapitali vähendamine oma osa
tühistamisega ja suurendamine fondiemissiooni teel. Kui üldreeglina on osakapitali
vähendamiseks vajalik läbi viia mitmeastmeline võlausaldajate teavitamine ja vajadusel ka
võlausaldajate nõuete tagamine (ÄS § 199), siis ÄS § 198 lg 2 lubab erandina seda mitte teha.
Avaldaja ei ole toonud kohtu ette ning ka toimikust ei nähtu asjaolusid, mille alusel saaks kohus
järeldada, et võlausaldajaid on osakapitali vähendamisest ÄS § 199 kohaselt teavitatud.
Võlausaldajate kaitse sellises olukorras tagab see, et samaaegselt suurendatakse osakapitali
vähemalt osakapitali senise suuruseni ning osade eest tasutakse rahaga. Rahas tasumise
kohustus ja osakapitali taastamine senise suuruseni tagab võlausaldajate kaitse, kuna ühing saab
juurde täiendavaid finantse ning seega puudub vajadus teatamisprotseduuri läbimiseks ÄS §
199 alusel. Ringkonnakohus ei nõustu määruskaebuses esitatud põhjendustega. Rahas tasumise
kohustus ei saa sõltuda sellest, kas olemasolevate osanike ringis osakapitali suurendamine on
otsustatud läbi viia uute osade väljalaskmisega või olemasolevate osade nimiväärtuse
suurendamisega. Lõppkokkuvõttes ei ole kahe viisi eristamisel ka tähendust, kuna
lõpptulemusena liidetakse osanikule kuuluvad samaliigilised osad (TsMS § 148 lg 4 lause 2).
Seega ÄS § 198 lg 2 eesmärgist tulenevalt kohaldub kolmandas lauses sätestatud kohustus ka
juhul kui leida, et olemasolevate osade nimiväärtust suurendati, mitte ei lastud välja uusi osasid.
Kui rahas ei tasuta, võivad võlausaldajate huvid jääda kohase kaitseta ning see ei ole ÄS § 198


                                                                                               2(3)
                                                                             Tsiviilasi nr 2-16-9006

lg 2 eesmärgiga kooskõlas. Juhul kui osakapitali suurendamise eest ei ole rahas tasutud, saab
registripidaja keelduda kande tegemisest (vt RKTKm 3-2-1-139-08, p 8), kuna osanike otsus
ei vasta seaduse nõuetele (ÄS § 33 lg 5).

7.     TsMS § 172 lg 2 kohaselt, kui menetluses osaleb üksnes avaldaja või kui kohus ei jäta
menetluskulusid mõne teise menetlusosalise kanda, kannab avaldaja ise menetluskulud, muu
hulgas oma kulud esindajale.


         Krista Kirspuu                  Iko Nõmm                        Kaupo Paal
(allkirjastatud digitaalselt)   (allkirjastatud digitaalselt)   (allkirjastatud digitaalselt)




                                                                                                3(3)

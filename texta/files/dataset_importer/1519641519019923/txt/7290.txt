                                 TARTU HALDUSKOHUS
                                    Tartu kohtumaja
                           KOHTUMÄÄRUS
Kohtuasja number              3-16-1729
Määruse kuupäev               13. september 2016
Kohtunik                      Eda Muts
Kohtuasi                      Mark Vavrenjuki kaebus Tartu Vangla direktori 29.07.2016. a
                              käskkirja nr 3-2/434 peale.
Resolutsioon                  Tagastada Mark Vavrenjuki kaebus.
Edasikaebamise kord           Määruse     peale    võib    esitada määruskaebuse  Tartu
                              Ringkonnakohtule Tartu Halduskohtu kaudu 15 päeva jooksul
                              arvates määruse kättesaamisest.

Asjaolud

1. Mark Vavrenjuk esitas 29.08.2016 Tartu Halduskohtule kaebuse, milles soovib Tartu
Vangla direktori 29.07.2016. a käskkirja nr 3-2/434 tühistamist, kaebaja ennistamist Tartu
Vangla järelevalveosakonna vanemvalvuri ametikohale ja teenistusest sunnitult puudutud aja
eest tasu hüvitamist. Kaebuses nimetatud lisad 1, 3 ja 4 esitas kaebaja 01.09.2016 ja 02.09.2016.

2. Tartu Halduskohus jättis 05.09.2016. a määrusega kaebuse käiguta ning andis kaebajale
tähtaja 12.09.2016 puuduste kõrvaldamiseks, s.o nõuete seadusega (ATS § 105) kooskõlla
viimiseks ning kaebuse lisa 2, s.o Tartu Vangla 29.07.2016. a teatise nr 3-1/739-1 esitamiseks.

3. M. Vavrenjuk esitas 08.09.2016 Tartu Halduskohtule Tartu Vangla 19.07.2016. a teatise
nr 3-1/683-1. Täiendavalt esitas M. Vavrenjuk 12.09.2016 kohtule kirja, milles selgitas, et
edastas teatise teenistusest vabastamise kohta ning enammakstud puhkusetasu puudutav Tartu
Vangla poolne nõue sisaldub Tartu Vangla direktori käskkirjas teenistusest vabastamise kohta.

Kohtu seisukoht

4. Halduskohtumenetluse seadustiku (HKMS) § 120 lg 1 p 8 kohaselt kontrollib kaebuse
saanud alluvusjärgne kohus, ega ei esine alust kaebuse tagastamiseks või käiguta jätmiseks.

5. Kaebaja on soovinud teenistusest vabastamise käskkirja tühistamist, teenistusse ennistamist
ning teenistusest sunnitult puudutud aja eest tasu hüvitamist. Kohus selgitas 05.09.2016. a
määruses, et kaebajal on võimalik esitada üksnes avaliku teenistuse seaduse (ATS) § 105
lg-s 1 nimetatud nõudeid. Vastavalt Tartu Halduskohtu 05.09.2016. a määrusele pidi kaebaja
esitama täpsustatud nõuded hiljemalt 12.09.2016. Käesoleva määruse tegemise seisuga ei ole
kaebaja esitanud täpsustust kaebuse nõuete osas. Seega tuleb kohtul hinnata esialgses kaebuses
esitatud nõuete lubatavust.
6. ATS § 3 lg 1 kohaselt ei kohaldata ametnikele töölepingu seadust, välja arvatud avaliku
teenistuse seaduses sätestatud juhtudel. Kuna kaebaja vaidlustab enda teenistusest vabastamist,
kohaldub vaidlusele ATS § 105. Vastavalt ATS § 105 lg-le 1 on õigusvastaselt teenistusest
vabastatud ametnikul õigus nõuda vabastamise kohta antud haldusakti õigusvastaseks
tunnistamist, teenistusest vabastamise aluse muutmist ning hüvitist ametniku kolme kuu
keskmise palga ulatuses. Kohus võib hüvitise suurust muuta, arvestades teenistussuhte
lõpetamise asjaolusid ja mõlema poole huve. Erinormina annab ATS § 105 lg 4 õiguse
õigusvastaselt teenistusest vabastamise korral hüvitise asemel nõuda vabastamise kohta antud
haldusakti tühistamist, enda teenistusse ennistamist ja tasu teenistusest sunnitult puudutud aja
eest üksnes ametnikul, kes oli teenistusest vabastamise ajal rase, kellel on õigus rasedus- ja
sünnituspuhkusele või kes kasvatab alla seitsmeaastast last. Kohtule teadaolevalt ei esine
kaebaja puhul ATS § 105 lg-s 4 nimetatud aluseid. Seega ei võimalda eelnimetatud regulatsioon
esitada kaebajal nõudeid teenistusest vabastamise käskkirja tühistamiseks, teenistusse
ennistamiseks ega teenistusest sunnitult puudutud aja eest tasu hüvitamiseks.

Eeltoodust nähtub, et kaebajal puudub kaebeõigus teenistusest vabastamise käskkirja
tühistamise, teenistusse ennistamise ja teenistusest sunnitult puudutud aja eest tasu hüvitamise
nõuete esitamiseks tulenevalt ATS § 105 lg-st 1, milles on piiritletud kaebajale lubatavad
õiguskaitsevahendid õigusvastase teenistusest vabastamise korral.

7. Vastavalt HKMS § 121 lg 2 p-le 1 võib kohus kaebuse tagastada, kui kaebajal puudub asjas
ilmselgelt kaebeõigus, eeldades, et tema faktiväited on tõendatud. Eeltoodud põhjustel ei ole
teenistusest vabastamise käskkirja tühistamise, teenistusse ennistamise ning teenistusest
sunnitult puudutud aja eest tasu hüvitamise nõuded lubatavad, kuna kaebajal puudub
kaebeõigus vastavate nõuete esitamiseks. Kohtu hinnangul puudub vajadus esitatud kaebuse
edasiseks menetlemiseks. Eeltoodud põhjustel tagastab kohus kaebuse selle esitajale HKMS
§ 121 lg 2 p 1 alusel.

8. Kohus juhib kaebaja tähelepanu HKMS § 43 lg-le 2, mille kohaselt kaebuse tagastamine ei
võta selle esitajalt õigust seadusega sätestatud korras pöörduda uuesti halduskohtusse.


/allkirjastatud digitaalselt/

Eda Muts
kohtunik




                                               2

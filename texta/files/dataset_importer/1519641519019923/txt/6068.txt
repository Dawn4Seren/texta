                                 TARTU HALDUSKOHUS
                                    Tartu kohtumaja
                              KOHTUOTSUS
                                 EESTI VABARIIGI NIMEL




Haldusasja number                  3-15-3084

Otsuse tegemise aeg ja koht        29. september 2016, Tartu

Kohtunik                           Maare Aloe

Haldusasi                          Tallinna linna kaebus Haridus- ja Teadusministeeriumi
                                   09.11.2015 otsuse nr 10.1-5.4/15/6493 tühistamiseks ja
                                   Haridus- ja Teadusministeeriumi kohustamiseks uuesti läbi
                                   vaadata Tallinna linna taotlus Mäepealse Erakooli
                                   tegevuskulude hüvitamiseks
Asja läbivaatamise vorm            Kirjalik menetlus

Menetlusosalised                   Kaebuse esitaja – Tallinna linn;
                                   Vastustaja – Haridus- ja Teadusministeerium
Resolutsioon                           1. Rahuldada Tallinna linna kaebus.
                                       2. Kohustada Haridus- ja Teadusministeeriumi uuesti läbi
                                          vaatama Tallinna linna taotlust Mäepealse Erakooli
                                          tegevuskulude hüvitamiseks.
                                       3. Mõista vastustajalt kaebaja kasuks välja menetluskulu
                                          15 eurot.


Edasikaebamise kord                Käesoleva kohtuotsuse peale võib esitada apellatsioonkaebuse
                                   Tartu Ringkonnakohtule 30 päeva jooksul selle avalikult
                                   teatavakstegemisest arvates ehk hiljemalt 31.10.2016 (k.a). Kui
                                   apellatsioonkaebuses ei taotleta asja lahendamist kohtuistungil,
                                   võidakse see lahendada kirjalikus menetluses.

ASJAOLUD JA MENETLUSE KÄIK

1. Haridus-ja Teadusministeeriumi (edaspidi HTM) ning Tallinna linna vahel sõlmiti 20.05.2015
kokkulepe erakoolide tegevuskulude katmises osalemise hüvitamiseks Tallinna linnale (edaspidi
kokkulepe, tl 4-6).

2. 28.09.2015 muudeti kokkulepet (tl 8-9) ning lepingusse lisati ka võimalus kulude
hüvitamiseks üle õppekoha tegevuskulu piirmäära juhul kui tegu on hariduslike erivajadustega
(edaspidi HEV) õpilaste erakoolides õppivate õpilastega.
3. Tallinna linn esitas HTM-ile oma 03.11.2015 kirjaga nr 3.-15/1847 –1 taotluse tegevuskulude
hüvitamiseks. Taotlus sisaldas ka Mäepealse Erakoolile 2015. aasta tasutud tegevuskulude
katmiseks tehtud kulutusi summas 13 396 eurot, mis ületasid kokkuleppes sätestatud õppekoha
tegevuskulu piirmäära.
HTM keeldus oma 09.11.2015 otsusega nr 10.1-5.4/15/6493 osaliselt Mäepealse Erakooli
tegevuskulude katmiseks tehtud kulude hüvitamisest ehk ei hüvitanud Tallinna linnale
Mäepealse Erakooli kulusid, mis ületasid ühe õppekoha tegevuskulu piirmäära. Otsuse
põhjenduste kohaselt on ministeeriumil kohustus hüvitada ainult HEV õpilaste erakoolides
õppivate õpilaste kulud piirmäära ületavas osas, kuid nimetatud kohustus ei laiene nn
tavakoolide HEV õpilaste klassides õppivatele õpilastele.

4. 09.12.2015 esitas Tallinna linn Tartu Halduskohtule kaebuse HTM 09.11.2015 otsuse nr 10.1-
5.4/15/6493 tühistamiseks ja HTM-i kohustamiseks uuesti läbi vaadata Tallinna linna taotlus
Mäepealse Erakooli tegevuskulude hüvitamiseks.

5. Tartu Halduskohus võttis 21.12.2015 määrusega kaebuse menetlusse ja tegi vajalikud
eelmenetluse toimingud.
21.01.2016 saabus kohtule vastustaja vastus kaebusele.

6. 11.08.2016 määrusega otsustas Tartu Halduskohus asja läbi vaadata kirjalikus menetluses ja
andis menetlusosalistele võimaluse esitada täiendavaid taotlusi ja seisukohti.
Menetlusosalised täiendusi ei esitanud.



KAEBAJA VÄITED

7. Kaebaja on seisukohal, et vastustaja on tõlgendanud valesti põhikooli- ja gümnaasiumiseaduse
(edaspidi PGS) § 83 lg-t 6 ja pooltevahelist kokkulepet. Samuti põhineb haldusakt ebaõigel
eeldusel nagu ei oleks Mäepealse Erakool HEV õpilastele suunatud erakool. Haldusakti ei ole ka
kaebaja arvates põhjendatud.
Kaebaja on seisukohal, et Mäepealse Erakool on HEV õpilastele suunatud erakool, kus on
sellised HEV õpilastele mõeldud klassid, et HTM on kohustatud hüvitama Tallinna linnale
Mäepealse Erakooli tegevuskulud vastavalt tegelikule kulule ning mitte Vabariigi Valitsuse
kehtestatud piirmääras.




VASTUSTAJA VASTUVÄITED

8. Vastustaja palub jätta kaebus rahuldamata.
Vastustaja vastuväidete kohaselt hüvitab HTM ainult kulutused HEV erakoolides õppivatele
õpilastele.
Vastustaja leiab, et HEV õpilaste erakoolid on määratud Eesti Hariduse Infosüsteemis (edaspidi
EHIS). EHIS-sse kantakse andmed, mis lähtuvad kooli poolt esitatud tegevusloa taotlusele
lisatud kooli põhimäärusest. Eelnevast tuleneb, et Mäepealse Erakool on end ise määratlenud
tavakoolina, kus õpivad muuhulgas ka HEV lapsed, seetõttu ei saa vastustaja teda ka HEV
koolina käsitleda.
Vastustaja on seisukohal, et seega ei ole tal kohustust maksta erakoolidele tegevuskulude
katmiseks suuremat summat kui näeb ette Vabariigi Valitsuse 15.01.2015 määrusega nr 6
kinnitatud „Õppekoha tegevuskulu piirmäär ühe kuu kohta 2015. aastal“ (edaspidi määrus nr 6).
KOHTU PÕHJENDUSED JA OTSUS

9. Kohus, tutvunud asja kõigi materjalidega, leiab, et Tallinna linna kaebus on põhjendatud ja
tuleb rahuldada ning kohustada HTM-i uuesti läbi vaatama Tallinna linna taotlust Mäepealse
Erakooli tegevuskulude hüvitamiseks.

10. Vaidlus on selles, kas vastustaja keeldus kaebajale hüvitamast Mäepealse Erakooli
tegevuskulusid üle piirmäära ületavas osas õigesti. Seega, kas HTM tõlgendas PGS § 83 lg-t 6 ja
pooltevahelist kokkulepet õigesti. Summa suuruse üle menetlusosalistel vaidlust ei ole.

11. Kohus nõustub kaebajaga, et vastustaja tõlgendas Tallinna linna ja HTM-i vahelist
kokkulepet vääralt.
Kokkuleppe p 2.3.1 alusel kohustus HTM hüvitama Tallinna linnale erakoolide 2015. aasta
tegevuskulude katmises osalemise kulu määrusega nr 6 kehtestatud õppekoha tegevuskulu
piirmääras kuni 91 eurot õpilase kohta kuus tegelikult tehtud kulude alusel.
Kokkuleppe muutmisel täiendati eelnimetatut lausega „välja arvatud hariduslike erivajadustega
õpilaste erakoolides õppivate õpilaste puhul, kes õpivad PGS § 51 lg 1 p-des 5-12 sätestatud
haridusliku erivajadusega õpilaste klassides ja kelle puhul hüvitatakse kulud ka piirmäära
ületavas osas.“
Seega sätestab muudetud kokkulepe kohtu arvates üheselt, et täies ulatuses rahastust on
õigustatud saama see erakool, kus on spetsiifilised HEV õpilaste klassid (PGS §-s 51 nimetatud
kaheksa klassiliiki). Kohus on seisukohal, et HTM ei saa erakoolide rahastamisel või nende
rahastamisest keeldumisel võtta aluseks konkreetse sõna puudumist ärinimes (näiteks „HEV
lastele suunatud kool“ vms), vaid lähtuda tuleb tegevuse faktilisest sisust. Kohus nõustub
vastustajaga, et kokkuleppe sellist tõlgendamist toetab ka PGS § 83 lg 6, mille kohaselt on
tegevuskulude katmine seotud ainult PGS § 51 lg 1 p 5-12 sätestatud klasside olemasoluga.

12. Kohus ei nõustu vastustaja väidetega, et Mäepealse Erakool on tavakool ja kuna teda pole
EHIS-s määratletud HEV koolina, seetõttu ei saa teda ka HEV koolina käsitleda.
Erakooliseaduse (edaspidi ErakS) § 222 lõikes 1 sätestatakse, et vald või linn osaleb
eraüldhariduskooli tegevuskulude katmises proportsionaalselt selles koolis õppivate õpilaste
arvuga, kelle rahvastikuregistri järgne elukoht asub selle valla või linna haldusterritooriumil.
Sama paragrahvi lg 3 kohaselt lähtutakse tegevuskulude katmisel PGS §-s 83 sätestatud
munitsipaalkooli tegevuskulude katmises osalemise tingimustest ja korrast. ErakS §-st 222 ning
PGS § 83 lg-st 6 tuleneb, et tegevuskulude katmisel lähtutakse kooli, kus õpilane õpib, õppekoha
tegevuskulu maksumusest, mis saadakse kooli eelarves määratud tegevuskulude summa
jagamisel kooli õpilaste arvuga selle kuu 10. kuupäeva seisuga. Arved tegevuskulude katmises
osalemise eest esitatakse igakuiselt 1/12 õppekoha tegevuskulu maksumuse osas. Kui 1/12
õppekoha tegevuskulu maksumus on suurem kui viidatud paragrahvi lg 7 alusel kehtestatud
õppekoha tegevuskulu piirmäär ühe kuu kohta, lähtutakse tegevuskulude katmisel õppekoha
tegevuskulude piirmäärast ühe kuu kohta, välja arvatud õpilaste puhul, kes õpivad PGS § 51 lg 1
p-des 5–12 sätestatud haridusliku erivajadusega õpilaste klassides.

13. Asja materjalidest nähtuvalt tuvastas Tallinna Halduskohus haldusasjas nr 3-15-1755 (jõustus
19.07.2016), et Mäepealse Erakool (koolipidaja MEIE KOOL MITTETULUNDUSÜHING,
registrikood 80367358) on HEV õpilastele suunatud eraüldhariduskool, kes tegutseb
erakooliseaduse alusel ja kellel on õigus nõuda tegevuskulude hüvitamist suuremas määras kui
Vabariigi Valitsuse kehtestatud piirmäär. Vaidlust ei ole selles, et Mäepealse Erakooli HEV
õpilaste klassides õpivad Tallinna linnas elavad õpilased.

14. Tallinna Ringkonnakohus asus haldusasja nr 3-15-1755 p-s 11 seisukohale, et tähtsust ei
oma, kas Mäepealse Erakool tegutses HEV õpilaste eraüldhariduskoolina ja omas sellekohast
märget EHIS-s või mitte. PGS § 83 lg 6 ls 3 erand ei ole seotud HEV õpilaste koolina
tegutsemisega, vaid asjakohaste klasside olemasoluga.
Seega on Mäepealse Erakool, kus pakutakse õpet PGS § 51 lg 1 p-des 5-12 sätestatud HEV
õpilastele, kohtu arvates õigustatud saama kulude hüvitamist Vabariigi Valitsuse kehtestatud
piirmäärast kõrgemas määras ja kuna Tallinna linn on need tegevuskulud täies ulatuses
erakoolile hüvitanud, siis tuleb vastustajal see kokkuleppe p 2.3.1. ning PGS § 83 lg 6 alusel
kaebajale hüvitada.

15. Arvestades eeltoodut asub kohus seisukohale, et vastustaja keeldumine ei olnud põhjendatud,
mistõttu kohus rahuldab Tallinna linna kaebuse täielikult.

16. Vastavalt halduskohtumenetluse seadustiku § 108 lõikele 1 kannab menetluskulud pool, kelle
kahjuks otsus tehti.
Kaebaja taotleb käesolevas asjas kantud menetluskulu, s.o kaebuse esitamisel tasutud riigilõivu
15 eurot (tl 17) väljamõistmist, mis on kohtu arvates põhjendatud ja mille kohus mõistab
vastustajalt kaebaja kasuks välja.




/allkirjastatud digitaalselt/
Maare Aloe
kohtunik

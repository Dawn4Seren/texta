                                  MÄÄRUS

Kohus                                Tartu Ringkonnakohus
Kohtukoosseis                        Agu Timmi, Tiina Pappel, Maili Lokk
Määruse tegemise aeg ja koht         10.08.2016, Tartu
Haldusasja number                    3-16-1112
Haldusasi                            Georgi Šubini kaebus Viru Maakohtu 11.09.2015. a
                                     otsuse õigusvastasuse tuvastamiseks
Menetluse alus ringkonnakohtus       Georgi Šubini määruskaebus
Vaidlustatav lahend                  Tartu Halduskohtu 07.06.2016. a määrus
Asja läbivaatamine                   Kirjalik menetlus
Menetlusosalised                     Georgi Šubin




RESOLUTSIOON
Jätta kaebaja määruskaebus rahuldamata ja Tartu Halduskohtu 07.06.2016. a määrus
muutmata.
EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul arvates
määruse kättetoimetamisest.



ASJAOLUD JA MENETLUSE KÄIK
1. Georgi Šubin esitas 31.05.2016 Tartu Halduskohtule kaebuse, milles palus tunnistada
õigusvastaseks Viru Maakohtu 11.09.2015. a otsus. Kaebuse kohaselt tutvustati 16.05.2016 teda
Viru Maakohtus 11.09.2015 tehtud kohtuotsusega, mille kohaselt tuleb tal ära kanda vangistuslik
karistus tähtajaga 2 aastat 8 kuud ja 26 päeva. Kaebaja väitis, et avastas kohtuotsuses palju vigu,
millele oli juhtinud tähelepanu juba kohtuliku arutelu käigus kriminaalasjas, kuid mida otsuses pole
ära parandatud. Peamine viga on otsuses aga vangistuse tähtajas, sest maakohus pole esialgset
tähtaega muutnud, kuigi Tartu Ringkonnakohus oma 20.01.2016. a otsusega seda tegi. Kaebaja
leidis, et seetõttu on Viru Maakohtu 11.09.2015. a kohtuotsus ebaseaduslik, tekitab talle kahju ja
kuulub muutmisele ning palus, et halduskohus tunnistaks selle ebaseaduslikuks.
2. Tartu Halduskohus tagastas kaebuse 07.06.2016. a määrusega. Halduskohus märkis, et
HKMS § 120 lg 1 p 8 kohaselt peab kohus kaebuse saamisel esmalt kontrollima, kas see vastab
nõuetele ning ei esine alust kaebuse tagastamiseks või käiguta jätmiseks. HKMS § 121 lg 1 p-st 1
tulenevalt peab halduskohus kaebuse määrusega tagastama, kui selle lahendamine ei ole tema
pädevuses. HKMS § 4 lg 1 järgi kuulub halduskohtu pädevusse ainult avalik-õiguslikus suhtes
tekkinud vaidluste lahendamine ning seda üksnes juhul, kui asja suhtes pole seadusega ette nähtud
teistsugust menetluskorda. HKMS § 6 lg 1 ja 2 kohaselt on haldusaktiks ja toiminguks, mille peale
võib halduskohtusse kaevata, vaid haldusorgani poolt haldusülesannete täitmisel avalik-õiguslikus
suhtes antud haldusakt haldusmenetluse seaduse (HMS) § 51 tähenduses, haldusleping sama seaduse
§ 95 tähenduses ja üksikjuhtumit reguleeriv halduse siseakt ning haldusorgani poolt
haldusmenetluses tehtud toiming, haldusorgani tegevusetus ja viivitus avalik õiguslikus suhtes.
Kohtud tegutsevad küll avalikes huvides, kuid tegemist pole haldusülesannet täitvate organitega,
mistõttu ei saa nende tegevust ja otsuseid üldjuhul halduskohtus vaidlustada.
Kaebusest nähtuvalt pole kaebaja rahul kriminaalasjas nr 1-15-621 Viru Maakohtu poolt 11.09.2015
koostatud kohtuotsuse sisuga. Viidatud otsusega tunnistati kaebaja süüdi KarS § 209 lg 2 p 1 ja 4
järgi ning mõisteti pärast varasema karistuse ärakandmata osa liitmist kaebajale liitkaristuseks 2
aasta 8 kuu ja 26 päeva pikkune vangistus. Kohtulahendite vaidlustamise kord ja tingimused on
reguleeritud vastavates kohtumenetluse seadustikes. Kriminaalasjas maakohtu poolt tehtud
kohtotsuse peale saab KrMS § 318 lg 1 kohaselt esitada apellatsioonkaebuse ringkonnakohtusse.
Halduskohtutele ei ole seaduseandja andnud õigust maakohtu poolt kriminaalasjas tehtud otsuste
tühistamiseks, muutmiseks ega ka õigusvastaseks tunnistamiseks.
Tulenevalt HKMS § 121 lg-s 3 ettenähtud selgitamiskohustusest pidas halduskohus vajalikuks
märkida ka seda, et kuna Tartu Ringkonnakohus on oma 20.01.2016. a otsusega Viru Maakohtu
11.09.2015. a otsuse osaliselt tühistanud ning teinud uue otsuse, millega mõisteti kaebajale lõplikuks
kandmisele kuuluvaks karistuseks 2 aastat 5 kuud ja 26 päeva vangistust, on vaidluse põhjustanud
kohtuotsus juba sisuliselt osaliselt ebaõigeks tunnistatud ja tühistatud ning kehtib nüüd muudetud
kujul ilma, et maakohus seda omalt poolt veel mingil moel muutma või täiendama peaks.
3. G. Šubin esitas 10.06.2016 Tartu Halduskohtu 07.06.2016. a määruse peale määruskaebuse,
milles palub halduskohtu määruse tühistada ja tema kaebuse menetlusse võtta. Määruskaebuses on
märgitud, et kaebaja soovib endiselt Viru Maakohtu viidatud otsuse kui haldusakti õigusvastaseks ja
kehtetuks tunnistamist, sest vangla lähtub sellest õigusvastase sisuga otsusest ja ignoreerib Tartu
Ringkonnakohtu 20.01.2016. a otsust, millega osaliselt tühistati maakohtu otsus karistuse tähtaja
osas. Seetõttu on Viru Vangla 16.05.2016. a karistuse tähtaegade õiendis karistuse lõpu tähtaeg
endiselt vale, s. o 3 kuu võrra pikem, kui asjas tehtud ringkonnakohtu otsuse järgi. HMS § 54
väidab, et haldusakt on õiguspärane, kui see on antud õigusnormide alusel ja selles puuduvad vead.
Kuna Viru Maakohtu otsuses on endiselt vead, s. h mõistetud karistuse tähtaja osas, siis ei ole
tegemist õiguspärase haldusaktiga ja halduskohus peaks kaitsma kaebaja õigusi.
4. Tartu Halduskohus jättis 20.06.2016. a määrusega G. Šubini määruskaebuse rahuldamata ja
edastas selle lahendamiseks ringkonnakohtule, olles eelnevalt ka määruskaebuse esitaja riigilõivu
tasumisest vabastanud ja määruskaebuse menetlusse võtnud. Määruskaebus koos asja materjalidega
jõudis Tartu Ringkonnakohtusse 29.06.2016.




                                               2
RINGKONNAKOHTU PÕHJENDUSED
5. Ringkonnakohus leiab, et ükski määruskaebuses esitatud väide ei anna alust määruskaebuse
rahuldamiseks ja Tartu Halduskohtu 07.06.2016. a määruse tühistamiseks. Ringkonnakohus nõustub
halduskohtu määruse põhjendustega ja ei pea vajalikuks neid korrata (HKMS § 203 lg 2 ja § 201
lg 4).
Vastuseks määruskaebuses toodud väidetele märgib ringkonnakohus niipalju, et kohtuotsus ei ole
HMS § 51 mõttes haldusakt, mistõttu ei kehti sellele ka HMS-i 2. jaos toodud haldusakti
õiguspärasuse põhimõtted, mille väidetavale rikkumisele määruskaebuses seonduvalt Viru
Maakohtu 11.09.2015. a otsusega viidatakse. Samuti puudub halduskohtul pädevus vigade
paranduse tegemiseks kriminaal- või tsiviilasjades tehtud otsustes. Lisaks nähtub asja materjalidest
ja ka halduskohtu 20.06.2016. a määruse põhjendustest, et probleem, mille tõttu kaebaja
halduskohtusse pöördus, oli tegelikult juba enne halduskohtusse kaebuse esitamist lahendatud.
Halduskohtu järelepärimise peale Viru Vanglast 16.06.2016 saadud vastus kinnitab, et kaebaja
karistustähtaja arvutamine toimub Tartu Ringkonnakohtu 20.01.2016. a kohtuotsusega määratud 2
aasta 5 kuu ja 26 päeva pikkuse karistuse alusel ning kaebajale on sellise karistustähtaja kohta
tegelikult juba enne kaebaja poolt kaebusega halduskohtusse pöördumist, s. o 26.05.2016 väljastatud
vastav õiend karistuse tähtaegade kohta, milles karistuse lõpu tähtajaks on märgitud 11.11.2018,
mitte enam 11.02.2019, nagu varasemas, 16.05.2016. a õiendis, mille kaebaja lisas 10.06.2016
esitatud määruskaebuse juurde. 26.05.2016. a õiendi koopiast nähtub, et kaebaja on selle 26.05.2016
allkirja vastu kätte saanud (tl 31).
6. Eeltoodust tulenevalt jätab ringkonnakohus määruskaebuse rahuldamata ning Tartu Halduskohtu
07.06.2016. a määruse muutmata.




/allkirjastatud digitaalselt/   /allkirjastatud digitaalselt/   /allkirjastatud digitaalselt/
      Agu Timmi                       Tiina Pappel                        Maili Lokk




                                                3

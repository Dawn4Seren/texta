                                    KOHTUOTSUS
                                       Eesti Vabariigi nimel
Kohus                                   Tallinna Halduskohus
Kohtunik                                Kristjan Siigur
Otsuse teatavakstegemine                17. juuni 2016, Tallinn
Haldusasja number                       3-16-594

Haldusasi                               OÜ BestKemp Ehitus kaebus Maksu- ja Tolliameti 26.
                                        veebruari 2016 maksuotsuse nr 12.2-3/030161-8
                                        tühistamise nõudes.

Asja läbivaatamise viis                 Kirjalikus menetluses

Menetlusosalised                        Kaebaja: OÜ BestKemp Ehitus
                                            Esindaja: juh. liige Kristo Kempi
                                        Vastustaja: Maksu- ja Tolliamet
                                              Esindaja: Aiki Meister


RESOLUTSIOON
     1. Jätta OÜ BestKemp Ehitus kaebus rahuldamata.
     2. Jätta poolte menetluskulud poolte endi kanda.




Edasikaebamise kord: Menetlusosalistel on õigus kohtuotsuse peale esitada apellatsioonkaebus
Tallinna Ringkonnakohtule hiljemalt 18. juulil 2016 (HkMS § 180, § 181 lg 1). Vastuseks teise
menetlusosalise poolt esitatud apellatsioonkaebusele võib esitada vastuapellatsioonkaebuse 14 päeva
jooksul apellatsioonkaebuse menetlusosalisele kättetoimetamisest arvates või ülejäänud
apellatsioonitähtaja jooksul, kui see on pikem kui 14 päeva (HKMS § 184). Kui apellant soovib asja
arutamist kohtuistungil, tuleb seda apellatsioonkaebuses märkida, vastasel korral eeldatakse, et ta on
nõus asja lahendamisega kirjalikus menetluses (HKMS § 182 lg 1 p 9). Kui menetlusosaline soovib
apellatsioonkaebuse esitamiseks saada menetlusabi, tuleb tal Tallinna Ringkonnakohtule esitada
vastavasisuline taotlus. Menetlusabi taotluse esitamine ei peata menetlustähtaja kulgemist (HKMS §
116 lg 5) ning apellatsioonitähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama apellatsioonkaebuse
(HKMS § 116 lg 6).



                                                 1
ASJAOLUD JA VAIDLUSTATUD MAKSUOTSUS

1. OÜ BestKemp Ehitus kajastas oma 2014. aasta novembrikuu käibedeklaratsioonil 4232 euro
ulatuses sisendkäibemaksu OÜ Greenimport arve alusel, mille esemeks olid lammutus-
viimistlus-, fassaadi- ja veekanalitööd. Samuti tegi OÜ BestKemp Ehitus selle arve alusel OÜ
Greenimport pangakontole 25 392 euro suuruse väljamakse.

2. Maksu- ja Tolliamet tegi 26. veebruaril 2016 maksuotsuse nr 12.2-3/030161-8, millega
suurendas OÜ BestKemp Ehitus 2014. aasta oktoobrikuu käibemaksukohustust 4232 euro võrra
ning sama perioodi tulumaksukohustust 6749,77 euro võrra. Maksuotsuses asuti seisukohale, et
OÜ Greenimport ei ole arvel nimetatud teenuseid OÜ-le BestKemp Ehitus osutanud ning OÜ
BestKemp Ehitus pidi olema teadlik, mistõttu polnud tal õigust selle arve alusel
sisendkäibemaksu maha arvata ning kuivõrd pole võimalik tuvastada, et tehtud väljamakse oleks
ettevõtlusega seotud, tuleb seda käsitada ettevõtlusega mitteseotud väljamaksena, millelt tekib
tulumaksukohustus. Kokkuvõttes põhjendatakse maksuotsust järgmiste asjaoludega:

       tehingu kohta olemasolevatest dokumentidest ei selgu teenuse tegelik sisu ega maht (sh.
       arvestusühikud, ühikuhinnad, tööde tegemise aeg), kirjalikke lepinguid ega üleandmise-
       vastuvõtmise akte ei koostatud; tehingupooled pole kokkulepete selge fikseerimisega end
       mõistlikult kaitsnud võimalike vaidluste puhuks;
       OÜ BestKemp Ehitus ei täitnud tavapärast hoolsuskohustust, jättes kontrollimata OÜ
       Greenimport tausta ja seda esindanud isiku esindusõiguse, samuti ei veendunud ta tegelikult
       teenust osutanud inimeste oskustes;
       Sander Virro, kellega OÜ BestKemp Ehitus tehingu väidetavalt kokku leppis, sai OÜ
       Greenimport juhatuse liikmeks alles 15. detsembril 2015, see äriühing pole registripidajale
       esitanud mitte ühtegi majandusaasta aruannet, puudub registervara ning pole deklareeritud
       töötasuväljamakseid mitte ühelegi isikule;
       OÜ Greenimport juhid ei ole maksuhaldurile kättesaadavad ega ole vaidlusaluse tehingu
       kohta selgitusi andnud, samuti puuduvad mistahes andmed, millest võiks järeldada, et OÜ-l
       Greenimport väidetavate teenuste osutamise ajal üldse mingisugune reaalne
       majandustegevus oli;
       äriregistri kohaselt vaidlusaluse tehingu ajal OÜ Greenimport juhatuse liikmeks onud Helliki
       Ots selgitas, et andis juba 2015. aasta juulis kõik volitused üle Sander Virrole, Sander Virro
       väitis maksuhaldurile, et mäleta millal ta oli Greenimport OÜ juhatuse liige, samuti ei
       mäletanud, milliseid kaupu või teenuseid müüs OÜ-le BestKemp Ehitus, kuidas loodi kontakt
       või kellega ta sellest äriühingust suhtles, samuti ei osanud ta nimetada ühegi OÜ
       Greenimport objektidel töötanud väidetava alltöövõtja nime.
       OÜ Greenimport 2014. aasta novembrikuu 2014 KMD INF B kohaselt oli ainus tarnija OÜ
       Microplex OÜ, mis oli juba 2015. aasta septembris majandustegevuse tõendamatuse tõttu
       käibemaksukohustuslaste registrist kustutatud;
KAEBAJA NÕUE JA PÕHJENDUSED
3. OÜ BestKemp Ehitus esitas Tallinna Halduskohtule kaebuse, milles taotleb Maksu- ja
Tolliameti 26. veebruari 2016 maksuotsuse nr 12.2-3/030161-8 tühistamist. Kaebaja selgitab, et
soetas tegelikult OÜ-lt Greenimport lammutus-, viimistlus-, fassaadi- ja veekanalitöid, mille



                                                 2
kohta esitas viimane kaebajale nõuetekohase arve, mille alusel oli kaebajal õigus
sisendkäibemaks maha arvata. Viidates võlaõigusseaduse (VÕS) § 11 lõikele 1, selgitab kaebaja,
et töövõtulepingut, lepingulisi läbirääkimisi ja hinnapakkumisi ei pea vormistama kirjalikult.
Samuti leiab kaebaja, et tehingu toimumine on tõendatud kaebaja seadusliku esindaja
selgituste, esitatud arve ning arve tasumist tõendava maksekorraldusega. Kaebaja märgib, et
tema soovis aktide vormistamist, ent see jäi tegemata teise poole tegevusetuse tõttu, sest
vastava akti koostamine on ehitusäri praktika ning ka VÕS § 636 lg 1, § 641 lg 1 ja ehitusseaduse
§ 31 kohaselt töövõtja, mitte tellija ülesanne. Kaebaja toob ka välja, et kirjaliku lepingu
puudumine ei välista pretensioonide esitamise õigust, sest arves märgitud tööd peavad VÕS §
77 lg 1 kohaselt vastama vähemalt keskmisele kvaliteedile. Kaebaja selgitab, et tööde maht (25
392 eurot) kujunes välja koostöö raames, sest tehtavaid töid, milles kokku lepiti, tuli järjest
juurde ning kuna alguses oli maht väiksem, siis ei hakatud ka lepingut sõlmima ning kuna
kohustused, milledes oli kokku lepitud, täideti nõuetekohaselt, polnud ka töömahu
suurenemisel vajadust kirjalikku lepingut sõlmida. Veel selgitab kaebaja, et samal objektil tegi
töid ka OÜ Lehtse Ehitus, kellega samuti oli suuline leping.

4. Kaebaja heidab vastustajale ette, et viimane on küll väitnud, et OÜ Greenimport polnud
tegelik müüja, ent pole siiski tuvastanud, kes sel juhul tegelik müüja oli. Kaebaja lisab, et
töövõtulepingute puhul on tavaline kasutada alltöövõttu ning selle kasutamisel jääb tellija ees
tööde teostajaks ikkagi töövõtja, mitte alltöövõtja.

5. Kaebaja leiab, et maksuhalduri seisukohad on oletuslikud ja tõendamata ning ei selgu seegi,
millised on need tõendid, mille kogumi pinnalt maksuhaldur oma järeldused teinud on. Kaebaja
rõhutab, et talle ei saa panna vastutust tehingupartneri käitumise eest ega tõlgendada
asjaolusid, mis ei olnud kaebaja, vaid tehingupartneri kontrolli all, kaebaja kahjuks.

VASTUSTAJA SEISUKOHT

6. Maksu- ja Tolliamet peab OÜ BestKemp Ehitus kaebust põhjendamatuks ning taotleb selle
rahuldamata jätmist. Vastustaja on seisukohal, et pelgalt arve, selle eest maksmine ja kaebaja
selgitus ei tõenda tehingu tegelikku toimumist. Vastustaja toob välja, et OÜ Greenimport arvelt
ei nähtu, millist teenust osutati, samuti millal ja millises mahus seda tehti, ent muid tõendeid
tehingu kohta kaebaja esitanud ei ole. Vastustaja nõustub, et lepinguid võib sõlmida suuliselt, et
see ei vabasta kaebajat kohustusest pidada oma raamatupidamis- ja maksuarvestust
nõuetekohaselt. Vastustaja rõhutab, et maksukorralduse seaduse (MKS) § 57 lõigetest 1, 2 ja 3
tuleneb kohustus pidada raamatupidamisarvestust nii, et mõistliku aja jooksul on võimalik saada
ülevaade tehingute toimumisest ja maksustamise seisukohast tähendust omavatest asjaoludest.
Vastustaja leiab, et maksukohustuslane peab ise seisma hea selle eest, et tema tehingud saaksid
vajalikul määral dokumenteeritud selleks, et vajadusel esitada täiendavaid tõendeid. Vastustaja
märgib, et kuna OÜ GreenImport arve järgi ei ole tuvastatav, milliseid teenuseid osutati, millal ja
mis mahus seda tehti, tekkis maksuhalduril kahtlus tehingu tegelikus toimumises. Viidates
Riigikohtu otsusele kohtuasjas nr 3-3-1-50-03, pidanuks kaebaja sellises olukorras vastustaja
hinnangul esitama täiendavad tõendid selle kohta, et vaidlustatud tehingud on arvel märgitud
äriühinguga siiski toimunud ning kui ta täiendavaid tõendeid ei esita, puudub tal käibemaksu
mahaarvamise õigus. Mis puudutab kaebaja väidet, et tema ei saa vastustada tehingu teise


                                                3
poole tegematajätmisete ees, siis viitab vastustaja Riigikohtu otsustele kohtuasjades 3-3-1-43-
09 ja 3-3-1-57-13 ning selgitab, et tehingute dokumenteerimata jätmise korral võtab
maksukohustuslane endale riski, et hiljem ei õnnestu põhjendatud kahtluse tekkimisel tehingute
toimumist tõendada.

7. Vastustaja selgitab ka, et tehingute sisu õige kajastamine on oluline ka tulumaksu määramise
seisukohalt. Viidates Riigikohtu otsustele kohtuasjades 3-3-1-12-12, 3-3-1-34-07 ja 3-3-1-46-11
selgitab vastustaja, et kui aga tehingu majanduslik sisu on märgitud ebaõigesti, siis pole
tegemist nõuetekohase algdokumendiga, mis on piisav tulumaksuseaduse (TuMS) § 51 lg 2 p 3
kohaldamiseks.

8. Viidates Riigikohtu otsustele kohtuasjades nr 3-3-1-3-09 ja 3-3-1-34-07, märgib vastustaja, et
antud juhul on tõendamiskoormus läinud üle maksukohustuslasele ning kuivõrd maksuhalduri
kogutud tõendid põhjendavad kahtlust maksukohustuslase esitatud andmete õigsuses, pidanuks
maksukohustuslane tõendama maksuhalduri ekslikkust maksusumma määramisel, mida kaebaja
antud juhul aga teha suutnud ei ole.

KOHTU SEISUKOHT JA PÕHJENDUSED

9. Hinnanud poolte seisukohti ja nende kinnituseks esitatud tõendeid kogumis ja vastastikkuses
seoses, leian, et OÜ BestKemp Ehitus kaebus ei ole põhjendatud ning tuleb rahuldamata jätta.
Maksuhaldur on kogutud tõendite pinnalt teinud õige ja põhjendatud järelduse, et tehinguid OÜ
BestKemp Ehitus ning OÜ Greenimport vahel ei ole toimunud ning OÜ Greenimport rekvisiite
kandvate arvete alusel ei ole OÜ BestKemp Ehitus teenuseid saanud. Kogutud tõendite põhjal
saab välistada võimaluse, et kaebaja soetas vaidlusalustel arvetel näidatud teenused tundmatult
kolmandalt isikult ning eeldas seejuures heauskselt, et teenuse osutajaks on OÜ Greenimport.
Vaidlusaluse tehingu kohta teada olevad asjaolud kinnitavad veenvalt, et kaebaja vähemalt pidi
teadma, et arvel müüjana näidatud isik ei ole talle teenuseid osutanud. Seetõttu on välistatud
OÜ Greenimport arve alusel sisendkäibemaksu maha arvamine. Kuivõrd seda, kas või millises
ulatuses on OÜ Greenimport arve alusel tehtud väljamakse tegelikult OÜ BestKemp Ehitus
ettevõtlusega seotud (ehk kas või kui suur osa sellest rahast tegelikult näiteks Telliskivi tn.
objektide ehitustöödeks kasutati), ei ole võimalik olemasolevate andmete pinnalt ka hindamise
teel välja selgitada, on maksuhaldur õigesti leidnud, et tegemist on ettevõtlusega mitte seotud
väljamaksega, mis kuulub maksustamisele tulumaksuga.

10. Esmalt on vaidluse all see, kas kaebajal oli õigus OÜ Greenimport arve alusel
sisendkäibemaks maha arvata. Seejuures pole vaidlus selles, et OÜ Greenimport arve on
formaalselt nõuetekohane ning nii kaebaja kui OÜ Greenimport olid vaidlusaluse arve esitamise
ajal registreeritud käibemaksukohustuslastena. Teiseks on vaidluse all küsimus, kas õigustatud
on OÜ Greenimport arvelduskontole tehtud väljamakse käsitamine OÜ BestKemp Ehitus
ettevõtlusega mitteseotud kuluna ja seetõttu selle tulumaksuga maksustamine.
11. Käibemaksuseaduse (KMS) § 29 lõigetest 1 ja 3 tulenevalt eeldab sisendkäibemaksu maha
arvamise õigus seda, et kaup või teenus on soetatud teiselt käibemaksukohustuslaselt. KMS § 31
lg 1 kohaselt toimub sisendkäibemaksu maha arvamine KMS §-s 37 sätestatud nõuete kohase



                                               4
arve alusel. Formaalsetele nõuetele vastava arve olemasolu ei õigusta aga tingimata
sisendkäibemaksu maha arvamist. Nimelt tuleb maksustamisel lähtuda tegelikest
majanduslikest sooritustest, mitte aga üksnes nende kohta olemasolevatest formaalsetest
dokumentidest. Arve, mis ei kajasta tegelikku majanduslikku sooritust või kajastab seda valesti,
ei vasta raamatupidamise seaduse § 7 lg 1 punktis 3 ning KMS § 37 lg 7 punktis 5 sätestatud
nõuetele. Seega üksnes asjaolu, et ostja on mingi kauba saanud ning selle kohta on olemas
käibemaksukohustuslasena registreeritud isiku nimel väljastatud arve, ei anna vääramatult
õigust sisendkäibemaksu maha arvamiseks, kui arve ei kajasta tehingu tegelikku majanduslikku
sisu. Tehingu tegelikku majanduslikku sisu ei kajasta arve õigesti muuhulgas juhul, kui arvele
müüjana märgitud isik ei ole kauba tegelik müüja. MKS § 83 lõikest 4 ning §-st 84 tulenevalt on
maksuhalduril õigus maksukohustuslas(t)e poolt mingil moel vormistatud tehingule anda
maksustamise seisukohast teistsugune iseloom ehk tsiviilõiguslik tehing ümber kvalifitseerida.
See tähendab, et kui tehingut tegelikult toimunud ei ole, ei saa sellel olla ka mingisuguseid
maksuõiguslikke järelmeid ning kui tehingu sisuks on majanduslikus mõttes midagi muud kui
see, mida maksukohustuslane kajastab oma raamatupidamisdokumentides, tuleb
maksustamisel raamatupidamisdokumente eirata ning arvutada maksukohustus nii, nagu see
oleks olnud, kui tehingut oleks raamatupidamisarvestuses kajastatud oma tegelikule
majanduslikule sisule vastavalt.
12. Riigikohus on haldusasjas nr 3-3-1-34-06 tehtud otsuses asunud seisukohale, et kui hiljem
selgub, et käibemaksuarvestuses näidatud käibemaksukohustuslane ei ole tegelik müüja ja
tegelik müüja ei ole teada, võib teine isik eelnimetatud käibemaksukohustuslase nimel esitatud
arvete alusel sisendkäibemaksu maha arvata juhul, kui see teine isik põhjendatult eeldas, et
arvetel näidatud isik on kauba tegelik müüja. Seejuures märgib Riigikohus, et tingimus
põhjendatult eeldas tähendab kõigepealt seda, et isik ei teadnud ega pidanudki teadma, et
müüjana arvel märgitud isik pole tegelik müüja; ning teiseks seda, et olukorras, kus isik käitus
äris nõutava ja tavapärase hoolsusega, ei võinud selguda asjaolusid, mis viitavad sellele, et
tegemist pole tegeliku müüjaga.
13. Tulumaksuseaduse (TuMS) § 51 lg 1 kohaselt maksab residendist äriühing tulumaksu
ettevõtlusega mitteseotud kuludelt, kusjuures sama paragrahvi 2. lõike punkti 3 kohaselt on
ettevõtlusega mitteseotud kuludeks väljamaksed, mille kohta maksumaksjal puudub
raamatupidamist reguleerivates õigusaktides ettenähtud nõuetele vastav algdokument.
Haldusasjades 3-3-1-34-06, 3-3-1-47-06 ja 3-3-1-74-09 on Riigikohus leidnud, et ka tulumaksu
määramisel on oluline, kas ostja pidi teadma, et tegemist pole tegeliku müüjaga. Kui ostja teadis
või pidi teadma, et müüjana esineb variisik, siis toob see asjaolu kaasa tulumaksu määramise,
kui aga ostja ei teadnud ega pidanudki nimetatud asjaolust teadma, puudub tulumaksu
määramiseks alus. Haldusasjas 3-3-1-60-11 tehtud kohtuotsuses asus Riigikohus aga
seisukohale, et isegi juhul kui kauba ostja teadis või pidi teadma, et müüjaks pole arvel näidatud
isik, ent on alust eeldada, et kaup on siiski soetatud ning selle eest on makstud, siis tuleb
maksuhalduril kaaluda võimalust selliste arvete alusel tehtud väljamaksete maksustamiseks
hindamise teel vastavalt maksukorralduse seaduse §-le 94.
14. Eeltoodust nähtuvalt on käibe- ja tulumaksuarvestusele esitatavad nõuded erinevad.
Sisendkäibemaksu mahaarvamise õiguse seisukohast on lisaks sellele, et isik kauba või teenuse
soetas, oluline ka see, et ta soetas selle käibemaksukohustuslaseks oleva ettevõtja käest.


                                                5
Tulumaksu puhul ei ole see, kellelt kaup või teenus soetati, oluline, vaid tähtsust omab ainult
see, et kaup või teenus on soetatud ning ettevõtlusega seotud. Eeltoodust tulenevalt tuleb
vaidluse lahendamiseks hinnata esiteks seda, kas OÜ Greenimport on kaebajale tegelikult
arvetel näidatud teenuseid osutanud. Kui vastus sellele küsimusele on eitav, tuleb käibemaksu
puhul kontrollida seda, kas kaebaja võis heauskselt eeldada, et müüjaks on arvel märgitud isik
ning on seejuures olnud müüja isikusamasuse tuvastamisel nõutavalt hoolas ega ole oma
käitumisega andnud alust põhjendatud kahtluseks maksupettuses osalemise kohta ning
tulumaksukohustuse puhul tuleb kontrollida, kas kaebuse esitaja teadis või pidi teadma, et arve
esitanud isik ei ole kauba müüja. Viimaks tuleb võtta seisukoht küsimuses, kas maksuhaldur
oleks pidanud kaaluma tulumaksu määramist hindamise teel.
15. Nõustun maksuhalduri seisukohaga, et asjas kogutud tõendid kinnitavad veenvalt, et
maksuotsuses käsitletud arvetel kajastatud tehinguid OÜ BestKemp Ehitus ja Greenimport vahel
reaalselt ei toimunud. Iseenesest pole vaidlust selles, et teatud tundmatud kolmandad isikud
võisid osutada kaebajale ehitusteenuseid, ent nii nagu pole võimalik tuvastada, kes seda tegi, ei
ole olemasolevate andmete pinnalt võimalik tuvastada ka seda, milles need teenused täpselt
seisnesid ja milline oli nende tegelik maksumus. Seega on kaebaja kajastanud teadlikult oma
raamatupidamises fiktiivseid arveid ning võimalus, et OÜ BestKemp Ehitus heauskselt eeldas, et
OÜ Greenimport ongi teenuse osutajaks, on välistatud.
16. Esiteks kinnitab tehingu mittetoimumist see, et vaatamata väidetava teenuse iseloomule (st.
erinevate ning tööprotsessi käigus suurenenud mahuga ehitustööde tegemine umbes
kahekuulise perioodi jooksul) ei ole poolte vahel taasesitamist võimaldaval moel fikseeritud
mitte ühtki kokkulepet töö sisu, maksumuse ega muude tingimuste kohta. Maksuotsuses on
põhjendatult välja toodud, et isegi vaidlusaluselt arvelt ei nähtu, kui palju ja milliseid töid täpselt
tehti. Kahe teineteisest sõltumatu ettevõtja vahelistes suhetes ei saa sellist asjaajamist eluliselt
usutavaks pidada. See aga seab põhjendatult kahtluse alal tehingu toimumise ning sellise
kahtluse korral on kontrollitaval maksukohustuslasel kohustus esitada tehingu tegelikku
toimumist kinnitavad täiendavad tõendid. Iseäranis pole usutav, et töö teostaja nõustub kahe
kuu pikkuse perioodi vältel tegema üksnes suusõnal kokku lepitud töid kokku enam kui 20 000
väärtuses, ilma et kokkulepped tööde teostamise tingimuste ning valmitud tööde üle andmise
kohta kuidagigi fikseeritaks. Ehitustööde puhul on tavapärane ning mõistlik, et tööde
tasustamine toimub mingisuguste eelnevalt kokkulepitud hinnete alusel, näiteks tööks kuluva
aja või valminud töö mahu alusel. Ühegi sellise kokkuleppe kohta poolte vahel pole mistahes
usutavaid tõendeid. Ebausutav on, et kaebaja poolt väidetud iseloomuga tööde tegemises lepiti
kokku vaid suuliselt. Tegemist on tööga, mis eeldas töötajate kasutamist. Samuti selgitas Kristo
Kempi maksuhaldurile (MTA lisa 4)1, et Greenimport vastutas materjalide tarnimise eest. See
tähendab seda, et töö teostamisega pidanuksid töö tegijale kaasnema igal juhul kulud (tööjõu-
või alltöövõtu kasutamise kulud, teatud materjalikulud). Ei ole usutav, et mõistlikult tegutsev
ettevõtja nõustuks tegema selliseid töid üksnes suulise kokkuleppe alusel, vormistamata koos
tellijaga enne kõigi tööde lõppemist mingisuguseidki dokumente selle kohta, et tööd tehtud on.

1
  Siin ja edaspidi on sel moel viidatud Maksu- ja Tolliameti 6. mai 2016 kirjaliku seletuse lisadena esitatud
dokumentidele, mille loetelu on esitatud seletuse lõps (tl. 59) ning mis on elektrooniliselt salvestatud kohtute
infosüsteemis ja meneltlusosalistele e-toimiku kaudu kättesaadavaks tehtud, ent mida paberiraiskamise vältimiseks
pole toimiku tarbeks välja tükitud.


                                                       6
Seda iseäranis olukorras, kus töö teostaja ja tellija vahel ei ole olnud eelnevalt pikaajalisi
usalduslikke ja hästitoimivaid ärisuhteid. Nii toimides riskiks töövõtja sellega, et juhul kui tellija
keeldub talle töö eest raha maksmast, poleks tal sisuliselt võimalik millegagi lepingulise suhte
olemasolu, töö eest kokkulepitud tasu suurust või tehtud töö mahtu tõendada. Tehingu
ebamõistlik vormistamine kinnitab seda, et sellist tehingut pole tehtud.
17. Möönan, et tellija jaoks, kes tasub juba valminud töö eest, ei pruugi vastu võetud tööde
akteerimise ja arvestuse pidamise vastu sedavõrd suurt huvi olla, ent isegi kui poolte
omavahelistest suhetest tulenevalt sellist vajadust ei olnud, oli kaebajal siiski kohustus koguda
ja säilitada tõendid, mille abil hilisema vaidluse korral tehingu toimumist tõendada. Selliseid
tõendeid on ostjal vaja muuhulgas juhuks, kui müüja peaks mingil põhjusel hiljem väitma, et
tehingut ei toimunud või andma tehingu kohta ebausutavaid seletusi. Maksuhaldur on õigesti
viidanud sellele, et sõltumata sellest, kas mingisuguse asjaolu (nt. lepingu, hinnapakkumise, töö
vastuvõtmise) kirjalikus vormis dokumenteerimine oli seadusest tulenevalt kohustuslik või
mitte, pidi kaebaja igal juhul arvestama võimalusega, et tal tuleb tehingu toimumist ja selle
tegelikku sisu hiljem tõendada ning jättes tehinguga seotud asjaolusid puudutavad tõendid
kogumata või säilitamata, riskis kaebaja sellega, et ei suuda vaidluse korral seda teha. MKS § 150
lg 1 kohaselt on maksusumma määramise vaidlustamisel maksukohustuslase ülesanne
tõendada, et maksusumma on määratud valesti. See tähendab seda, et juhul kui maksuhaldur
on maksuotsuses piisavalt põhjendanud oma seisukohta, et maksuarvestuses kajastatud
tehingut ei ole tegelikult toimunud või et selle tehingu asemel toimus tegelikult mingisugune
teistsugune tehing, on maksukohustuslase ülesanne esitada täiendavad tõendid selle kohta, et
kõik toimus nõnda, nagu tema raamatupidamis- ja maksuarvestuses kajastatud.
18. Teiseks seab OÜ BestKemp Ehitus ja OÜ Greenimport vahelise tehingu tegeliku toimumise
õigustatult kahtluse alla asjaolu, et viimase nimel väidetavalt tegutsenud Sander Virro ei
teadnud maksuhaldurile seletusi andes (MTA lisa 21) vaidlusaluse tehingu ega tegelikult ka OÜ
Greenimport muu tegevuse üksikasju. Seletuste andmise ja vaidlusaluste sündmuste toimumise
vaheline aeg ei olnud kaugeltki nii pikk, et reaalselt selliseid teenuseid osutanud äriühingu
esindaja neid meenutada suutnud ei oleks. Kaebaja leiab seejuures ekslikult, et maksuotsuses
heidetakse talle ette OÜ Greenimport tegevusega seotud või viimase kontrolli all olnud
asjaolusid. Maksuotsuses välja toodud asjaolud OÜ Greenimport tegevuse kohta, õigemini viide
sellele, et puuduvad mistahes usaldusväärsed tõendid, et sel äriühingul oleks vaidlusaluste
teenuste osutamise ajal olnud reaalne majandustegevus või et ta oleks kasvõi alltöövõtjate
kaudu kaebaja objektidel ehitustöid teinud, ei ole käsitatavad kaebajale tehtavate
etteheidetena, vaid tegu on maksuhalduri poolt tuvastatud faktiliste asjaoludega, millele on
rajatud maksuotsuse järeldus, et OÜ Greenimport ei saanud olla nende teenuste tegelik osutaja.
Seda järeldust õigustab nii see, et tegeliku tehingu puhul ei oleks usutav tehingu asjaolude (nt.
valminud tööde) taasesitamist võimaldaval kujul fikseerimata jätmine, samuti see, et OÜ
Greenimport nimel väidetavalt tegutsenud Sander Virro ei osanud maksuhaldurile anda tehingu
kohta adekvaatset teavet, aga ka see, et ei Sander Virrolt ega OÜ Greenimport tegevuse kohta
kättesaadavatest muudest allikatest ei ole võimalik tuvastada tegelike tehingute tegemist
(deklareeritud töötajaid ei olnud, pangakontole laekunud raha võeti sularahas välja, S. Virro ei
osanud nimetada ühtki alltöövõtjat, kellelt maksuhaldur oleks saanud kaebaja objektil tegeliku
töötamise kohta teavet küsida).


                                                  7
19. Tehingute tegemist OÜ-ga Greenimport ei tõenda kaebaja selgitus, et samal objektil osutas
teenuseid ka OÜ Lehtse Ehitus. Sellele, et OÜ Lehtse Ehitus objektil töötas, ei ole maksuhaldur
vastu vaielnud. Samuti pole välistatud see, et lisaks OÜ Lehtse Ehitus töötajatele ning
võimalikele kaebaja enda töötajatele töötasid objektil samaaegselt veel mingisugused inimesed,
ent see ei tõenda kuidagi, et tegemist oli OÜ Greenimport töötajatega või OÜ Greenimport
alltöövõtjatega. Seetõttu on alusetu ka kaebaja etteheide, et maksuhaldur oleks pidanud võtma
seletused OÜ-ga Lehtse Ehitus seotud isikutelt. Olukorras, kus kaebaja ise ei teadnud, kes
reaalselt OÜ Greenimport arvel kajastatud töid tegid, pole mistahes põhjust eeldada, et seda
oleks teadnud OÜ Lehtse Ehitus või selle töötajad ning kindlasti ei saanud nad teada, kas või
kuidas on need tööde tegelikud tegijad seotud OÜ-ga Greenimport.
20. Maksuhaldur on õigesti leidnud, et kaebaja heausksus on antud juhul välistatud ning kaebaja
vähemalt pidi teadma, et tegelikult ei osutanud talle teenuseid OÜ Greenimport. Olukorras, kus
pole võimalik leida ühtki usaldusväärset tõendit selle kohta, et OÜ Greenimport oleks kaebajale
teenuseid osutanud ning kaebaja ei ole välja toonud mingeid asjaolusid, millest nähtuks, et ta
võis tõsimeeli uskuda, et teenuseid osutab see ettevõtja, tuleb järeldada, et kaebaja vähemalt
pidi teadma, et OÜ Greenimport ei olnud arvel näidatud teenust osutanud. Ostja saaks
tugineda sellele, et ta põhjendatult eeldas, et müüjaks on arve esitaja, juhul kui ta tooks välja
konkreetsed asjaolud, millel selline eeldus põhines. Ostja heausksusest saaks rääkida siis, kui on
piisavalt tõendatud vastava teenuse tegelik saamine ning ostja on veenvalt selgitanud, et ta,
olles nõuetekohaselt müüja isikusamasust kontrollinud, uskus, et müüjaks ongi arve esitaja.
Antud juhul kaebaja selliseid asjaolusid välja toonud, veel vähem tõendanud ei ole. Vastupidi,
Kristo Kempi selgitas maksuhaldurile seletusi andes, et ta ei kontrollinud ei seda, kes töid teevad
ega ka seda, kas OÜ Greenimport esindajana esinenud Sander Virrol on üldse volitus selle
äriühingu esindamiseks. Äriregistri andmetel ei olnud Sander Virro ei väidetavate tööde
teostamise ajal ega ka arve esitamise ajal OÜ Greenimport juhatuse liige. Kuigi toonase juhatuse
liikme Helliki Otsa (MTA lisa 16) selgituse kohaselt oli ta juba 2014. aasta juulis andnud Sander
Virrole täisvolituse OÜ Greenimport nimel tegutsemiseks, ei nähtu, et kaebaja seda teadnud või
kontrollinud oleks. Seega oli kaebajal tegelikult täiesti ükskõik, kes on teenuse osutajaks ning
sellises olukorras ei saa ühelgi juhul rääkida põhjendatud eeldusest, et arve esitaja on tegelik
teenuse osutaja.
21. Lisaks eelnevale on väljakujunenud kohtupraktikas leitud, et kui muudel juhtudel tuleb ostja
heausksust eeldada, siis ei saa seda teha, kui on alust kahtlustada teda maksupettuses
osalemises. Arvestades seda, et Sander Virro ei osanud anda adekvaatseid selgitusi teenuste
sisu kohta ning seda, et kaebajal endal polnud mistahes dokumente tööde sisu ja hinnastamist
puudutavate kokkulepete kohta, on eluliselt kõige usutavam võimalus see, et OÜ Greenimport
arvel nimetatud tööde teostamine toimus (teadmata mahus) tegelikult kaebaja enda kontrolli
all. Kuigi maksuotsuses pole sellele sõnaselgelt viidatud, on tegelikult põhjust arvata, et kaebaja
osales maksupettuses, kajastades oma raamatupidamisarvestuses fiktiivseid arveid, korraldades
ise vastavate tööde tegemise või hankides need tundmatutelt kolmandatelt isikutelt, ent
kokkuleppel Sander Virroga korraldas oma raamatupidamisarvestuse jaoks OÜ Greenimport
nimel fiktiivse arve koostamise, millega tekitas endale õiguse vähendada tasumisele kuuluvat
käibemaksu fiktiivsetel arvetel kajastatud sisendkäibemaksu võrra ning sai võimaluse
ettevõttest raha välja viia ilma, et oleks võimalik tegelikult kontrollida, kas või millises ulatuses


                                                 8
kasutati seda ettevõtluse tarbeks. Põhimõtteliselt ei ole välistatud, et kaebaja kasutas
vaidlusalustel objektidel lisaks oma tööjõule ka mingeid tundmatuid kolmandaid isikuid, ent
käesolevas kohtuotsuses kajastamist leidnud asjaoludel on ilmne, et seda tehes ei saanud ta
heauskselt eeldada, et tegemist oli OÜ-ga Greenimport. On tõsi, et maksuhaldur pole
tuvastanud, et arvete alusel OÜ-le Greenimport välja makstud raha oleks OÜ-le BestKemp Ehitus
või selle juhtidele tagasi liikunud, ent see ei lükka kahtlust ümber. Maksupettuse konspiratiivse
iseloomu tõttu on sellise asjaolu tuvastamine praktikas reeglina võimatu. Siinkohal tasub
märkida, et maksumenetluses ei pea maksuhaldur tõendama, et kaebaja on osalenud
maksupettuses, vaid piisab kui ta põhjendab oma sellekohaseid kahtlusi ning kahtlust, et
maksuarvestuse aluseks olevatel raamatupidamisdokumentidel kajastatud tehinguid
tegelikkuses toimunud ei ole ning kaebuse esitaja oli sellest teadlik. Sellisel juhul tuleb
maksukohustuslasel tõendada tehingute tegelik toimumine ja maksuhalduri kahtlused hajutada.
Kui maksukohustuslane seda teha ei suuda, on maksuhalduril õigus lähtuda sellest, et tehingut
toimunud pole ning kohaldada maksukohustuslase suhtes vastavaid maksuõiguslikke järelmeid.
Antud juhul ei ole kaebaja suutnud tehingute toimumist tõendada ning maksuhaldur on
õiguspäraselt leidnud, et kaebaja on vääralt oma käibemaksuarvestuses vaidlusaluste arvete
alusel sisendkäibemaksu kajastanud ning nende arvete alusel tehtud väljamakseid ei ole
võimalik siduda kaebaja ettevõtlusega, mistõttu on maksuhaldur neid põhjendatult käsitanud
tulumaksuga maksustamisele kuuluvaid ettevõtlusega mitteseotud väljamakseteks.
22. Seetõttu ei olnud kaebajal õigust arvetel näidatud sisendkäibemaksu maha arvamiseks ning
kuivõrd väljamakse tegemise aluseks olev arve ei kajasta tehingut õigesti ning kaebaja vähemalt
pidi     seda    teadma,     puudub      kaebajal    ka    väljamakse     kohta      nõuetekohane
raamatupidamisdokument, mistõttu tuleb väljamakse kvalifitseerida ettevõtlusega mitte seotud
väljamaksena. Kuna pole teada, kellele ja milleks kulus tegelikult kaebaja poolt OÜ Greenimport
arvele kantud raha, ei ole võimalik ka tuvastada, et see kulu oleks olnud seotud kaebaja
ettevõtlusega. Antud juhul ei saaks tulumaksu puhul kõne alla tulla ka maksustamine hindamise
teel. Riigikohus leidis haldusasjas nr 3-3-1-60-11 tehtud otsuses, et isegi juhul kui kauba ostja
teadis või pidi teadma, et müüjaks pole arvel näidatud isik, ent on alust eeldada, et kaup on
siiski soetatud ning selle eest on makstud, siis tuleb maksuhalduril kaaluda võimalust selliste
arvete alusel tehtud väljamaksete maksustamiseks hindamise teel. See seisukoht ei tähenda
siiski, et maksuhaldur peaks igal juhul kaaluma hindamise teel maksustamist. Alust eeldada, et
arvel näidatud kaup on soetatud või teenused siiski osutatud, on piltlikult öeldes siis, kui on
mõistlik põhjus arvata, et arve on esemelises mõttes tõeline, ent isikulises mõttes mitte.
Käesoleval juhul sellist alust ei ole. Seisukohta, et OÜ Greenimport nimel on tegelikult keegi
tundmatu isik kaebajale teenuseid osutanud, võiks kaaluda juhul, kui mingisugused muud
dokumendid kinnitaks, et arvetel näidatud aegadel ja mahtudes on kaebaja mingisuguselt teiselt
konkreetselt isikult teenuseid soetanud. Käesoleval juhul see nii ei ole. Seda juba pelgalt
seetõttu, et ei arvelt ega ühestki muust tõendist ei nähtu, milliseid töid ja millises mahus tehti.
Asjaolu, et kaebaja objektil on muuhulgas tehtud viimistlus, fassaadi jms töid, ei anna tegelikult
mingisugust aimu, milliseid kulutusi või millises mahus kaebaja selleks tegi. Pole mistahes
tõendeid, mille põhjal saaks kontrollida, kui palju vajalikest töödest tegid ära näiteks kaebaja
oma töötajad sh. võimalikud deklareerimata töötajad. Seetõttu on maksuhaldur põhjendatult
asunud seisukohale, et mingeid teenuseid eelnimetatud arvete alusel tegelikult ei osutatud ning



                                                9
seetõttu polnud maksuhalduril ka alust asuda kaaluma võimalust maksustada nende arvete
alusel tehtud väljamakseid hindamise teel. Kaupade soetamise puhul võib eeldada, et kui kaup
on reaalselt saadud ning ostjal ei olnud seda võimalik saada tasuta või ise valmistada, siis pidi ta
selle kauba saamiseks kulutama raha ning sel juhul on võimalik hindamise teel see kauba
maksumus välja selgitada ning käesolevaga analoogses olukorras lugeda mingi osa fiktiivse arve
alusel ettevõttest välja viidud raha tegelikult ettevõtlusega seotud kuluks. Teenuse puhul seda
võimalik teha ei ole. Lisaks eeltoodule eeldab hindamise teel maksustamine maksukohustuslase
väga intensiivset kaasaaitamist ning hindamiseks vajalike andmete esitamist. Käesoleval juhul ei
ole kaebaja andnud maksuhaldurile mingeid andmeid, mille põhjal hindamist teostada saaks.
23. Halduskohtumenetluse seadustiku § 108 lg 1 kohaselt kannab menetluskulud pool, kelle
kahjuks otsus tehti. Kaebuse rahuldamata jätmisega on otsus tehtud kaebaja kahjuks. Kuna
vastustaja ei ole kohtult taotlenud enda kasuks menetluskulude väljamõistmist, jäävad
menetlusosaliste kulud nende endi kanda.


/allkirjastatud digitaalallkirjaga/
Kristjan Siigur
kohtunik




                                                10

                            KOHTUOTSUS
                                   Eesti Vabariigi nimel

 Kohus                                 Tallinna Ringkonnakohus

 Kohtukoosseis                         Ulvi Loonurm, Imbi Sidok-Toomsalu, Liili Lauri

 Otsuse tegemise aeg ja koht           30.06.2016, Tallinn

 Tsiviilasja number                    2-14-58469

 Tsiviilasi                            Ham-Re OY ja RGW HOLDING OÜ hagi NORTIRE
                                       AS vastu dividendide ja viivise väljamaksmiseks

 Vaidlustatud kohtulahend              Harju Maakohtu 11.01.2016 otsus

 Kaebuse esitaja ja kaebuse liik       Ham-Re OY ja RGW HOLDING OÜ apellatsioonkaebus

 Apellatsioonkaebuse hind              Hageja I osas 55 486,09 eurot, hageja II osas 1 109,72
                                       eurot

 Menetlusosalised ja nende
 esindajad                             Hageja I: Ham-Re OY (rk 0158518-6)
                                       Hageja II: RGW HOLDING OÜ (rk 12073205)
                                       Hagejate lepingulised esindajad vandeadvokaat Carri
                                       Ginter ja advokaat Kadri Härginen

                                       Kostja: NORTIRE AS (rk 10622257), lepingulised
                                       esindajad vandeadvokaat Marge Männiko ja advokaat
                                       Rainer Ratnik

 Kohtuistungi toimumise aeg            09.06.2016


RESOLUTSIOON:
1. Harju Maakohtu 11.01.2016 otsus jätta muutmata.
2. Ham-Re OY ja RGW HOLDING OÜ apellatsioonkaebus jätta rahuldamata.
3. Apellatsioonimenetluse kulud jätta hagejate kanda.
4. Välja mõista Ham-Re OY-lt apellatsioonimenetluse kulude katteks NORTIRE AS
kasuks 3135 eurot 11 senti ja alates kohtuotsuse jõustumisest kuni täitmiseni
menetluskuludelt viivis VÕS § 113 lg 1 teises lauses ettenähtud ulatuses.
5. Välja mõista RGW HOLDING OÜ-lt apellatsioonimenetluse kulude katteks NORTIRE
AS kasuks 350 eurot ja alates kohtuotsuse jõustumisest kuni täitmiseni menetluskuludelt
viivis VÕS § 113 lg 1 teises lauses ettenähtud ulatuses.
Edasikaebamise kord
Otsuse peale võib esitada kassatsioonkaebuse Riigikohtule 30 päeva jooksul otsuse kassaatorile
kättetoimetamisest, kuid mitte pärast viie kuu möödumist otsuse avalikult teatavaks tegemisest.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel.

Juhul kui menetlusosaline taotleb menetlusabi, peab ta esitama tähtaja kestel kassatsioonkaebuse.
Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus mõistliku tähtaja pärast
menetlusabi taotluse lahendamist, kui nimetatud taotlus ei ole esitatud põhjendamatult või tähtaja
pikendamise eesmärgil.

Asjaolud ja hagejate nõuded
1. Ham-Re OY (hageja I) palus 03.10.2014 esitatud hagiavalduses välja mõista NORTIRE AS-
ilt (kostja) dividendid 50 000 eurot ja sissenõutavaks muutunud viivise dividendide
väljamaksmisega viivitamise eest arvates 30.05.2014 kuni hagi esitamise kuupäevani 1411,09
eurot ning arvates 03.10.2014 kuni põhinõude täitmiseni protsendina põhinõudest vastavalt
VÕS § 113 lg 1 teises lauses sätestatud intressimäärale.

RGW Holding OÜ (hageja II) palus 03.10.2014 esitatud hagiavalduses välja mõista kostjalt
dividendid 1000 eurot ja sissenõutavaks muutunud viivise dividendide väljamaksmisega
viivitamise eest arvates 30.05.2014 kuni hagi esitamise kuupäevani 28,22 eurot ning arvates
03.10.2014 kuni põhinõude täitmiseni protsendina põhinõudest vastavalt VÕS § 113 lg 1 teises
lauses sätestatud intressimäärale.

Hagiavalduse kohaselt olid kostja aktsionärid kuni 05.06.2014 hageja I 50%-se osalusega, TM
Investor OÜ 49%-se osalusega ja kostja II 1%-se osalusega. 04.06.2013 toimus kõigi
aktsionäride osavõtul kostja aktsionäride üldkoosolek, mille päevakord nägi ette kostja 2012.a
majandusaasta aruande kinnitamise ja dividendide väljamaksmisega seonduva otsustamise.
Aktsionäride koosolekul tekkis aktsionäridel vaidlus majandusaasta aruande sisu osas, kuna
hageja I tellitud aruande kontrolli kohaselt ei kajastanud majandusaasta aruanne õiglaselt kostja
ja tema tütarettevõtete tootlikkust. TM Investor OÜ ei nõustunud majandusaasta aruande
kontrolli tulemustega. Vaidluse lahendamiseks tegid hagejad TM Investor OÜ-le pakkumise,
et nad loobuvad vastuväidetest majandusaasta aruandele, kui TM Investor OÜ ostab nende
osaluse kokku 51% kostjas. TM Investor OÜ nõustus pakkumisega ning aktsionärid
allkirjastasid aktsiate müügilepingu enne 04.06.2013 üldkoosoleku protokolli allkirjastamist.
Lepingu järgi pidi TM Investor omandama hageja I osaluse 100 000 euro ja hageja II osaluse
2000 euro eest ning ostuhind tuli tasuda samaaegselt aktsiate ülekandmisega ühe pangapäeva
jooksul arvates lepingu allkirjastamisest. Aktsiate omandiõigus läks TM Investor OÜ-le üle
hetkel, kui ostuhind on nõuetekohaselt ja täielikult hagejate pangakontole laekunud. Aktsiate
ülekandekorraldused tehti väärtuspäevaga 05.06.2013, mistõttu TM Investor omab 100%
Nortire aktsiakapitalist arvates 05.06.2013.

Üldkoosoleku, millel otsustati ühehäälselt kinnitada kostja 2012/2013. aasta majandusaasta
aruanne ja vandeaudiitori aruanne ning juhatuse esitatud kasumi jaotamise ettepanek ning
maksta aktsionäridele kostja 2012/2013 majandusaasta konsolideeritud kasumist välja
dividendid 100 000 euro suuruses summas, protokoll ja otsus allkirjastati pärast müügilepingu
sõlmimist ja ülekandekorralduste esitamist. Üldkoosoleku protokolli ja otsuse allkirjastamise
hetkel 04.06.2013 olid hagejad kostja aktsionärid. Kostja jättis hagejatele dividendid välja

                                                                                               2
maksmata. 14.05.2014 esitasid hagejad dividendi väljamaksmise nõude. Hagejad on
seisukohal, et dividendide väljamaksmise otsus on kehtiv ning dividendid kuuluvad
väljamaksmisele ka siis, kui aktsionär on hiljem omanike ringist lahkunud.
Hagejad esitasid kostjale dividendi väljamaksmise nõude 14.05.2014, paludes dividendid välja
maksta 15 päeva jooksul arvates nõude kättesaamisest. Kostja sai nõude kätte samal päeval.
Seega muutus nõue sissenõutavaks arvates 30.05.2014. Kostja ei ole dividende käesoleva ajani
välja maksnud, seega on hagejatel väljamaksmata dividendide osas tekkinud kostja vastu
viivise nõudeõigus kuni põhinõude täitmiseni arvates 30.05.2014 seaduses sätestatud määras.

Kostja vastuväited
2. Kostja hagi ei tunnistanud ja palus selle TsMS § 423 lg 2 p 2 alusel läbi vaatamata või
rahuldamata. Hagejate nõue on alusetu. Vastuväidete kohaselt arutati 04.06.2013 üldkoosolekul
erimeelsusi hagejate ja kostja juhatuse vahel seoses majandusaasta aruandes osundatud
arvutustega, mille alusel pidid hagejad tasuma aktsionärile TM Investor OÜ-le täiendava
ostuhinna osa. Üldkoosoleku ajal kell 11:47 esitasid hagejad TM Investor OÜ-le pakkumise
hagejate aktsiate ostmiseks, millega nõustumisel olid hagejad nõus kostja 2012. majandusaasta
aruandes nähtuvad arvutused aktsepteerima. TM Investor OÜ võttis hagejate pakkumise vastu
ning pooled allkirjastasid aktsiate müügilepingu, esialgsete lepingute lõpetamise lepingu ning
üldkoosoleku protokolli.

04.06.2013 sõlmitud aktsiate müügilepingust ja esialgsete lepingute lõpetamise lepingust
nähtub, et: 1) pooled lõpetavad esialgsed lepingud, mille kohaselt kohustusid hagejad tasuma
hiljemalt 30.06.2013 TM Investor OÜ-le aktsiate eest täiendavat tasu ja 2) hagejad ning TM
Investor OÜ kinnitavad, et neil puuduvad mistahes nõuded teineteise või ühingu (kostja) vastu.
Ühtlasi on müügilepingus toodud välja, et hagejad loobuvad oma aktsiatel põhinevatest
nõuetest ühingu vastu ka tulevikus.

Poolte tegelik tahe seisnes selles, et kostja üldkoosolek otsustas kinnitada majandusaasta
aruande ja jagada dividendi ning hagejad võõrandasid oma aktsiad TM Investor OÜ-le. Kostja
üldkoosoleku protokolli grammatiline tõlgendus ei tõenda poolte tahet välja maksta dividendid
aktsionäridele (mitmuses), kuna protokoll oli enne üldkoosolekut vastavalt juhatuse
ettepanekutele ette valmistatud ning üldkoosolekul ei olnud võimalik protokolli teksti muuta
(hagejad kiirustasid laevale). Kostja esindaja ei ole lubanud hagejatele vaidlusaluseid dividende
välja maksta ega väljamakseid ka teinud.

Hagejate 15.05.2014 esitatud dividendi nõue tuli kostjale üllatusena, kuna kostja oli arvamusel,
et kõik aktsiatest tulenevad nõuded lahendati hagejate ja TM Investor OÜ vahel lõplikult
04.06.2013 kompromissi sõlmimisega ning kostja suhtes nõuetest loobumisega. Müügilepingu
sõlmimine oli kompromiss, sest müügilepingu sõlmimisega sisuliselt lõpetati vaidlus. Järelikult
põhineb hagejate nõue müügilepingul.

Maakohtu otsus
3. Harju Maakohus jättis hagi rahuldamata ning menetluskulud hagejate kanda. Maakohtus ei
vaielnud pooled selle üle, et kuni 05.06.2014 olid kostja aktsionärideks hagejad ja TM Investor
OÜ ning 04.06.2013 toimus kõigi aktsionäride osavõtul kostja aktsionäride üldkoosolek, mille
päevakord nägi ette kostja 2012.a majandusaasta aruande kinnitamise ja dividendide
väljamaksmisega seonduva otsustamise. Vaidlust ei olnud ka selle üle, et koosolekul tegid
hagejad TM Investor OÜ-le pakkumise osta ära nende osalus (kokku 51%) ning aktsionärid
allkirjastasid aktsiate müügilepingu enne kui allkirjastati 04.06.2013 üldkoosoleku protokoll.
Pooled vaidlesid selle üle, kas hagejatel oli kostja vastu kehtiv dividendinõue.

                                                                                               3
ÄS § 226 järgi annab aktsia aktsionärile õiguse osaleda aktsionäride üldkoosolekul ning kasumi
ja aktsiaseltsi lõpetamisel allesjäänud vara jaotamisel, samuti muud seaduses sätestatud ja
põhikirjaga ettenähtud õiguse. ÄS § 279 lg 1 kohaselt on aktsionäril õigus nõuda dividendi
väljamaksmist. ÄS § 228 lg 2 järgi kuuluvad nimelisest aktsiast tulenevad õigused isikule, kes
on aktsionärina kantud aktsiaraamatusse. ÄS § 229 lg 4 teisest lausest tulenevalt loetakse
aktsiaseltsi suhtes aktsia üleläinuks omandaja kandmisest aktsiaraamatusse.

Dividendide väljamaksmise nõude (I kd lk 32-34) kohaselt esitasid hagejad kostjale nõude
dividendide väljamaksmiseks 14.05.2014, s.o ajal, kui nad ei olnud enam kostja aktsionärid.
Hagejad tuginesid nõude esitamisel 04.06.2013 aktsionäride üldkoosoleku otsusele, mille
kohaselt otsustati aktsionäridele välja maksta kostja 2012/2013 aasta kasumist dividendid
100 000 eurot. Kostja keeldus nõude täitmisest põhjusel, et hagejad ei olnud nõude esitamisel
aktsionärid.

Pooltel puudus vaidlus, et kostja 04.06.2013 korraline üldkoosolek algas kõigi aktsionäride
osavõtul kell 10.00. Hageja I juhatuse liikme RGWE ütlustega (II kd lk 54-56) oli tõendatud,
et aktsionäride erimeelsuste tõttu 2012/2013.a majandusaasta aruande kinnitamisel lahkusid
hagejad koosolekult kell 11.00 paiku protokollis märgitud otsuseid vastu võtmata ja tegid kell
11.47 TM-le ettepaneku nende aktsiate müügiks. TM võttis hagejate pakkumise vastu kell 13.23
ning pooled allkirjastasid aktsiate müügilepingu ja esialgsete lepingute lõpetamise lepingu ning
üldkoosoleku protokolli. RGWE ütlustega (II kd lk 54-56) oli tõendatud veel, et dividendide
osas oli jõutud kokkuleppele 04.06.2013 koosolekule eelneval koosolekul, kus need asjad olid
lahti räägitud, et üldkoosoleku protokollis märgitud otsuste vastuvõtmiseks
hääletamisprotseduuri läbi ei viidud ja protokolli tekst oli eelnevalt ettevalmistatud. Samuti, et
sellest, millal dividendid välja makstakse, juttu ei olnud. Hageja II esindaja JOP ütlustega (II
kd lk 58) oli tõendatud, et tema allkirjastas inglise keelse protokolli ja ükski aktsionär protokolli
muutmist ei nõudnud ning, et varasem koosolek toimus 22.05.2013.

Hagejate 04.06.2014 pakkumusest (I kd lk 13-14, 68-70) nähtuvalt tegid hagejad TM Investor
OÜ esindajale TM-le pakkumise hagejate aktsiate ostmiseks hinnaga 102 000 eurot.
Pakkumuses oli märgitud, et see asendab hageja I ja TM Investor OÜ põhilepingu, mis oli
sõlmitud 5.01.2010 ning oli täielik ja lõplik arveldamine. Pakkumusega nõustumisel olid
hagejad nõus kostja 2012.a majandusaasta aruandes nähtuvad arvutused aktsepteerima ega
vaidlustanud arvutuskäikusid.

TM ütlustega (II kd lk 60-62) oli tõendatud, et protokollis märgitud otsused olid eelnevalt
ettevalmistatud, et koosolekul dividendidest ei räägitud ning et tema sai aru, et dividendid
jäävad temale, sest müügilepinguga tehti lõplik, kõikehõlmav pakkumine ühe müügihinnaga.
Tema palus lepingusse panna punkti, mille kohaselt on kõik üksteisele esitatavad nõuded
ammendunud. TM ütlustega oli tõendatud veel, et 22.05.2013 koosolekul arutatud asjaolud olid
oluliselt erinevad sellest, mis arutati 04.06.2013, et 22.05.2013 koosolekul arutati esialgsete
müügilepingute täitmist hagejate poolt, mitte 04.06.2013 müügilepingut, sest ettepaneku
hagejate aktsiad välja osta tegid hagejad TM Investor OÜ-le üllatuslikult 04.06.2013
koosolekul. TM ja RGWE ütlustega oli tõendatud, et RGWE rääkis TM-le pärast müügilepingu
sõlmimist dividendide saamise soovist alles 26.09.2013 kokkusaamisel, kui TM ja RGWE
kohtusid Helsinki sadama kohvikus.

Aktsiate müügilepingu ja esialgsete lepingute lõpetamise lepinguga (I kd 15-19) oli tõendatud,
et hagejad ja TM Investor OÜ sõlmisid 04.06.2013 aktsiate müügilepingu ja esialgsete

                                                                                                   4
lepingute lõpetamise lepingu. Lepingust nähtus, et pooled lõpetasid esialgsed lepingud, mille
kohaselt kohustusid hagejad tasuma hiljemalt 30.06.2013 TM Investor OÜ-le aktsiate eest
täiendavat tasu ning müüjad (hagejad) ja ostja (TM Investor OÜ) kinnitasid, et neil puuduvad
mistahes nõuded teineteise või ühingu (kostja) vastu. Müügilepingus oli märgitud, et hagejad
loobuvad oma aktsiatel põhinevatest nõuetest ühingu (kostja) vastu ka tulevikus.

09.11.2015 kohtuistungil menetlusosaliste antud ütlustest nähtus, et 04.06.2013 üldkoosoleku
protokoll ei kajastanud täpselt tegelikult toimunut ega arutatut, kuna koosolekut ei
protokollitudki, vaid allkirjastati varem ettevalmistatud dokument. Seetõttu ei nähtu
protokollist ei koosolekul vaheaja tegemine ega aktsiate võõrandamislepingu sõlmimine. Ka
otsuse projekt dividendide väljamaksmise kohta tehti 22.05.2013 koosolekul arutatu alusel,
kuid siis ei olnud hagejad aktsiate võõrandamise pakkumust TM Investor OÜ-le veel esitatud.
Protokolli otsuse punktis 2 ei ole märgitud nimeliselt, millistele aktsionäridele 100 000 euro
suuruses dividendid välja makstakse, seega ei saa protokollist järeldada, et aktsiad kuuluvad
väljamaksmisele nimelt hagejatele, mitte aktsiad omandanud TM Investor OÜ-le.

Tõendamist leidis, et hagejad ei esitanud kostjale dividendide nõuet vastavalt ÄS § 279 lg-le 1,
s.o ajal kui nad olid veel aktsionärid. 22.05.2013 koosolekul dividendide väljamaksmise
arutamisel lähtuti eeldusest, et hagejad jäävad kostja aktsionärideks. Pärast aktsiate
võõrandamist ja TM Investor OÜ kandmist aktsiaraamatusse läks aktsia ÄS § 229 lg 4 teisest
lausest tulenevalt aktsiaseltsi suhtes üle TM Investor OÜ-le ning hagejad minetasid aktsiatest
tulenevad õigused, sh dividendide saamise õiguse. Dividendide nõude esitamise ajal
14.05.2014 või ka dividendide saamise soovi esitamise ajal 26.09.2013, kuulusid aktsiatest
tulenevad õigused ÄS § 228 lg 2 järgi TM Investor OÜ-le, kes on pärast hagejaid kantud
aktsionärina aktsiaraamatusse. 04.06.2013 koosoleku otsusest ei tulene, et hagejatel oleks
pärast aktsiate võõrandamist säilinud dividendide nõue. Eeltoodu tõttu jättis maakohus kostja
vastu esitatud hagi dividendide ja viivise saamiseks rahuldamata.

Kohus oli seisukohal, et käesoleva vaidluse lahendamisel ei saa kohus anda hinnangut hagejate
ja TM Investor OÜ vahel 04.06.2013 sõlmitud aktsiate müügilepingule ja esialgsete lepingute
lõpetamise lepingule ega lepingu sõlmimisele eelnenud läbirääkimistele ning aruteludele
2012/2013.a majandusaasta aruande vastavuse või mittevastavuse üle, kuna need asjaolud
kuuluvad tuvastamisele müügilepingu poolte vahelises vaidluses. Seega jättis kohus antud osas
esitatud seisukohad ja tõendid kui asjassepuutumatud tähelepanuta.

Menetluskulud jäeti TsMS § 162 lg 1 alusel hagejate kanda. Kostja menetluskulud olid
23.11.2015 menetluskulude nimekirja kohaselt kokku 8511 eurot 34 senti. Hagejad vaidlesid
kostja menetluskulude taotlusele vastu. Kohus oli seisukohal, et kostja menetluskulude avaldus
kuulus rahuldamisele. Esindajate tunnihinnad olid kooskõlas Riigikohtu praktikaga. Nimekirjas
kirjendatud kostja lepinguliste esindajate tehtud töö, kestvus ja maksumus olid esitatud
mõistlikus suuruses ja vastasid asjas tehtud toimingutele. Hagejatelt mõisteti välja kostja kulud
lepingulistele esindajatele kokku 8346 eurot 34 senti. Kostja kulud soomekeelsete dokumentide
tõlkele 165 eurot olid TsMS § 143 p 1 alusel põhjendatud ja kuulusid hagejatelt
väljamõistmisele. Kuna hageja I põhinõude suuruseks oli 50 000 eurot, millele lisandus viivis
ning hageja II põhinõude suuruseks oli 1000 eurot, millele lisandus viivis, siis mõisteti
menetluskulud välja hagejalt I 7661euro 34 sendi ulatuses ja hagejalt II 850 euro ulatuses.

Apellatsioonkaebus
4. Hagejad palusid maakohtu otsuse tühistada, apellatsioonkaebuse rahuldada ning teha asjas
uus otsus, millega hagi rahuldada. Menetluskulud palusid hagejad jätta kostja kanda.

                                                                                               5
Kohus tuvastas õigesti, et aktsionäride üldkoosolek otsustas dividende maksta 04.06.2013
otsusega ja, et kuni 05.06.2014 olid kostja aktsionärideks hagejad ja TM Investor OÜ. Vastavalt
kokkuleppele ja ülekandekorraldustele läks aktsiate omandiõigus TM Investor OÜ-le üle
järgmisel päeval. Vaatamata asjaolude õigele tuvastamisele, jõudis maakohus ebaõigele
järeldusele, et varasemalt üldkoosolekuga määratud dividendid kuuluvad isikule, kes on
dividendide väljamaksmise (mitte üldkoosoleku otsuse tegemise) ajal aktsionär. Hagejate
hinnangul võib aktsionär, kellel tekkis aktsionäriks olemise ajal ühingu vastu nõudeõigus, seda
maksma panna ka pärast seda, kui ta on aktsionäri staatuse minetanud (Riigikohtu seisukohad
asjades nr 3-2-1-16-04 ja nr 3-2-1-114-13). Ka õiguskirjanduse kohaselt tekib üldkoosolekul
dividendide maksmise otsuse vastuvõtmise järgselt iga dividendi saama õigustatud isiku ja
ühingu vahel võlasuhe VÕS § 3 p 6 mõttes. Kohus kohaldas ebaõigesti ÄS §-i 226, kuna
järeldas, et isik, kes oli aktsionär üldkoosoleku otsuse vastuvõtmise ajal, kaotab dividendi
nõudeõiguse, kui ta ei esita seda ajal, mil ta on aktsionär.

ÄS § 229 lg 4 ei toeta maakohtu otsuse järeldust, mille kohaselt ei lähe uuele omanikule
aktsiaraamatusse kandmisega üle mitte üksnes aktsiatest omandamise hetkel ning edaspidi
tekkivad nõuded, vaid ka enne omandamist tekkinud nõuded. Sättest ei tulene, et automaatselt
läheksid sama sätte alusel üle ka kõik varasema omaniku aktsiatest tulenevad nõuded. Uuel
omanikul on õigus dividendidele alates ajast, mil ta on aktsiaraamatus nende omanikuna
märgitud.

Maakohus on lähtunud eeldusest, et aktsionärid on kohustatud dividendide saamiseks esitama
ühingu vastu nõude, st ühingul puudub dividendide väljamaksmiseks kohustus enne, kui
aktsionär seda nõuab. Selline seisukoht on põhimõtteliselt ebaõige. Üldkoosoleku otsus on
ühingule täitmiseks kohustuslik eraldi selle täitmiseks nõuet esitamata.

Maakohus tuletas hagejatele dividendi nõude puudumise muuhulgas selles, et üldkoosoleku
otsusest ei nähtu, et dividendid oleks vahetult enne üldkoosoleku allkirjastamist määratud
nimeliselt hagejatele. Kohtu selline seisukoht on põhjendamata ning rikub põhjenduse
puudumisel kohtuotsuse seaduslikkuse nõuet (TSMS § 436 lg 1). Üldkoosoleku otsusest
nähtub, et üldkoosolek otsustas dividendi maksta 100 000 euro ulatuses. Kohus pidanuks
dividendide jagunemise tuvastamisel võtma aluseks üldkoosoleku otsuse tegemise ajal
aktsionäridele kuulnud aktsiate arvu. Kohus ei saanud üldkoosoleku 04.06.2013 otsuse
protokollile tuginedes järeldada, et üldkoosolek soovis dividende välja maksta üksnes ühele
aktsionärile.

TM Investor OÜ juhatuse liige TM ei teinud ettepanekut varem ettevalmistatud üldkoosoleku
otsuse muutmiseks ega vaidlustanud seda ka pärast vastuvõtmist. Sellest nähtub, et
üldkoosoleku otsusega määrati dividendid kõikidele aktsionäridele lähtuvalt neile kuuluvatest
aktsiate arvust.

Kohus on aktsiate müügilepingu ja esialgsete lepingute lõpetamise lepinguga lugenud
tõendatuks, et hagejad on kõikidest aktsiatega seonduvatest õigustest (sh 04.06.2013
üldkoosoleku otsusest tulenevast dividendi nõudest) TM Investor OÜ kasuks loobunud. Samas
leidis kohus vastuoluliselt, et tal ei ole võimalik vaidluse lahendamisel anda hinnangut
04.06.2013 sõlmitud aktsiate müügilepingule ja esialgsete lepingute lõpetamise lepingule.

Müügilepingust nähtub, et kokkulepe nõuetest loobumise kohta asub peatükis, mis käsitleb
algsete lepingute lõpetamist. Lisaks lepivad pooled ühiselt p-s 2.2. kokku selles, et nii hagejad

                                                                                               6
kui ka TM Investor OÜ loobuvad kõikidest nõuetest kostja vastu. Sellise käsitluse alusel
pidanuks kohus järeldama, et ka TM Investor OÜ on oma dividendi jms nõuetest kostja vastu
loobunud. Kohus on jätnud hagejate väited käsitlemata ja jõudnud ebaõigesti järeldusele, et
hagejad on dividendi nõuetest kostja vastu loobunud. Hagejate hinnangul ei ole kostjal võimalik
jätta dividendi nõuet müügilepingule tuginedes rahuldamata.

Kohus leidis, et hagejad esitasid esimest korda dividendi nõude septembris 2013. Kohus on
jätnud arvestamata hageja II juhatuse liikme RE ütlustega, millest nähtub, et septembris 2013
kohtudes kostja juhatuse liige TM-ga, tunnistas ta hagejate dividendi nõudeid ning lubas
dividendid ca kuu jooksul ära maksta. Hagejad on maakohtu menetluses tõendanud, et
varasemalt maksti dividendid välja jooksva aasta lõpuks (kahes osas). Kohus oleks pidanud
kohtuotsuses põhjendama, miks on RE ütlused ebausutavad ning miks ei saanud dividendide
väljamaksmise nõue tuleneda varasemast praktikast.

Vastus apellatsioonkaebusele
5. Kostja palus jätta apellatsioonkaebuse läbivaatamata või alternatiivselt rahuldamata ja
menetluskulud hagejate kanda.

Ringkonnakohtu otsus
6. Ringkonnakohus, kuulanud ära menetlusosaliste seletused ja tutvunud asja materjaliga,
leidis, et maakohtu otsus on seaduslik ja põhjendatud ning apellatsioonkaebuse väited ei anna
alust selle tühistamiseks. Otsus tuleb TsMS § 657 lg 1 p 1 alusel jätta muutmata ja
apellatsioonkaebus rahuldamata. Apellatsioonkaebuse läbivaatamata jätmiseks ei ole alust.
Ringkonnakohtu hinnangul ei rikkunud maakohus otsuse tegemisel menetlusõiguse norme ja
kohus kohaldas materiaalõiguse norme õigesti. Maakohus on oma seisukohti piisavas ulatuses
põhjendanud. Kolleegium nõustub esimese astme kohtu põhjendustega ja TsMS § 654 lg-st 6
tulenevalt neid ei korda.

TsMS § 652 lg 1 p 1 alusel võtab ringkonnakohus apellatsioonkaebuse läbivaatamisel ja
lahendamisel aluseks esimese astme kohtus tuvastatud faktilised asjaolud niivõrd, kuivõrd
puuduvad kahtlused vastavate faktiliste asjaolude tõendamise menetluse või protokolli
õiguspärasuse või ebapiisava ulatuse kohta ja ringkonnakohus ei pea nimetatud asjaolude uut
tuvastamist vajalikuks. Vastuseks apellatsioonkaebuse väidetele vastab ringkonnakohus
järgmist.

Ringkonnakohus nõustub maakohtu poolt tuvastatuga, et 04.06.2013 üldkoosolekul ei sõlmitud
kokkulepet, mille järgi apellandid oleksid olnud õigustatud esitama dividendinõuet vastustaja
vastu. Maakohus on lugenud tõendatuks, et 22.05.2013 kohtumisel peeti silmas, et apellandid
saavad aktsionäridena dividende, kuid 22.05.2013 koosolekul vastavat otsust vastu ei võetud.
22.05.2013 koosolekul oli teada, et apellandid jätkavad aktsionäridena ja ei olnud teada, et nad
oma aktsiad ära müüvad. Maakohus luges apellantide seaduslike esindajate poolt maakohtu
09.11.2015 istungil antud ütlustega tõendatuks, et 04.06.2013 koosolekul faktiliselt dividendi
maksmise otsuste vastuvõtmist ja hääletamist ei toimunud, arutati vaid majandusaasta
aruandega seonduvat, sest aruande kinnitamine oli osa aktsiate müügitehingu tingimustest.
Apellandi I juhatuse liikme ütlustest nähtuvalt algas aktsionäride koosolek 04.06.2013 kell
10.00, kuid see läks laiali kella 11.00 paiku protokollis märgitud otsuseid vastu võtmata.
Seejärel kell 11.47 tegid apellandid ettepaneku TM Investor OÜ-le aktsiad ära osta.
Dividendide küsimus oli vaidlusalusesse protokolli jäänud varasemast 22.05.2013
ettevalmistatud koosolekust. Apellantide 04.06.2013 esitatud pakkumusega (I kd, lk 13-14, 68-
70) on tõendatud, et apellandid soovisid täielikku ja lõplikku arveldamist (otsuse p 17). Eksitav

                                                                                               7
on apellantide väide, et poolte vahel ei olnud vaidlust selles, et 04.06.2013 üldkoosoleku
protokoll allkirjastati pärast võõrandamislepingu sõlmimist, s.t nagu oleks apellantidele ikkagi
üldkoosolekul otsustatud maksta dividende. Nõustuda saab maakohtu põhjendusega, et
üldkoosoleku protokolli ainus eesmärk oli kinnitada majandusaasta aruanne ning apellantide
pretensioonide puudumine majandusaasta aruande kohta. Kohus luges õigesti vastustaja
juhatuse liikme TM poolt maakohtu 09.11.2015 istungil antud ütlustega (II kd, lk 60-62)
tuvastatuks et apellantide poolt tehti lõplik ja kõikehõlmav pakkumine (I kd, lk 13-14, 68-70).
Vastustaja juhatuse liikme TM vande all antud selgituse kohaselt sai tema aru, et need
dividendid jäävad talle, kuna tehti lõplik kõike hõlmav pakkumine ühe müügi hinnaga.
Selgituse kohaselt palus TM advokaadil lepingusse lisada punkt, et kõik nõuded üksteise suhtes
on ammendunud. Apellandid tegid 04.06.2013 enne protokollide allkirjastamist TM-le e-kirja
teel pakkumise täielikuks ja lõplikuks arveldamiseks (I kd, lk 70) ja nad ei toonud välja, et nad
soovivad lisaks ka dividende. Apellandid loobusid 04.06.2013 müügilepingus nõuetest
vastustaja vastu, kuna kinnitasid, et neil ei ole nõudeid seoses esialgsete kokkulepetega ja
aktsiatega teineteise vastu ega ühingu vastu ja käesolevaga loobuvad oma tulevikus tekkivatest
mistahes hüvitusnõuetest ja nõuetest teineteise või ühingu vastu (I kd, lk 19). Eeltoodust nähtub,
et apellandid kinnitasid, et neil ei ole nõudeid seoses aktsiatega vastustaja vastu ja nad loobusid
nõuetest vastustaja vastu. Seega ei kajastanud 04.06.2013 protokoll õigesti poolte tegelikku
tahet, s.t et ei olnud apellantidel ega ostjal ega vastustajal tahet, et apellantidele jääks
dividendinõue vastustaja vastu.

Nõustuda saab vastustaja selgitusega apellatsioonkaebuse vastuses, et kui apellandid oleksid
soovinud 04.06.2013 dividendinõuet endale jätta, siis oleksid nad teinud vastavasisulise märke
aktsiate müügilepingusse. Lepingu p-s 2 (algsete lepingute lõpetamine) on p-s 2.2 kirjas, et
pooled kinnitavad, et neil ei ole mingeid nõudeid üksteise ega äriühingu vastu seoses algsete
lepingutega või aktsiatega ning nad loobuvad käesolevaga oma õigusest nõuda tulevikus mis
tahes hüvitist või esitada nõudeid üksteise või äriühingu vastu (I kd, lk 18-19). Eeltoodud ütluste
pinnalt tegi maakohus põhjendatud järelduse, et 04.06.2013 vormistatud protokoll ei kajastanud
sündmusi ega poolte tahet õigesti ja faktiliselt ei olnud kokkulepet, et apellandid võiksid nõuda
dividende.

Apellandid esitasid dividendi nõude ühingule 14.05.2014, s.o ajal, kui nad ei olnud enam
aktsionärid. Mõlema poole tunnistaja ütlustega on tõendatud, et dividendinõudest asusid
müüjad rääkima alles 3 kuud pärast tehingu toimumist. Nõustuda ei saa apellantide väitega, et
aktsionär saab nõuda dividende ka siis, kui ta enam ei ole aktsionär. ÄS § 279 lg 1 järgi saab
dividendinõude esitada üksnes aktsionär. Apellandid on väitnud, et dividendide nõudmise õigus
ei ole seotud aktsionäriks olemisega ning dividendinõue ei lähe kaasa aktsia võõrandamisel.
Riigikohus on 02.06.2004 lahendis nr 3-2-1-71-04 p-s 12 selgitanud, et ÄS § 228 lg 2 kohaselt
kuuluvad nimelisest aktsiast tulenevad õigused isikule, kes on kantud aktsionärina
aktsiaraamatusse. ÄS § 229 lg 4 teise lause järgi loetakse aktsiaseltsi suhtes aktsia üleläinuks
omandaja kandmisest aktsiaraamatusse. Maakohus on õigesti tuvastanud, et dividendinõue läks
üle TM Investor OÜ-le. Apellantide poolt kaebuses viidatud Riigikohtu lahend nr 3-2-1-114-
13 ei ole kohaldatav praeguse vaidluse kohta, kuna lahendis oli tegemist olukorraga, kus hageja
oli faktiliselt osanik. Praeguses asjas ei esitanud hagejad nõuet ega hagi aktsionäriks olemise
ajal ning müügilepingus olid nad oma aktsiatel põhinevatest nõuetest ühingu vastu loobunud.

Õige ei ole apellantide väide, et maakohus hindas oma järeldusi tehes apellantide ja TM
Investor OÜ vahel sõlmitud müügilepingut. Kohus otse vastupidiselt rõhutas otsuses, et ei hinda
müügilepingust tulenevat suhet. Ekslik on apellantide väide, mille kohaselt pidi maakohus
hindama TM Investor OÜ-l dividendinõude olemasolu või puudumist. Kuna menetluses ei

                                                                                                 8
vaieldud TM Investor OÜ nõuete üle, ei pidanud maakohus vastavaid järeldusi tegema. Sellega
ei ole rikkunud maakohus kaebuses väidetud tõendite igakülgse hindamise ja kohtuotsuse
põhjendamise kohustust.

Apellandid on kaebuses väitnud, et aktsiatest loobumine oleks pidanud olema märgitud lepingu
p-s 1, mitte p-s 2.2. Samas ei nähtu kaebusest, millise järelduse sellest kaebuse väitest peaks
kohus tegema või kuidas muudaks selline käsitlus kohtu poolt tuvastatud asjaoludele antud
hinnangut. Apellantide väide, et seeläbi võiks järeldada, et apellandid ei ole loobunud oma
dividendinõudest, ei ole õige.

Kolleegium on seisukohal, et maakohus on õigesti kohaldanud materiaalõiguse norme ega ole
rikkunud menetlusõiguse norme. Otsust on põhjendatud kooskõlas TsMS § 442 nõuetega ning
tõendeid hinnatud kooskõlas TsMS § 232 lõikega 1. Tõendeid ei ole hinnatud valikuliselt ega
jäetud apellantide seaduslike esindajate ütlused hindamata. Kolleegium ei näe alust tõendite
ümberhindamiseks ning apellatsioonkaebuse väited ei anna alust maakohtu otsuse
tühistamiseks ega muutmiseks. Ringkonnakohus nõustub maakohtu põhjendustega ega korda
neid (TsMS § 654 lõige 6). Hagejate apellatsioonkaebus tuleb jätta rahuldamata.

Menetluskuludest
Maakohus jättis menetluskulud hagejate kanda ja ringkonnakohtul pole alust otsust selles osas
muuta. Apellatsioonkaebuse rahuldamata jätmisel jäävad TsMS § 171 lg 1 alusel
apellatsioonimenetluse kulud samuti hagejate kanda.

Järgnevalt määrab ringkonnakohus TsMS § 174 lõikest 3 lähtudes vastavalt jaotusele kindlaks
kostja poolt apellatsioonimenetluses kantud ja talle hagejate poolt hüvitamisele kuuluvate
menetluskulude põhjendatud ja vajaliku suuruse.

Kostja esitas ringkonnakohtu istungil menetluskulude kindlaksmääramise taotluse, milles palub
määrata menetluskuludeks 3485 eurot 11 senti ja vastaspooltelt Ham-Re OY-lt välja mõista
oma lepinguliste esindajate kulude katteks 1742 eurot 56 senti ja RGW HOLDING OÜ-lt välja
mõista 1742 eurot 56 senti või kohtu poolt määratavas proportsioonis. Menetluskulude
nimekirja kohaselt on kostjale osutanud õigusabi 28 tunni ja 51 minuti ulatuses 2 advokaati
teineteise tööd dubleerimata, v/adv Marge Männiko tunnitasuga 140 eurot 61 senti
käibemaksuta ja adv Rainer Ratnik tunnitasuga 115 eurot 4 senti käibemaksuta. Kostjate
lepingulised esindajad teostasid apellatsioonimenetluses järgmisi toiminguid: adv Rainer
Ratnik - apellatsioonkaebuse analüüs, apellatsioonkaebuse vastuse koostamine, 02.06.2016
apellantide 01.06.2016 menetlusdokumendi analüüs, istungiks valmistumine ja 09.06.2016
istungil osalemine kokku 22 tundi 21 minutit; v/adv Marge Männiko - apellatsioonkaebusele
vastuse koostamine, istungiks ettevalmistamine ja teeside täiendamine ning istungil osalemine
kokku 6 tundi 30 minutit. Kostja esindajad kinnitasid, et kõik kulud on kantud seoses praeguse
kohtumenetlusega ning et nad taotlevad kulude hüvitamist käibemaksuta. Kostja palub märkida
menetluskulude kindlaksmääramise lahendis, et hüvitamisele kuuluvatelt menetluskuludelt
tuleb tasuda menetluskulude suurust kindlaks tegeva lahendi jõustumisest alates kuni täitmiseni
viivist VÕS § 113 lg 1 teises lauses ettenähtud ulatuses. Hagejad jätsid menetluskulud kohtu
hinnata.

Ringkonnakohus, tutvunud kostjate esindajate õigusabitoimingute nimekirjaga ning
analüüsinud selles näidatud toiminguid toimiku materjalide põhjal, leiab, et arvestades
käesoleva asja sisu, keerukust ja mahtu tuleb kostja esindajate toimingud hinnata
põhjendatuteks ja vajalikeks. Samuti tuleb ringkonnakohtu hinnangul pidada põhjendatuks

                                                                                             9
kostja esindajate toimingutele apellatsioonimenetluses kulunud aega kokku 28 tundi ja 51
minutit. Kostja esitatud apellatsioonkaebuse vastuse sisu ja mahtu arvestades ei saa
ringkonnakohtu arvates hinnata vastuse koostamise ajakulu ülepaisutatuks. Kohtuistungil
osalemine ja ettevalmistamine kohtuistungiks on vajalikud toimingud ning nende ajakulu
(kokku 5 tundi ja 18 minutit) vastab istungi protokollis märgitule.

Lisaks esindamisele kulunud ajale tuleb kohtul TsMS § 175 lg 1 alusel hinnata ka ühe tööühiku
hinna, s.o esindaja tunnitasu põhjendatust ja vajalikkust. Menetluskulude kindlaksmääramise
taotluse kohaselt on kostjale osutatud õigusabi teenust tunnihinnaga vastavalt 115 eurot 4 senti
ja 140 eurot 61 senti käibemaksuta. Ringkonnakohtu hinnangul ei ületa kostja esindajate
tunnitasu määrad keskmist sarnase õigusteenuse eest makstavat tasu ning see on kooskõlas ka
Riigikohtu seisukohtadega. Kostja on käibemaksukohustuslane, mistõttu kuuluvad kulud
hüvitamisele käibemaksuta.

Eeltoodust tulenevalt on kostja esindajate põhjendatud ajakulu kokku 28 tundi 51 minutit ning
hagejatelt kuulub kostja kasuks väljamõistmisele lepingulise esindaja kulude hüvitamiseks
kokku 3485 eurot 11 senti. Arvestades, et hagejad osalevad menetluses oluliselt erinevas
ulatuses, tuleb neil hüvitada kostja apellatsioonimenetluse õigusabikulud vastavalt 350 eurot ja
3135 eurot 11 senti. Kooskõlas TsMS § 177 lõikega 4 tuleb rahuldada kostja taotlus
menetluskuludelt viivise maksmiseks kohustamiseks VÕS § 113 lõike 1 teises lauses sätestatud
määras.




    (allkirjastatud digitaalselt) (allkirjastatud digitaalselt) (allkirjastatud digitaalselt)
         Ulvi Loonurm                  Imbi Sidok-Toomsalu                   Liili Lauri




                                                                                                10

                           KOHTUMÄÄRUS
Kohus                            Harju Maakohus

Kohtunik                         Peeter Pällin

Otsuse tegemise aeg ja koht      30. juuni 2016, Tallinn, Tartu mnt kohtumaja

Tsiviilasja number               2-16-7863

Tsiviilasi                       XXXXOÜ          avaldus         XXXXOÜ           pankroti
                                 väljakuulutamiseks

Menetlusosalised     ja   nende võlausaldaja XXXXOÜ (Registrikood: XXXX);
esindajad                       võlausaldaja lepinguline esindaja vandeadvokaat Marko
                                Pikani;
                                võlgnik XXXXOÜ (Registrikood XXXX);
                                võlgniku lepinguline esindaja Reet XXXX
RESOLUTSIOON

   1. Jätta XXXXOÜ avaldus XXXXOÜ pankroti väljakuulutamiseks rahuldamata ja ajutine
      haldur nimetamata.

Menetluskulude jaotus ja kindlaksmääramine

   1. Jätta menetluskulud võlausaldaja XXXXOÜ kanda.

   2. Määrata kindlaks hüvitatavate menetluskulude rahaline suurus ning mõista
      võlausaldajalt XXXXOÜ välja menetluskulud võlgniku XXXXOÜ kasuks summas
      350 (kolmsada viiskümmend) eurot, mis sisaldab käibemaksu ja mis koosnevad
      võlgniku õigusabikuludest.

   3. Käesoleva määruse jõustumisest kuni täitmiseni tuleb võlausaldajal tasuda
      hüvitamisele kuuluvatelt menetluskuludelt (350 eurot) viivist võlaõigusseaduse § 113
      lg 1 teises lauses ettenähtud ulatuses.

Edasikaebamise kord

Määruse peale võib esitada määruskaebuse Tallinna Ringkonnakohtule Harju Maakohtu kaudu
15 päeva jooksul määruse kättesaamisest.

ASJAOLUD

18.05.2016 esitas võlausaldaja avalduse võlgniku pankroti väljakuulutamiseks. Kohus võttis
                                                                                       2-16-7863

pankrotiavalduse menetlusse ja pidas eelistungi ajutise halduri nimetamise otsustamiseks
13.06.2016.

Pankrotiavalduse kohaselt on pankrotiavalduse esitamise seisuga võlgniku võlgnevus
võlausaldaja ees 37 752,60 eurot, mis tuleneb esialgse võlausaldaja ja võlgniku vahelise
siseviimistlusmaterjalide müügilepingu rikkumise tõttu tekkinud kahjust.

Avalduse kohaselt XXXXOÜ ja XXXXOÜ vahel on 2014.a suvel sõlmitud
siseviimistlusmaterjalide MgO plaatide müügileping. Lepingu kohaselt kohustus võlgnik
müüma XXXX plaate, mis sobiksid kasutamiseks ühepereelamu ehitustööde sh
siseviimistlustööde jaoks. Paar nädalat pärast plaatide paigaldamist, pahteldus- ja värvitööde
teostamist ilmnes plaatide kruvide ning naelte kinnituskohtadel roostet ning plaatidel esines
pragunemist. Eelneva tõttu oli XXXX sunnitud plaadid välja vahetama kõigis elamu ruumides
nii seintel kui ka lagedel. Sellest tulenevalt tekkis XXXX kahju, mille hüvitamist ta võlgniku
käest nõudis. Võlgnik tarnis esmaselt paigaldatud defektsete plaatide asendamiseks ja seeläbi
elamu puuduste kõrvaldamiseks uued plaadid ehitusobjektile 2014 aasta lõpus ning esitas
juhiseid viimistlusmaterjalide kasutamiseks ja plaatide paigaldamiseks. Kompromisslahenduse
leidmise huvides ei nõudnud XXXXja võlgnik ei hüvitanud kogu tekkinud kahju, vaid üksnes
osa sellest. Paraku ei andnud ka uute plaatide paigaldus soovitud tulemust, kuigi
viimistlustööd teostati vastavalt juhistele ning kasutati võlgniku poolt soovitatud viimistlus- ja
kinnitusvahendeid. Elamu laes ilmnes jätkuvalt ka asendatud plaatide pragunemist väga
ulatuslikul pinnal. Kuivõrd võlgniku poolt antud juhised ja tarnitud (asendus)plaadid ei
võimaldanud endiselt puuduseid kõrvaldada (puudused taasilmnesid väga lühikese aja
jooksul), esitas XXXX 15. juunil 2015.a pretensiooni, märkides: „.../Paraku on esimese
partiiga nõuetele mittevastavate plaatide asendamisel uutes plaatides esinenud sarnased vead.
Viimistletud seintesse on tekkinud praod ning pahteldatud ja värvitud plaatidest kumab läbi
plaadi ebaühtlane pinnas/...“. 2015.a toimunud kirjavahetuses selgus, et võlgnik on müünud
XXXX „teise sordi“ plaadid, mis on defektsed ja ei oma samaväärseid omadusi nagu esimese
sordi Plaadid. XXXX ei olnud teadlik asjaolust, et võlgniku poolt tarnitud plaadid on teise
kategooria kvaliteediga ning ei vasta samadele tingimustele, mis esimese kategooria plaadid
(võlgnik oli kohustatud üle andma kvaliteedinõuetele vastavad plaadid). XXXX koostas elamu
puuduste kõrvaldamiseks vajalike tööde teostamiseks hinnakalkulatsiooni ning loovutas oma
nõude XXXXOÜ-le.

Võlausaldaja esitas võlgnikule 11.03.2016.a nõudekirja, millega nõudsid võlgniku poolt
tekitatud kahju hüvitamist summas 37 752,60 eurot ning andes võlgnikule veelkord tähtaja
tekitatud kahju hüvitamiseks. Võlgnik esitas oma seisukoha 18.03.2016.a, milles ei ole
esitatud sisulisi vastuväited põhjustatud kahju osas (võlgnik on üksnes esitanud asjakohatu
soovi esitada kuluarvestus uuesti, mis oli juba nõudekirjale lisatud). Lisaks andis võlgnik
teada, et plaatide poolt põhjustatud kahju on kaetud “Lietuvos draudimas” Eesti filiaali PZU
tootjavastutuskindlustusega. Sellest olenemata ei ole võlgnik pankrotiavalduse esitamise
hetkeni võlgnevust tasunud ning on asunud oma vara võõrandama ja peitma, et sellisel viisil
vältida võlausaldaja nõude tasumist.

Võlgnik esitas pankrotiavaldusele vastuväite. Võlgnik vaidleb vastu avaldaja
pankrotiavaldusele, sest võlausaldaja kahjunõue on põhjendamatu ja tõendamata. Vastavalt
tuleb jätta ajutine haldur nimetamata. Võlgnik ei ole maksejõuetu ja tema pankroti
väljakuulutamiseks puudub igasugune alus.

KOHTUMÄÄRUSE PÕHJENDUSED



                                                                                                2
                                                                                     2-16-7863

Pankrotiseaduse (edaspidi PankrS) § 10 lg 1 kohaselt peab võlausaldaja pankrotiavalduses
põhistama võlgniku maksejõuetuse, samuti tõendama nõude olemasolu.
PankrS § 15 lg 3 p 1 sätestab, et kohus jätab võlausaldaja pankrotiavalduse alusel ajutise
halduri nimetamata, kui võlgnik vaidleb nõudele põhjendatult vastu ja kohus leiab, et vaidlus
nõude üle tuleb lahendada väljaspool pankrotimenetlust.
PankrS § 15 lg 3 p 4 sätestab, et kohus jätab võlausaldaja pankrotiavalduse alusel ajutise
halduri nimetamata, kui võlausaldaja ei ole oma pankrotiavaldust piisavalt põhistanud või
nõude olemasolu tõendanud.
PankrS § 15 lg 3 p 6 sätestab, et kohus jätab võlausaldaja pankrotiavalduse alusel ajutise
halduri nimetamata, kui võlgnik või kolmas isik on enne ajutise halduri nimetamist täitnud
kohustuse, millel pankrotiavaldus põhineb, või andnud piisava tagatise kohustuse täitmiseks.
PankrS § 15 lg 7 sätestab, et kui kohus ajutist haldurit ei nimeta, siis pankrotiavalduse alusel
edasist menetlust ei toimu ja menetlus lõpeb.
PankrS § 15 lg 6 sätestab, et kui kohus ei nimeta võlausaldaja pankrotiavalduse alusel ajutist
haldurit, kannab avalduse läbivaatamisega seotud menetluskulud pankrotiavalduse esitaja.

PankrS regulatsioon on suunatud sellele, et pankrotimenetluse algatamise ja väljakuulutamise
menetluses ei toimuks sisulise vaidluse lahendamist pankrotiavalduse esitaja ja selle isiku
vahel, kelle suhtes taotletakse pankroti väljakuulutamist. Sisulised vaidlused lahendatakse
hagimenetluses väljaspool pankrotimenetlust. Taoliselt on varem kehtinud PankrS
analoogiliste sätete eesmärki tõlgendanud ka Riigikohus oma lahendis 3-2-1-150-04.
Riigikohus on 6. märtsi 2002.a. otsuses asjas nr 3-2-1-17-02 punktis 10 märkinud, et kuna
võlgnik on nõudele vastu vaielnud, esitanud oma põhjendused ja tõendid ning nõude
olemasolu kindlakstegemine eeldab asjaolude tuvastamist ja õiguslike hinnangute andmist
mahus, mis väljub pankrotimenetluse raamest, ei saa pankrotiavalduse aluseks olevat nõuet
lugeda selgeks ja seda tuleb tõendada hagimenetluses.

Võlausaldaja on võlgniku vastu esitanud müügilepingu rikkumisest tekkinud kahjunõude.
Riigikohtu tsiviilkolleegium on oma praktikas (vt Riigikohtu 8. jaanuari 2013. a otsus
tsiviilasjas nr 3-2-1-173-12, p 15 ja 25. novembri 2015. a otsus tsiviilasjas nr 3-2-1-130-15)
leidnud, et „VÕS § 115 lg 1 ning §-de 127 ja 128 alusel võib võlausaldaja lepingu rikkumise
korral nõuda kahju hüvitamist, kui on täidetud eelkõige järgmised üldised eeldused : võlgnik
on lepingut rikkunud (VÕS § 115 lg 1); võlgnik vastutab lepingu rikkumise eest (VÕS § 115
lg 1); võlausaldajale on tekkinud või tekib kahju (VÕS § 127 lg 1, § 128); kahju on hõlmatud
rikutud lepingulise kohustuse kaitse-eesmärgiga (VÕS § 127 lg 2);
• kahju oli rikkumise võimaliku tagajärjena võlgnikule lepingu sõlmimise ajal ettenähtav, v.a
kui kahju tekitati tahtlikult või raske hooletuse tõttu (VÕS § 127 lg 3); rikkumise ja kahju
vahel on põhjuslik seos (VÕS § 127 lg 4).” 17. märtsi 2009. a tsiviilasjas nr 3-2-1-8-09 tehtud
otsuse punktis 14 on Riigikohus väljendanud seisukohta, et „Kahju hüvitamise nõude eeldused
VÕS § 115 lg 1 järgi on eelkõige kahju olemasolu ja põhjuslik seos kohustuse rikkumise ja
kahju vahel. Selline kahju on kolleegiumi arvates hõlmatud ka VÕS § 127 lg 2 kaitse-
eesmärgist, s.o praeguse kahju ärahoidmine on kohustuse eesmärgiks, mille rikkumise
tagajärjel kahju hüvitamise kohustus tekkis.“

Võlausaldaja on lepingu rikkumist tõendanud mõningate fotodega, kuid eelkõige viidanud
võlgniku varasemale käitumisele. Kahju ulatuse kohta on esitatud hinnakalkulatsioon (tl 25).
Võlausaldaja nõue tuleb praaktoodete tarnimisest ning valdavas osas on tegu
puhtmajandusliku kahju nõudega. Kohus möönab, et kahjunõude eelduste dokumentaalne
tõendamine, sh fotodega, on raskendatud. Kohus peab vajalikuks märkida, et võlgnikupoolsele
käitumisele, millega võlgnik on väidetavalt võlgnevust tunnistanud, ei saa omistada suur
tähendust. Kohtueelselt võivad pooled soovida lahendada vaidlust kompromissiga ning selleks


                                                                                              3
                                                                                       2-16-7863

võivad võtta vastutuse ka nõuete eest, mille eest neil seaduse järgi vastutust ei ole. Eelkõige
peab võlausaldaja esitama oma nõude pankrotimenetluses selliselt, et nõude põhjendatuses
oleks piisaval määral võimalik veenduda dokumentaalsete tõendite alusel. Kohus leiab, et seda
võlausaldaja antud juhul teinud ei ole. Eeltoodust tulenevalt leiab kohus, et ajutine haldur tuleb
jätta nimetamata ja pankrotiavaldus rahuldamata.

Menetluskulude jaotus ja kindlaksmääramine

TsMS § 173 lg 1 kohaselt märgib asja menetlenud kohus menetluskulude jaotuse
menetlusosaliste vahel kohtuotsuses või menetlust lõpetavas määruses, muu hulgas määruses,
millega hagita menetluse avaldus või teistmisavaldus lahendatakse või hagi või hagita
menetluse avaldus või teistmisavaldus jäetakse menetlusse võtmata või läbi vaatamata või asja
menetlus lõpetatakse.

PankrS § 15 lg 6 alusel tuleb menetluskulud jätta pankrotiavalduse esitaja kanda.

TsMS § 174 lg 1 kohaselt määrab menetluskulude rahalise suuruse menetluskulude jaotuse
alusel vajalikus ja põhjendatud ulatuses kindlaks asja menetlev kohus samas tsiviilasjas,
millega seoses kulud tekkisid. Kohus määrab menetluskulude rahalise suuruse kindlaks ka siis,
kui menetlusosalised ei esita menetluskulude kindlaksmääramise taotlust, võttes aluseks
menetluskulude nimekirja või tsiviilasja materjalid.
TsMS § 174 lg 2 kohaselt määrab maakohus menetluskulude rahalise suuruse kindlaks
kohtuotsuses või menetlust lõpetavas määruses, kui menetluskulude kindlaksmääramine ei
takista kohtuotsuse või menetlust lõpetava määruse tegemist.
TsMS § 174 lg 8 kohaselt määrab kohus menetluskulude rahalise suuruse kindlaks hagita
menetluse sätete kohaselt, arvestades käesolevas jaos sätestatud erisusi.

Hagita menetluses lahendatavas asjas rakendab kohus TsMS § 477 lg 7 kohaselt
uurimispõhimõtet, st kontrollib avalduse vastavust seadusele ja avalduse tõendatust ka juhul,
kui sellele ei ole esitatud vastuväiteid. Seejuures ei ole kohus TsMS § 477 lg 5 järgi seotud
menetlusosaliste esitatud asjaoludega ega nende hinnanguga asjaoludele (RKTKm
03.06.2013.a, 3-2-1-65-13 p 14). Kohus märgib, et kulude teiselt menetlusosaliselt
väljamõistmise aluseks ei ole mitte lepingulise esindaja poolt esitatud arved, vaid kulude
põhjendatus ja vajalikkus.

TsMS § 138 lg 1 kohaselt on menetluskulud menetlusosaliste kohtukulud ja kohtuvälised
kulud. Kohtukulud on TsMS § 138 lg 2 kohaselt muuhulgas riigilõiv ning asja läbivaatamise
kulud. Kohtuvälised kulud on TsMS § 144 p 1 kohaselt menetlusosaliste esindajate ja
nõustajate kulud.
TsMS § 175 lg 1 sätestab, et kui menetlusosaline peab menetluskulude jaotust
kindlaksmäärava kohtulahendi kohaselt kandma teist menetlusosalist esindanud lepingulise
esindaja kulud, mõistab kohus kulud välja põhjendatud ja vajalikus ulatuses. Lepinguline
esindaja on menetlusosalist menetluses esindav advokaat või muu esindaja käesoleva
seadustiku §-s 218 sätestatu kohaselt.

Võlgnik esitas oma menetluskulude nimekirja. Menetluskulude nimekirja kohaselt
moodustuvad menetluskulud õigusabikuludest summas 1008 eurot, mis tuleneb ajakulust
(tunnitasuga 120 eurot/tund, millele lisandub käibemaks) 7 tundi. Võlgnik kinnitab, et
menetluskulu on kantud seoses käesoleva kohtumenetlusega (TsMS § 176 lg 5).

Võlausaldaja ei ole esitanud võlgniku menetluskuludele vastuväited.


                                                                                                4
                                                                                     2-16-7863


Kohus leiab, et vaidlust ei ole asjaolus, et võlgnik on õigusabi kasutanud ja õigusabi kasutades
kulu kandnud ning vastav kulu tuleb võlgnikule ka hüvitada, kuivõrd antud tsiviilasja
menetluskulud tuleb jätta võlausaldaja kanda. Vaatamata sellele, et võlausaldaja ei ole
esitanud võlgniku menetluskuludele vastuväiteid, hindab kohus ise menetluskulude
põhjendatust.

Riigikohus on oma 13. novembri 2013. a määruses tsiviilasjas nr 3-2-1-115-13, p 25
märkinud, et lisaks esindamisele kulunud aja põhjendatuse ja vajalikkuse hindamisele tuleb
TsMS § 175 lg 1 järgi hinnata ka ühe tööühiku hinna (s.o tunnitasu) põhjendatust ja
vajalikkust. Üksnes sellisel juhul saab hinnata, kas lepingulise esindaja kulud on põhjendatud
ja vajalikud. Üldjuhul ei saa põhjendatuks ja vajalikuks pidada tunnitasu, mis ületab oluliselt
keskmist sarnase õigusteenuse eest makstavat tasu. Kohus märgib, et Riigikohtu senises
praktikas on õigusabikulude arvestamisel mh põhjendatuks ja vajalikuks peetud
vandeadvokaadi tunnitasu 120 eurot koos käibemaksuga (1. oktoobri 2013. a määrus
tsiviilasjas nr 3-2-1-92-13) ja tunnitasu 120 eurot ilma käibemaksuta (2. oktoobri 2013. a
määrus tsiviilasjas nr 3-2-1-93-13.

Antud tsiviilasjas kohus ei leia, et tegemist oleks olnud keskmisest keerukama või mahukama
asjaga ning arvestades, et võlgniku esindaja ei ole vandeadvokaat, ei ole põhjendatud tunnitasu
120 eurot + käibemaks. Põhjendatud tunnitasuks on 80 eurot + käibemaks. Õigusabile kulunud
ajaks on märgitud kokku 7 tundi. Kohus leiab, et eelnimetatud ajakulu ei ole toimunud
menetlust arvestades mõistlik ega põhjendatud. Võlgnik esitas vastuväitena sisuliselt üksnes
tõendamatuse vastuväite. Põhjendatud ajakuluks peab kohus 3,5 tundi kõikidele toimingutele.

TsMS § 177 lg 4 sätestab, et kohus märgib menetluskulude kindlaksmääramist taotlenud isiku
avalduse alusel menetluskulude kindlaksmääramise lahendis, et hüvitamisele kuuluvatelt
menetluskuludelt tuleb tasuda menetluskulude suurust kindlaks tegeva lahendi jõustumisest
alates kuni täitmiseni viivist VÕS § 113 lg 1 teises lauses ettenähtud ulatuses.

Vastav taotlus on kohtule esitatud, mistõttu tuleb hüvitamisele kuuluvatelt menetluskuludelt
tasuda menetluskulude suurust kindlaks tegeva lahendi jõustumisest alates kuni täitmiseni
viivist VÕS § 113 lg 1 teises lauses ettenähtud ulatuses.

TsMS § 178 lg 1 kohaselt saab menetluskulude jaotust vaidlustada üksnes selle kohtulahendi
peale edasi kaevates, millega menetluskulude jaotus kindlaks määrati. Hüvitatavate
menetluskulude suurust saab vaidlustada selle kohtulahendi peale edasi kaevates, millega
menetluskulude rahaline suurus kindlaks määrati.

/allkirjastatud digitaalselt/
Peeter Pällin
Kohtunik




                                                                                              5

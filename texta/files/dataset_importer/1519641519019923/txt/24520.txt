                                                                                  1-15-8361
                                                   (hilisem kriminaalasi veel nr 1-15-10101)




                        KOHTUMÄÄRUS
Kohus                            Harju Maakohus

Määruse tegemise aeg ja koht     03.02.2016.a Tallinn, Liivalaia kohtumaja

Kohtuasja nr                     1-15-8361 (hilisem kriminaalasi veel nr 1-15-10101)

Kohtunik                         Tatjana Bogdanova

Kohtuistungisekretär             Ave Mõistlik

Kaitsja                          Veera Tolli-Baskin (määratud korras)

Kohtuasi                         Vangla esitatud materjalid Maido Ilvese tingimisi enne
                                 tähtaega vangistusest vabastamiseks

Süüdimõistetu                    Maido Ilves (37805194917; viibib Vanglas)

Kohtuistungi toimumise aeg,      27.01.2016.a Tallinn      Liivalaia    kohtumaja,     avalik
                                 kaugkohtuistung
koht

RESOLUTSIOON

1. Vabastada Maido Ilves karistuse kandmisest tingimisi enne tähtaega katseajaga kuni
24.09.2016.a, millest esimeseks 3 (kolmeks) - kuuks kohaldada tema suhtes elektroonilist
valvet ning määrata ta selleks tähtajaks Vangla Ida-Harju kriminaalhooldusosakonna
juhataja poolt määratud kriminaalhooldusametniku järelevalve alla.

2. KarS § 76 lg 5 alusel allutada Maido Ilves katseaja lõpuni KarS §-s 75 sätestatud
käitumiskontrollile ning kohustada teda järgima KarS § 75 lg 1 p 1 -6 sätestatud
kontrollnõudeid:
   1) elama kohtu määratud alalises elukohas – XXX;
   2) ilmuma kriminaalhooldaja määratud ajavahemike järel kriminaalhooldusosakonda
      registreerimisele;
   3) alluma kriminaalhooldaja kontrollile oma elukohas ning esitama talle andmeid oma
      kohustuste täitmise ja elatusvahendite kohta;
   4) saama kriminaalhooldusametnikult eelneva loa elukohast lahkumiseks Eesti
      territooriumi piires kauemaks kui viieteistkümneks päevaks;
   5) saama kriminaalhooldusametnikult eelneva loa elu-, töö- või õppimiskoha
      vahetamiseks;
                                                2
   6) saama kriminaalhooldusametnikult eelneva loa Eesti territooriumilt lahkumiseks ja
      väljaspool Eesti territooriumi viibimiseks.

3. Kohaldada Maido Ilvese suhtes käitumiskontrolli ajal vastavalt KarS § 75 lg 2, 4
järgmised kohustused:
1) pöörduda psühhiaatri poole vanglast vabanemisel 1 (ühe) kuu jooksul, läbida
narkootikumide sõltuvusvastane ravikuur ning esitada kriminaalhooldajale sellekohane
tõend;
2) pöörduda vanglast vabanemisel 1 (ühe) kuu jooksul psühhiaatri ja/või psühholoogi poole
ja läbida kasiino sõltuvusvastane ravikuur, esitades kriminaalhooldajale sellekohase
tõendi;
3) mitte tarvitada alkoholi;
4) mitte omada või tarvitada narkootilisi või psühhotroopseid aineid;
5) mitte külastada kasiinosid (ei virtuaalselt ega reaalselt);
6) asuda tööle või võtta end Töötukassas arvele 2 (kahe) nädala jooksul peale vanglast
vabanemist;
7) mitte suhelda talle teadaolevalt kriminaalkorras karistatud isikutega
kriminaalhooldajalt eelnevalt luba saamata, v.a lähisugulased;
8) alluma elektroonilisele valvele tähtajaga 3 (kolm) kuud alates elektroonilise valveseadme
paigaldamisest.

4. Maido Ilvesele määratud katseaja ja käitumiskontrolli kulgemist arvestada alates
kohtumääruse jõustumisest.

5. Maido Ilves vabastada määruse jõustumisel.

6. KrMS § 180 alusel mõista Maido Ilveselt välja menetluskuluna tasu õigusabi osutamise
eest summas 60 € (kuuskümmend eurot).

KrMS § 159 lg 3 kohaselt makseinfo (kontod ja viitenumber) menetluskulu tasumiseks
edastatakse Maido Ilvesele eraldi dokumendina.

Määrus saata teadmiseks Vanglale, prokurörile, Vangla Ida-Harju kriminaalhooldusosakonnale
ja Maido Ilvesele.

Edasikaebamise kord

Määrusele saab esitada 15 päeva jooksul määruskaebuse Harju Maakohtule.

Asjaolud ja kohtumääruse põhjendused
Vangla esitas 23.12.2015.a Harju Maakohtule materjalid kinnipeetava Maido Ilvese tingimisi
enne tähtaega vangistusest vabastamiseks elektroonilise järelevalve alla kriminaalasjas nr 1-15-
8631.

Harju Maakohtu 27.10.2015.a kohtuotsusega kriminaalasjas nr 1-15-8361 tunnistati Maido Ilves
süüdi KarS § 199 lg 2 p 7,9, § 209 lg 2 p 1,4 ja § 424 järgi ja karistati teda KarS § 64 lg 1, KrMS
§ 238 lg 2 ja KarS § 68 lg 1 alusel 1 aasta 3 kuu ja 29-päevase vangistusega.
                                                3
26.01.2016.a teatas Vangla kohtule, et Vangla saatis 22.12.2015 otsustamiseks kinnipeetav
Maido Ilves sünd. 19.05.1978. a, kohta kriminaalasjas nr 1-15-836 koostatud materjalid
vabanemiseks elektroonilise järelevalve alla. TEV kohtuistung määratud 27.01.2016.
Ühtlasi teatavad, et 14.01.2016 jõustus Harju Maakohtu 29.12.2015.a otsus Maido Ilvese
kriminaalasjas nr 1-15-10101, keda karistati KarS § 199 lg 2 p 4, 8 järgi ning KarS § 65 lg
1 ja § 64 lg 1 alusel 1 aasta 3 kuu ja 29 – päevase vangistusega.
Karistuse algus (26.05.2015) ja lõpp (24.09.2016) ei muutunud.

Harju Maakohtu 29.12.2015.a kohtuotsusega kriminaalasjas nr 1-15-10101 mõisteti Maido Ilves
süüdi KarS § 199 lg 2 p 4, 8 järgi ja karistati vangistusega 8 (kaheksa) kuud. KarS § 65 lg 1 ja §
64 lg 1 alusel loeti, et käesoleva kuriteo eest mõistetav, so 8 (kaheksa) kuu pikkune vangistus
kaetuks raskeima karistusega, so 27.10.2015 Harju Maakohtu kohtuotsusega nr 1-15-8361
mõistetud karistusega, so 1 (ühe) aasta, 3 (kolme) kuu ja 29 (kahekümne üheksa) päeva pikkuse
vangistusega. Karistuse kandmise alguseks lugeda 26.05.2015.

Karistuse kandmise algus oli 26.05.2015.a ja lõpp on 24.09.2016.a.

Maido Ilvese kohta kinnipidamisasutuses koostatud iseloomustusest nähtub, et
kinnipeetavat on kriminaalkorras karistatud kümme korda, vanglas viibib viiendat korda.
Vangistuse ajal distsiplinaarkaristused puuduvad. Vangla toetab kinnipeetava tingimisi
ennetähtaegset vabastamist.

Maido Ilvese kohta kriminaalhoolduses koostatud iseloomustusest nähtub, et vabanemise
korral on M. Ilvesel võimalus asuda elama aadressil XXX. Eluaseme üldine seisukord vastab
elektroonilise valve nõuetele ning seal leidub sobiv koht seadmete paigaldamiseks.
Kinnipeetaval peale vabanemist on võimalus koheselt asuda tööle XXX OÜ-sse. Kinnipeetava
elukaaslase väitel nad tulevad majanduslikult toime, materiaalselt toetab kinnipeetava ema. M.
Ilves on vajadusel nõus pöörduma spetsialisti poole võimalike esile kerkivate probleemide
lahendamiseks.

Maido Ilves taotleb kohtult tingimisi ennetähtaegset vanglast vabastamist, on nõus elektroonilise
järelevalvega.

Abiprokurör Silja Seeder esitas kirjaliku seisukoha, mille kohaselt prokurör ei toeta Maido
Ilvese tingimisi ennetähtaegset vabastamist. Maido Ilvest on kriminaalkorras karistatud 11 korda.
Vabaduses on tarvitanud narkootikume, samuti on vabaduses olnud kasiino keeld, mis viitavad
erinevatele sõltuvustele. On varem toime pannud varavastaseid kuritegusid, nii varguseid kui ka
kelmuseid, veel varem olnud karistatud ka röövimise eest. Vangla hindab uue kuriteo
toimepanemise tõenäosust 56%, millist prokurör peab kõrgeks. Lisaks 29.12.2015 on kohus
Maido Ilvese uuesti süüdi mõistnud vargustes kriminaalasjas nr 14230109588 (1-15-10101),
need kuriteod olid küll toime pandud enne käesolevat karistus ja uus karistus loeti kaetuks
käesoleva karistusega, kuid iseloomustab M. Ilvese varasemat käitumist vabaduses. Kohtuotsus
on käesolevaks hetkeks jõustunud. Arvestades eeltoodut ei saa toetada M. Ilvese tingimisi
ennetähtaegset vabanemist.

Kaitsja taotleb kohtuistungil kinnipeetava vangistusest tingimisi ennetähtaegset vabastamist,
kuna see on põhjendatud ja kuulub rahuldamisele. On uus kohtuotsus - see on uurimise viga, et
korraga episoode kokku ei võetud. Kaitsealune ütles, et on olemas elukaaslane, kellega on ühine
laps. Korter vastab elektroonilise valve nõuetele. Kinnipeetaval on vabaduses toetav
lähivõrgustik. Elukaaslane töötab ja aitab ka ema, kes Soomes töötab. Olemas garantiikiri, et M.
Ilves saab koha ehitusel. Vangla toetab vabastamist.
                                               4
Kohus, tutvunud esitatud materjalide ja prokuröri kirjaliku seisukohaga ning ära kuulanud
kinnipeetava ja kaitsja arvamuse, leiab, et Maido Ilvese võib vangistusest tingimisi
ennetähtaegselt vabastada.

Tingimisi enne tähtaega vangistusest vabastamise otsustamisel arvestab kohus kuriteo
toimepanemise asjaolusid, süüdlase isikut, varasemat elukäiku ning käitumist karistuse kandmise
ajal, samuti tema elutingimusi ja neid tagajärgi, mida võib süüdlasele kaasa tuua tingimisi enne
tähtaega karistusest vabastamine. Seega võtab kohus taotluse läbivaatamisel arvesse kõik Maido
Ilvese isikut iseloomustavad andmed – tema käitumist nii kuriteo toimepanemisele eelnenud ajal,
sellel ajal ning sellele järgnenud perioodil.

Kohus arvestab, et mõistetud karistusest on kinnipeetav ära kandnud rohkem kui 8 kuud
vangistust ning tema käitumine vanglas praegust karistust kandes on olnud korrektne, mida
kinnitab distsiplinaarkaristuste puudumine. Sellest järeldab kohus, et kinnipeetav püüdleb
õiguskuuleka elu poole ning ta on võimeline kehtivaid reegleid austama ning neist kinni pidama.
Samuti võib sellest järeldada, et seekordne vangistus on pannud Maido Ilvese mõistma, et
toimepandud kuritegudele järgnevad tema igapäevast elu ja heaolu oluliselt piiravad tagajärjed
ning ta on enda õigusvastasest käitumisest ka vajalikud järeldused teinud. Kuna vastavalt
esitatud materjalidele on kinnipeetav tarvitanud narkootilisi aineid, lähtub kohus ennetähtaegsel
vabastamisel ka kinnipeetava kohtuistungil avaldatud valmisolekust probleemiga tegelemiseks.
Kohtu hinnangul aitab kinnipeetava arusaam sõltuvusainete kahjulikkusest ning tahe neid
edaspidises elus vältida eelduslikult ära hoida ka uute süütegude toimepanemist. Samuti arvestab
kohus     kinnipeetava     valmisolekuga      tegeleda    vabaduses     kasiinosõltuvusega.   Ka
kriminaalhooldusametnik on märkinud, et M. Ilves on vajadusel nõus pöörduma spetsialisti
poole võimalike esile kerkivate probleemide lahendamiseks. Kohus leiab, et kinnipeetavale võib
anda võimaluse näidata, et ta on suuteline õiguskuulekalt käituma ning sõltuvusainetest ja
kasiinost hoiduma. Kohus usub, et vastavat tuge saab kinnipeetav ka läbi kriminaalhoolduse,
kuna kriminaalhooldusseaduse § 1 lg 1 kohaselt valvatakse kriminaalhoolduse käigus
kriminaalhooldusaluse käitumise ja temale kohtu või prokuröri poolt pandud kohustuste täitmise
järele ning soodustatakse kriminaalhooldusaluse sotsiaalset kohanemist eesmärgiga mõjutada
teda hoiduma kuritegude toimepanemisest. Kohtu hinnangul võimaldab Maido Ilvese tingimisi
ennetähtaegne vabastamine ühes elektroonilise valvega kohaldada tema üle käitumiskontrolli
ning seeläbi teostada järelevalvet väljaspool kinnipidamisasutust, kindlustamaks positiivseid
muutusi, andes samas Maido Ilvesele võimaluse tõestada, et ta on asunud paranemise teele ning
on võimeline edaspidi järgima seaduskuulekat eluviisi. Katseajal on võimalik hinnata
kinnipeetava püüdlusi oma elu korraldamisel, samuti kehtivate tavade ja reeglite järgimisel.

Pärast vabanemist on Maido Ilvesel olemas ka kindel elu- ja töökoht ning lähedaste toetus ning
kriminaalhooldusega on nõustunud ka Maido Ilves, saades aru selle vajalikkusest ja
kasulikkusest. Kõik need asjaolud aitavad kohtu hinnangul kaasa kinnipeetava edaspidisele
õiguskuulekale käitumisele ning ühiskonnas aktsepteeritavate hoiakute ja tõekspidamiste
omaksvõtmisel. Kinnipeetava ennetähtaegset vabastamist toetab ka vangla, märkides, et
kinnipeetav on seadnud endale eesmärgiks peale vabanemist asuda tööle, pühenduda täielikult
perele ning toetada oma ema materiaalselt. Kohus usub, et süüdimõistetu on nüüdseks teinud
karistusest vastavad järeldused ning oskab edaspidises elus käituda normikohaselt.

Tatjana Bogdanova
täitmiskohtunik
/allkirjastatud digitaalselt/

                                                                           2-16-2723




                        KOHTUOTSUS
                              EESTI VABARIIGI NIMEL



Kohus                           Pärnu Maakohus

Kohtunik                        Ruth Sild

Otsuse tegemise aeg ja koht     10. mai 2016 Haapsalu kohtumaja
Tsiviilasja number
                                2-16-2723

                                OÜ Indreko Grupp hagi Jaanus Pärjala vastu töölepingu
Tsiviilasi                      erakorralise ülesütlemise tühisuse tuvastamiseks


Tsiviilasja hind                3 500 eurot


                                Hageja OÜ Indreko Grupp, registrikood 11668103, Kuuse 6-
Menetlusosalised ja nende
                                3, Haapsalu 90507
esindajad
                                Hageja lepinguline esindajaadvokaat         Vahur   Ambos,
                                Advokaadibüroo Pohla&Hallmägi,

                                Kostja: Jaanus Pärjala, isikukood *, elukoht *
                                Kostja nõustaja Kersti Kaaasik

Kohtuistungi aeg                25. aprill 2016

RESOLUTSIOON
   1. Jätta rahuldamata OÜ Indreko Grupp hagi Jaanus Pärjala vastu töölepingu
      erakorralise ülesütlemise tühisuse tuvastamiseks.
   2. Kohtuotsus edastada menetlusosalistele.

Menetluskulude jaotus
Jätta menetluskulud hageja      kanda. Rahaliselt kindlaksmääratavad menetluskulud
puuduvad.



                                                                                       1
 Edasikaebamise kord

 Kohtuotsuse peale võib esitada apellatsioonkaebuse Tallinna Ringkonnakohtule 30 päeva
 jooksul alates otsuse apellandile kättetoimetamisest, kuid mitte hiljem kui viie kuu möödumisel
 kohtuotsuse avalikult teatavaks tegemisest.

Menetluse käik
1.19.02.2016 esitas hageja OÜ Indreko Grupp Pärnu Maakohtule hagi Jaanus Pärjala ja N. T.
vastu töölepingu erakorralise ülesütlemise tühisuse tuvastamiseks. 01.03.2016 eraldas kohus
haginõuded. Tsiviilasja nr 2-16-2723 all jätkas kohus menetlust käesolevas tsiviilasjas so
hageja nõue Jaanus Pärjala vastu töölepingu erakorralise ülesütlemise tühisuse tuvastamiseks.
25.04.2016 kohtuistungil vaatas kohus tsiviilasja läbi sisuliselt.

Hageja nõue
2. Hageja ja kostja vahel oli sõlmitud tööleping määramata ajaks. Kostja asus hageja juurde
tööle 01.06.2010.a. *. Alates septembrist 2015 kostja tööle enam ei ilmunud. Hageja arvas, et
kostja on võib olla haigestunud või on mõni muu mõjuv põhjus tööle mitteilmumiseks. Hageja
proovis kostjaga telefoni teel kontakteeruda, kuid see ei õnnestunud. 29.01.2016.a. esitas
hageja kostjale avalduse töölepingu erakorraliseks ülesütlemiseks, sest kostja ei täitnud pikema
aja vältel töökohustusi.

Kostja on omakorda esitanud hagejale avalduse töölepingu erakorraliseks ülesütlemiseks, mis
kannab 15.01.2016.a.       kuupäeva. Avalduse sai hageja kätte 02.02.2016.a.              Kostja
ülesütlemisavalduse kohaselt on hageja tööandjana rikkunud töölepingut. Rikkumine seisneb
selles, et hilinetud on töötasu maksmisega, hageja ei ole andnud tööd kostjale alates
01.09.2015.a., kuigi kostja oli valmis tööd tegema. Hageja ei ole maksnud kostjale töötasu
tööseisakute aja eest septembris, oktoobris ja detsembris. Hageja ei ole andnud kostjale selgeid
korraldusi töö olemasolu kohta ja on hoidnud kostjat teadmatuses. Ülesütlemisavalduses palub
kostja välja maksta lõpparve, hüvitise töö mitte andmise tõttu septembrist 2015 kuni
20.01.2016a. , hüvitis saamata jäänud puhkuse eest ja hüvitis 3 kuu keskmise töötasu ulatuses
TLS § 100 lg 4 alusel.

3.Kostja poolt töölepingu ülesütlemine on tühine. Viivitused töötasu väljamaksmisel esinesid
perioodil veebruar-september 2015.a. Töölepingu erakorralise ülesütlemisavalduse esitas
kostja aga alles veebruaris 2016. TLS § 91 lg 4 kohaselt võib töötaja töölepingu üles öelda
üksnes mõistliku aja jooksul pärast seda, kui ta ülesütlemise aluseks olnud asjaoludest teada
sai. Kuna kostja ei esitanud avaldust mõistliku aja jooksul, kui ta sai teada töötasu maksmisega
viivitamisest, siis ta on kaotanud õiguse nimetatud alusel töölepingut üles öelda. Töölepingu
ülesütlemine neli kuud pärast viivitust ei ole mõistlik aeg TLS § 91 lg 4 tähenduses. Arvestada
tuleb, et viivitus ei olnud kunagi pikk. Eelmise kuu töötasu maksti välja järgmise kuu jooksul.

Kostja lahkus omavoliliselt töölt, millega rikkus TLS § 15 lg 2 p 1-3 ja 10 kohustusi. Kostja ei
ole käitunud kooskõlas hea usu põhimõttega. Kuna kostja lahkus töölt ette hoiatamata, siis ei
ole hagejal kohustust maksta töötasu aja eest, kui kostja ei töötanud temast endast olenevatel
põhjustel. Nimetatud põhimõtte sätestab TLS § 35. Kui kostja ei oleks omavoliliselt töölt
lahkunud, oleks hagejal olnud talle piisavalt tööd anda.

Eeltoodu alusel on hageja seisukohal, et kostjal puudus seadusest tulenev alus töölepingu
erakorraliseks ülesütlemiseks, mistõttu on kostja tahteavaldus töölepingu erakorraliseks
ülesütlemiseks tühine.

                                                                                              2
Kostja seisukoht
4.Kostja esitatud hagi ei tunnista. Kostja esitas hagejale 15.01.2016.a. TLS § 95 lg 1 kohase
tahteavalduse töölepingu erakorraliseks ülesütlemiseks alates 21.01.2016.a. Hageja rikkus
poolte vahel sõlmitud töölepingu tingimusi. Kostja ütles töölepingu üles TLS § 91 lg 1, lg 2 p
2 ja lg 4 alusel. Kostja saatis tahteavalduse 15.01.2016a. hageja juriidilisse asukohta ning
18.01.2016a. hageja elektronposti aadressile.

Hageja arvestas osaliselt kostja tahteavaldust, lõpetades poolt vahel sõlmitud töösuhte
21.01.2016.a. Hageja tegi kande Maksu- ja Tolliametis olevasse tööregistrisse. Hageja kandis
registrisse töösuhte lõpetamise alusena TLS § 79 – poolte kokkuleppe. Hageja on
seadusevastaselt lõpetanud poolt töösuhte TLS § 79 alusel. Sellist kokkulepet hageja ja kostja
vahel ei olnud.

5.Kostja ei nõustu sellega, et hageja sai tahteavalduse kätte alles 02.02.2016.a. Hageja sai
kostja tahteavalduse kätte hiljemalt 18.01.2016.a. Hiljemalt 22.01.2016.a. oli kostja hageja
tahteavaldusest teadlik, sest lõpetas kostjaga töölepingu alates 21.01.2016.a. Siiski on kostja
seisukohal, et tema tahteavaldus jõudis hagejani 18.01.2016.a. Arvestades TLS §105 lg 1
sätteid ning Tsiviilseadustiku üldosa seaduses (edaspidi TsÜS) sätestatut tähtaegade kohta,
tulnuks hagi kohtule esitada 17.02.2016.a. Hagi on esitatud aga 19.02.2016. Seega on hagi
aegunud ning kostja palub kohaldada aegumist.

6. Väär on hageja väide, et kostja ei ilmunud tööle alates 2015 septembri kuust. Hageja on ise
esitanud tõendi, milles märgib, et kostja ei ilmunud tööle alates 02.11.2015.a. Hageja ei ole
tõendanud, et tal oli anda kostjale tööd alates septembrist 2015. Seega on kostja
ülesütlemisavaldus põhjendatud.

Kohtuotsuse põhjendused

Kohus, tutvunud tsiviilasja materjalidega, kuulanud ära hageja, ja kostja, leiab, et esitatud
hagiavaldus tuleb jätta rahuldamata.

7. Esmalt lahendab kohus kostja taotluse aegumise kohaldamiseks. Hagi on kohtule esitatud
19.02.2016.a. Kostja on esitanud tähitud kirja postitamise kviitungid 15. jaanuarist 2016.a.
Tähtkirja sisuna on märgitud töölepingu ülesütlemisavaldus Jaanus Pärjalalt /tl 42/. 18.02.2016
on kostja nõustaja edastanud elektronkirja hagejale elektronposti aadressil * /tl 43/. Kostja on
kohtule esitanud postisaadetise teekonna jälgimise, kust nähtub, et 15.01.2016.a. väljastatud
kiri on hagejale kätte toimetatud 02.02.2016.a /tl 45/. Lisaks on kostja esitanud andmed hageja
majandustegevuse kohta majandus- ja kommunikatsiooniministeeriumis /tl 46/.

TsÜS § 69 lg 3 lepinguga seotud tahteavaldus, mis on tehtud eemalviibijale, loetakse
kättesaaduks, kui see on toimetatud tahteavalduse saaja lepingu täitmisega kõige enam seotud
tegevuskohta ja tahteavalduse saajal on mõistlik võimalus sellega tutvuda. Kui tahteavaldus,
mis pidi tahteavalduse saajani jõudma kindla ajavahemiku jooksul, jõuab tahteavalduse saajani
hilinenult, loetakse tahteavaldus õigeaegselt kättesaaduks, kui tahteavaldus ei jõudnud
tahteavalduse saajani õigeaegselt asjaolude tõttu, mille esinemise riisikot kannab tahteavalduse
saaja.




                                                                                              3
Tõendatud on, et 15.01.2016.a. postitatud tähtkiri on hagejale kätte toimetatud 02.02.2016.a.
Seega, kui arvestada hagi esitamise tähtaega alates 03.02.2016.a. ja juhindudes TsÜS § 135,
§ 136 lg 6 ja TLS §105 lg 1 koosmõjust, ei ole 19.02.2016a. esitatud hagi aegunud.

8. Kostja on seisukohal, et tähtaja kulgemist ei saa käesolevas menetluses arvestada alates
03.02.2016..a, kuivõrd TsÜS § 69 sätetel oli hagejal oluliselt varem võimalik kostja
tahteavaldusega tutvuda. Kohus on seisukohal, et kostja poolt viidatud TsÜS § 69 on
asjakohane säte. Kohaldamisele kuulub TsÜS § 69 lg 3, sest tegemist on poolte vahel sõlmitud
lepingulise suhtega. Kostja on edastanud elektronkirja 18.01.2016.a. aadressil * . Hageja
väidetel ei ole tegemist hageja elektronposti aadressiga, sest äriregistris on hageja aadressiks
märgitud * /tl 121/. Kostja 15.01.2016.a. ülesütlemisavalduses on märgitud hageja
elektronposti aadressiks * Seega oli kostjale teada mõlemad elektronposti aadressid. Hageja
väide, et aadress *, on talle tundmatu, ei ole eluliselt usutav. Esiteks on hageja selle aadressi ise
avaldanud Majandus-ja Kommunikatsiooniministeeriumi majandustegevuse registris ning
teiseks kinnitab tsiviilasjas esitatud tõend töötamise andmete kohta /tl 44/, mis registreeritakse
Maksu- ja Tolliametis, et tegemist on hageja reaalselt toimiva aadressiga. Riigikohus lahendis
3-2-1-8-15 punktis 13 on märkinud, et käsitledes küsimust sellest, millal võib lugeda e-postiga
saadetud teate kättesaaduks, on Riigikohus selgitanud, et kui saatja e-kirja kättesaamise
kinnitust ei nõudnud, peab saatja tõendama, et teade jõudis tähtaegselt saajani. E-kirja saajani
jõudmist ei saa saatja tõendada saadetud e-kirja väljavõttega, sest see ei tõenda e-kirja jõudmist
saajani. Usaldusväärseks tõendiks võib olla aga nt kolmandast isikust teenusepakkuja serveri
väljavõte selle kohta, et e-kiri saabus teatud ajal tema serverisse. 18.01.2016.a. e-kirjas ei ole
kostja nõudnud kättesaamise kinnitust. Muid tõendeid kostja esitanud ei ole, mis kinnitaks
hageja poolt e-kirja kättesaamist. Küll on aga 22.01.2016.a. kell 09:08:27 tehtud kanne kostja
töötamise andmetes tööregistris. Eeltoodust tuleneb, et hagejal oli kostja tahteavaldus, mis
edastati e-kirjaga 18.01.2016.a. käes hiljemalt 21.01.2016.a. ning sellest ajast arvates tuleb
kohtu hinnangul hakata arvestama hagi aegumise tähtaega. Hageja seaduslik esindaja Tambet
Lausmaa on kohtuistungil selgitanud, et tema käskis raamatupidajal kostja tööregistrist maha
võtta /tl 98/. Hageja esindaja on kohtuistungil selgitanud, et ülesütlemisavaldus töösuhte
lõpetamise kohta tehti 21.jaanuaril, sellest teavitati Maksu- ja Tolliametit, tehes kanne
tööregistrisse /tl 59/. Need ütlused annavad aluse asuda seisukohale, et kostja poolt esitatud
töölepingu erakorralise ülesütlemise tehteavaldus oli hagejal teada hiljemalt 21.01.2016.a.
Seetõttu tehti kanne tööregistrisse, et poolte vahel on tööleping lõpetatud alates 21.01.2016.a.,
so päeval, mis oli märgitud kostja poolt edastatud tahteavalduses. TsÜS § 135 ja 136 lg 6 ja 8
sätetel oli hagi esitamise viimane päev 22. veebruar 2016.a. Hagi on esitatud 19.02.2016.a.
Seega hagi ei ole aegunud ning kostja taotlus aegumise kohaldamiseks tuleb jätta rahuldamata.

9. Vaidlust ei ole, et kostja poolt esitatud ülesütlemisavaldus vastab vorminõuetele. Töötaja st
kostja töölepingu erakorraline ülesütlemisavaldus põhineb asjaolul, et tööandja ei ole tasunud
töötasu töölepingus kokkulepitud ajaks. Poolte vahel sõlmitud töölepingu p 4.4. järgi palka
makstakse üks kord kuu hiljemalt töötatud kuule järgneva kuu 05. kuupäevaks. Kostja konto
väljavõttega on tõendatud, et 2015 aasta jaanuari kuu töötasu laekus 09.02.2015.a., mai kuu
töötasu 17.06.2015.a., juuli kuu töötasu 28.08.2015.a. ning puhkusetasu augustis oldud
puhkuse eest 30.09.2015.a. /tl 48/. Hageja on seisukohal, et viivitus ei olnud pikk, sest tasu on
makstud alati välja järgmise kuu jooksul eelmise kuu eest /tl 3/.

TLS § 28 lg 2 p 2 järgi on tööandja eelkõige kohustatud maksma töö eest töötasu kokkulepitud
tingimustel ja ajal. Tööandja kohustus maksta töötasu vastavalt lepingule on töölepingu
oluliseks tingimuseks. Kohus ei nõustu hagejaga, et kui järgmise kuu jooksul on eelneva kuu
eest makstud välja töötasu, siis ei ole tegemist olulise viivitusega. Töölepingust nähtub, et kostja

                                                                                                   4
töötas hageja juures täistööajaga (lepingu p 3.1.). Seega on alust arvata, et töötasu on kostja
ainukeseks sissetulekuks. Kui isik ei saa töötasu kokkulepitud ajal, siis on tegemist oluliste
lepingutingimuste rikkumisega VÕS § 116 lg 2 p 2 mõttes. Kostja on tõendanud, et hageja on
olulist, poolte vahel sõlmitud töölepingu tingimust korduvalt rikkunud. Hageja on rikkunud
TLS §-s 28 lg 2 p 2 sätestatut. Seega esines kostjal seaduslik alus töölepingu erakorraliseks
ülesütlemiseks TLS § 91 lg 2 p 2 alusel.

10. Kostja on töölepingu erakorraliselt üles öelnud põhjusel, et alates 01.09.2015.a. ei ole
hageja talle tööd andnud, kuigi töötaja oli valmis tööd tegema. Hagiavalduses väidab hageja,
et kostja lahkus omavoliliselt töölt /hagi p 1.2.2. tl 3/. Hageja ei ole märkinud hagis, mis ajast
alates kostja tööle ei ilmunud. Hageja poolt 29.01.2016.a. kostjale esitatud avalduses
töölepingu erakorraliseks ülesütlemiseks on hageja märkinud, et alates 02.11.2015 kostja enam
tööle ei ilmunud /tl 10/. Maksu- ja Tolliametis peetavas tööregistris on hageja märkinud, et
poolte vahel on tööleping lõpetatud alates 21.01.2016.a. poolte kokkuleppel. Kohtuistungil
hageja seaduslik esindaja ei osanud selgitada, millal kostja enam tööle ei ilmunud, kas see oli
augustis või septembris /tl 92-93/. Kuskil jaanuaris 2016 sai hageja teada, et kostja töötab
Tallinnas teise tööandja juures. Seepeale esitas hageja kostjale erakorralise
ülesütlemisavalduse.

Kohus nõustub kostjaga, et hageja on esitanud vastuolulisi andmeid aja kohta, millal kostja
hageja väidetel enam tööle ei ilmunud. Hageja kohtuistungil antud ütlused erinevad tema enda
poolt esitatud kirjalikust tõendist. Kohtuistungil antud ütluste kohaselt ei ole täpselt teada, kuna
kostja enam tööle ei ilmunud, kas oli see augustis või septembris 2015, hageja poolt esitatud
erakorralise ülesütlemisavalduse kohaselt aga 02.11.2015.a. Poolte vahel sõlmitud töölepingu
p 3.2. järgi töötaja kohta peetakse summeeritud tööaja arvestust kalendrikuu lõikes. Vastavalt
TLS § 6 lg 6 tuleb summeeritud tööajal korral tööandjal pidada tööajakava. Hageja ei ole
esitanud kohtule usaldusväärset tõendit, mis kinnitaks tema väiteid töötaja tööle mitteilmumise
kohta augustis-septembris 2015. Arvestades, et hagejal lasus tööajakava pidamise kohustus, on
kohus seisukohal, et hageja saanuks esitada tõendid, mis kinnitavad tema väiteid kostja tööle
mitteilmumise kohta. TsMS § 5 lg 2 järgi määrab pool ise, mis asjaolud ta oma nõude
põhjendamiseks esitab ja milliste tõenditega ta neid asjaolusid tõendab. Hageja on jätnud
täitmata oma tõendamiskoormise. Kuna hageja poolt esitatud tõendamata väited on ka
vastuolulised, siis on kohus seisukohal, et hageja väited kostja omavoliliselt töölt lahkumiseks
on ilmselgelt ebausaldusväärsed.

11. Kostja väide, et hageja ei andnud talle tööd alates 01.09.2016 on tõendatud tunnistaja N. T.i
ütlustega. Tunnistaja ütluste kohaselt alates septembrist kuni jaanuarini käisid nad koos
kostjaga korduvalt hageja käest tööd küsimas. Hageja vastas, et tal ei ole tööd anda. Kui töö
tuleb, siis lubas helistada. Tööd käidi küsimas Haapsalus erinevatel objektidel, mis hagejal tol
ajal olemas olid /tl 96-97/.

Hageja poolt esitatud seletuskiri ei tõenda, et hagejal oli kostjale tööd anda alates 01.09.2015.a.
Seletuskiri on adresseeritud OÜ Indreko Grupp’ile. Sellest ei nähtu, kuna seletuskiri on
koostatud ja allkirjastatud. Kostja Jaanus Pärjala osas on märgitud, et viimati oldi tööl august-
september *. Siis pidi kostjal puhkus hakkama, pärast mida, ei ole allakirjutanud kostjat näinud.
Asjaolu, et allakirjutanud ei ole kostjat näinud, ei tõenda, et hagejal oli kostjale tööd anda.
Samuti ei tõenda seletuskirjas väidetu, et juurde võeti uus elektrik asjaolu, et hagejal oli kostjale
tööd anda /tl 13/. Hageja ei ole kohtule esitanud tõendeid, mis kinnitaks uue töötaja tööle
võtmist elektriku ametikohale, seetõttu, et kostja tööle ei ilmunud. Hageja on jätnud täitmata
oma tõendamiskoormise. Eeltoodu alusel leiab kohus, et kostja tõendanud asjaolud, millele ta

                                                                                                   5
vaidluses tugineb - hagejal ei olnud talle tööd anda alates 01.09.2015.a. Kuivõrd tööandja on
kohustatud eelkõige kindlustama töötaja kokkulepitud tööga vastavalt TLS §28 lg 2 p 1, mida
hageja ei teinud, siis esines kostjal seaduslik alus töölepingu erakorraliseks ülesütlemiseks
mõjuval põhjusel vastavalt TLS § 91 lg 1. Kui tööandja ei kindlusta töötajat nelja kuu jooksul
tööga, siis ei saa töötajalt mõistlikult eeldada, et ta jätkaks lepingut.

12. Hageja seisukoht, et kostja ei ole töölepingut üle öelnud mõistliku aja jooksul, kui sai teada
töötasu väljamaksmisega viivitamisest, ei ole kooskõlas tsiviilasjas kogutud tõenditega.
Tunnistaja N. T. ütlustega on tõendatud, et kohati oli perioode, kus tööandjal ei olnud tööd anda
kaks kuud ja mõnikord isegi neli kuud. See ei olnud esmakordne. Seetõttu suhtus tunnistaja ja
kostja sellesse suhteliselt rahulikult. Kui töö tekkis, siis kutsus ta nad välja st tunnistaja ja kostja
/tl 97/. Ka hageja seaduslik esindaja on kinnitanud, et maksis kostjale keskmist töötasu, kui
tööd anda ei olnud /tl 94/. Siit tulenevalt leiab kohus, et veel 2015 aasta jooksul lootsid mõlemad
pooled töösuhte jätkumisele, sest pause töös oli ka varsemalt olnud ning selle eest oli tööandja
maksnud keskmist palka, kui ta ei kindlustanud töötajat tööga. Tunnistaja ütlustega on
tõendatud, et jaanuaris 2016 nad enam tööd küsimas ei käinud. Ülesütlemisavaldus on tehtud
15.01.2016. Seega on kostja esitanud ülesütlemisavalduse mõistliku aja jooksul pärast seda, kui
ta oli veendunud, et hagejal ei ole anda tööd poolte vahel sõlmitud töölepingu alusel. Kuna TLS
§ 35 alusel peab töö mitteandmisel töötajale maksma keskmist töötasu, siis on kohus
seisukohal, et kostja on teatanud mõistliku aja jooksul tööandjale ka töötasu väljamaksmisega
viivitamisest.

Eeltoodud põhjendustel on kohus seisukohal, et hagi tuleb täies ulatuses jätta rahuldamata.

13. Hageja ei ole hagis märkinud hagi hinda. Kohus on seisukohal, et juhindudes TsMS § 132
lg 1 sätetel on tegemist mittevaralise nõudega, mille puhul eeldatakse, et hagihind on 3 500
eurot.

Menetluskulude jaotus ja rahaline kindlaksmääramine

14. Vastavalt TsMS § 173 lg-le 1 ja 2 esitab asja menetlenud kohus menetluskulude jaotuse
menetlusosaliste vahel kohtuotsuses või menetlust lõpetavas määruses. Asja järgmisena
menetleva kohtu lahendis esitatakse kogu seni kantud menetluskulude jaotus. Menetluskulude
jaotus märgitakse ka siis kui menetlusosalised seda ei taotle.

TsMS § 162 lg 1 alusel jätab kohus menetluskulud hageja kanda, kuna kohus jätab hagi
rahuldamata täies ulatuses.
Kostja on palunud hagejalt välja mõista menetluskulud summas 720 eurot. Kohus nõustub
hagejaga, et vastavalt TsMS § 175 lg 2 nõustaja kulusid ei hüvitata. Kostja on kasutanud
menetluses nõustaja abi, mis ei kuulu hüvitamisele. Vastavalt Riigilõivuseaduse § 22 lg 1
käesoleva hagi läbivaatamise eest riigilõivu ei võeta. Seetõttu rahaliselt kindlaksmääratavad
menetluskulud puuduvad. Kohus määrab menetluskulud kindlaks TsMS § 177 lg 1 p 1 järgi.

Ruth Sild /allkirjastatud digitaalselt/

Kohtunik




                                                                                                      6

                                  TARTU HALDUSKOHUS
                                     Tartu kohtumaja
                            KOHTUMÄÄRUS
                            menetluse lõpetamise kohta

Kohtuasja number                  3-16-537

Määruse kuupäev                   11.05.2016

Kohtunik                          Mare Priks

Kohtuasi                          E.L. kaebus Kaitseväe kohustamiseks maksta välja saamata
                                  jäänud töötasu

Resolutsioon                          1. Lõpetada menetlus haldusasjas nr 3-16-537 E.L.
                                         kaebuses Kaitseväe kohustamise nõudes maksta
                                         välja saamata jäänud töötasu;
                                      2. Tagastada E.L. kaebuselt tasutud riigilõiv summas
                                         15      eurot     E.L.      arveldusarvele     nr
                                         EExxxxxxxxxxxxxxxxxx pärast käesoleva määruse
                                         jõustumist;
                                      3. Ülejäänud menetluskulud jätta poolte endi kanda;
                                      4. Kohtumäärus saata menetlusosalistele.

Edasikaebamise kord               Kohtumäärusele võib esitada määruskaebuse Tartu
                                  Ringkonnakohtule Tartu Halduskohtu kaudu 15 päeva jooksul
                                  arvates määruse kättesaamisest.

Asjaolud

1. E.L. esitas 16.03.2016 Tartu Halduskohtule kaebuse Kaitseväe vastu saamata jäänud töötasu
nõudes ajavahemikul 01.12.2014 – 31.12.2015 summas 2200 eurot. Kaebuse kohaselt vähendati
kaebaja töötasu KVÜÕA Kõrgemas Sõjakoolis õppimise ajal, kuigi 2014. a augustis kehtestati
põhimõte, mille kohaselt koolis õppijatele säilitatakse töötasu. Kaebajale jätkati tegevteenistuja
palga maksmist 01.01.2016, kuid tagasiulatuvalt perioodi 01.12.2014 – 31.12.2015 eest on
keeldutud saamata jäänud töötasu maksmisest. Tartu Halduskohtu 13.04.2016 määrusega võeti
kaebus menetlusse.

2. 04.05.2016 edastas vastustaja kohtule teatise, mille kohaselt on Kaitsevägi muutnud kaebajale
palga maksmise aluseks olevaid käskkirju ning korrigeerinud palka ajavahemikul 05.11.2014 –
31.12.2015. Teatises märgitakse, et väljamakse saamata jäänud palga osas tehakse käskkirja alusel
lähipäevil. Vastustaja palub eelnevast tulenevalt lõpetada haldusasja menetluse
halduskohtumenetluse seadustiku (HKMS) § 152 lg 1 p 4 alusel.
3. 11.05.2016 saabus kohtusse kaebaja taotlus, milles ollakse nõus menetluse lõpetamisega HKMS
§ 152 lg 1 p 4 alusel. Taotluses märgitakse, et saamata jäänud palk on kaebajale laekunud.

Kohtu seisukoht

4. Kohtu hinnangul esinevad käesolevas asjas alused menetluse lõpetamiseks HKMS § 152 lg 1 p 4
alusel.

HKMS § 152 lg 1 p 4 kohaselt lõpetab kohus määrusega menetluse, kui kaebuses vaidlustatud
haldusakt on kehtetuks tunnistatud või kaebuses nõutav haldusakt on antud või toiming tehtud.
Kaitsevägi on käesolevaks asjaks kaebajale välja maksnud tema poolt nõutud saamata jäänud
töötasu. Seega on kaebaja oma kaebusega taotletud eesmärgi saavutanud ning esinevad alused
menetluse lõpetamiseks. Nii kaebaja kui ka vastustaja on menetluse lõpetamisega nõus.

Eeltoodust tulenevalt lõpetab kohus haldusasja nr 3-16-537 menetluse HKMS § 152 lg 1 p 4 alusel.

Kohus selgitab, et vastavalt HKMS § 43 lg 1 p-le 2 ei ole menetluse lõpetamise korral sama nõudega
samal alusel uue kaebuse esitamine lubatud. Seda on kohus kaebajale ka 06.05.2016 kirjas
selgitanud.

5. HKMS § 108 lg 6 sätestab, et vastustaja kannab menetluskulud, kui kohus lõpetab menetluse
HKMS § 152 lg 1 p 4 alusel, välja arvatud juhul, kui kaebuses vaidlustatud haldusakti kehtetuks
tunnistamine või kaebuses nõutud haldusakti andmine või toimingu tegemine ei olnud tingitud
kaebuse esitamisest. Kaebaja ei ole menetluskulude väljamõistmist taotlenud. Seega jäävad
menetluskulud poolte endi kanda.

6. HKMS § 104 lg 5 p 4 sätestab, et tasutud riigilõiv tagastatakse, kui kohus lõpetab menetluse
HKMS § 152 lg 1 punkti 2 või 4 alusel. Kuna käesoleval juhul kuulub menetlus lõpetamisele HKMS
§ 152 lg 1 p 4 alusel, siis tuleb kaebajale tagastada kaebuse esitamisel 16.03.2016 tasutud riigilõiv
summas 15 eurot. Riigilõiv tagastatakse E.L. arveldusarvele nr EExxxxxxxxxxxxxxxxxx pärast
käesoleva kohtumääruse jõustumist.

(allkirjastatud digitaalselt)

Mare Priks
kohtunik




                                                 2

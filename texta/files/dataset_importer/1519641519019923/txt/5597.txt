                        KOHTUMÄÄRUS

Kohus                             Tartu Ringkonnakohus

Kohtukoosseis                     Viivi Tomson, Andra Pärsimägi, Kersti Kerstna-Vaks

Määruse tegemise aeg ja koht      5. oktoober 2016. a Tartu

Tsiviilasja number                2-12-20924

Tsiviilasi                        A.G. pärandvara (pankrotis) pankrotimenetlus

Vaidlustatud kohtulahend          Viru Maakohtu 2. juuni 2016. a määrus


Kaebuse esitaja ja kaebuse liik   A.V.i määruskaebus

Kohtuistungi toimumise aeg        Kirjalik menetlus

Menetlusosalised ja nende         Määruskaebuse esitaja (võlausaldaja): A.V. (isikukood:
                                  XXXXXXXX), esindaja Igor Sumarok
esindajad                         Pankrotivõlgnik: A.G. (isikukood: XXXXXXXX; surnud
                                  06.01.2012) pärandvara
                                  Pankrotihaldur: vandeadvokaat Terje Eipre

RESOLUTSIOON                         1. Rahuldada      A.V.i    taotlus   10.  mai     2016
                                          määruskaebuse esitamise tähtaja ennistamiseks
                                          ning    ennistada      määruskaebuse    esitamise
                                          absoluutne (5 kuuline) tähtaeg.
                                     2. Tühistada Viru Maakohtu 2. juuni 2016 määrus ja
                                          saata A.V.i 10. mai 2016 määruskaebus
                                          maakohtule menetlusse võtmise otsustamiseks.
                                     3. A.V.i määruskaebus rahuldada.
Edasikaebamise kord                  Määrus on lõplik.



ASJAOLUD
1. Viru Maakohtu menetluses on tsiviilasi nr 2-12-20924 A.G. pärandvara (pankrotis)
pankrotimenetlus. Maakohus jättis 1. detsembri 2015. a kohtumäärusega pankrotihalduri Terje
Eipre vabastamata.

Võlausaldaja A.V. esitas 10. mail 2016. a määruskaebuse maakohtu 1. detsembri 2015. a
määruse peale. Määruskaebuse esitaja palus tühistada kohtumäärust täies ulatuses ning
vabastada pankrotihaldur Terje Eipre ametist. Koos määruskaebusega esitas võlausaldaja
tähtaja ennistamise taotluse, mille kohaselt sai võlausaldaja esindaja 1. detsembri 2015. a
kohtumääruse kätte alles 25. aprillil 2016. Seetõttu ei saanud määruskaebuse esitaja
määrusega tutvuda ja määruskaebust esitada.


MAAKOHTU LAHEND
2. Viru Maakohus keeldus 2. juuni 2016. a määrusega A.V.i 10. mai 2016 määruskaebuse
maakohtu 1. detsembri 2015 määruse peale ja taotluse määruskaebuse esitamise tähtaja
ennistamiseks menetlusse võtmisest.

Vaidlustatav maakohtu määrus oli tehtud 1. detsembril 2015. a ning 10. maiks 2016 on
möödunud rohkem kui viis kuud. Kohus leidis, et viiekuulist tähtaega ei ole võimalik
ennistada. Antud asjas on oluline ka see, et halduri vabastamise otsustamiseks pidas 18.
novembril 2015 kohus kohtuistungi. Kohtuistungi lõpus teatas kohus, et teeb lahendi avalikult
teatavaks 4. detsembril 2015. Kohtuistungil viibis Igor Sumarok. Seega oli kohus seisukohal,
et võlausaldaja esindaja käitus pahauskselt, teatades, et ta sai vaidlustatava määruse sisust
teada alles 25. aprillil 2016. a.

Kohtu infosüsteemist nähtub, et tõepoolest oli 1. detsembri 2015 kohtumäärus tehtud Igor
Sumarokile nähtavaks alles 25. aprillil 2016. a. Samal kuupäeval sai lepinguline esindaja
määruse ka kätte. Kuid kohtuistungil teatas kohus, et teeb lahendi avalikult teatavaks
kohtukantselei kaudu. Pankrotiseaduse § 68 ei näe ette kohustust edastada võlausaldajale
määrust halduri vabastamata jätmise kohta.

Kohus leidis, et võlausaldajal oli võimalus kohtumäärusega õigeaegselt tutvuda ning esitada
määruskaebuse hiljemalt 2. mail 2016 ehk viie kuu jooksul alates määruse tegemisest. Kuid
võlausaldaja ei ole seda teinud ning praegu ei ole võimalust ka tähtaega ennistada, kuna on
möödunud viiekuuline tähtaeg.

Tsiviilkohtumenetluse seadustiku (TsMS) § 661 lg 2 alusel määruskaebuse esitamise tähtaeg
on nii hagimenetluses kui ka hagita menetluses tehtud määruste puhul 15 päeva määruse
kättetoimetamisest alates, kui seaduses ei ole sätestatud teisiti. Kui määrust ei pidanud isikule
kätte toimetama, arvestatakse määruskaebuse esitamise aega ajast, millal kohus selle isikule
edastas. Määruskaebust ei saa esitada viie kuu möödumisel hagimenetluses või hagita
menetluses määruse tegemisest, kui seaduses ei ole sätestatud teisiti.




                                               2
MÄÄRUSKAEBUSE ESITAJA TAOTLUS JA PÕHJENDUSED
3. A.V. esitas 17. juunil 2016 määruskaebuse, milles taotleb maakohtu 2. juuni 2016 määruse
tühistamist ja uue määruse tegemist, millega võtta menetlusse A.V.i 10. mai 2016
määruskaebus Viru Maakohtu 01.12.2015 kohtumääruse peale.

Määruskaebuses esitatud väidete kohaselt:
1) on rikutud kaebaja õigust võrdsele kohtumenetlusele. Maakohtu 1. detsembri 2015. a
määrus saadeti teistele menetlusosalistele määruse tegemise päeval ehk 1. detsembril 2015. a.
Määruskaebuse esitajale edastati nimetatud määrus AET-i kaudu alles 25. aprillil 2016. a.;

2) kohaldatakse dokumentide kättetoimetamisele TsMS-i sätteid, mitte PankrS-s sätestatut,
mistõttu ei ole kohtu viide PankrS §-le 68 1. detsembri 2015 määruse saatmisele ja
kättetoimetamisele asjakohane;

3) ei takista tähtaja ennistamist TsMS § 632 lg-s 1 sätestatud 5-kuulise tähtaja möödumine,
kui ei ole möödunud TsMS § 67 lg-s 2 sätestatud 6-kuuline tähtaeg. Seda kinnitavad
Riigikohtu lahendid tsiviilasjades nr 3-2-1-20-13 ja 3-2-1-44-12.


PUUDUTATUD ISIKU SEISUKOHT
4. Pankrotihaldur Terje Eipre esitas vastuse määruskaebusele, milles palub jätta määruskaebus
täies ulatuses rahuldamata.
Vastuses esitatud väidete kohaselt:
1) on kohus teinud seadusliku ja põhjendatud lahendi ning määruskaebuse väited ei anna alust
selle tühistamiseks;

2) ei saa määruskaebust esitada viie kuu möödumisel hagimenetluses või hagita menetluses
määruse tegemisest, kui seaduses ei ole sätestatud teisiti. Viru Maakohu 1. detsembri 2015
määrus halduri vabastamata jätmise kohta on tehtud avalikult teatavaks 4. detsembril 2015
ning võlausaldaja poolt 10. mai 2016 määruskaebuse esitamise kuupäevaks on möödunud
rohkem kui viis kuud määruse tegemisest. Halduri vabastamise otsustamiseks pidas kohus 18.
novembril 2015 kohtuistungi, millest võttis osa ka võlausaldaja lepinguline esindaja Igor
Sumarok. Kohtuistungi lõpus teatas kohus, et teeb lahendi avalikult teatavaks 4. detsembril
2015. Võlausaldaja ei saa väita, et kohus ei teavitanud teda määruse tegemisest ega
võimaldanud tal tutvuda määrusega enne 25. aprilli 2016. a;

3) kui kohtul oli kohustus kohtumäärus võlausaldajatele kätte toimetada, siis tulenevalt TsMS
§ 67 lg-st 2 võib tähtaja ennistamist taotleda 14 päeva jooksul alates päevast, mil eelnimetatud
paragrahvi lõikes 1 nimetatud takistus ära langes, aga mitte hiljem kui kuue kuu jooksul,
alates möödalastud tähtaja lõppemisest. Määruskaebuse esitaja väidab, et ta tutvus
esmakordselt Viru Maakohtu 1. detsembri 2015 kohtumäärusega 25. aprillil 2016. Samas
esitas võlausaldaja määruskaebuse esitamise tähtaja ennistamise taotluse 10. mail 2016.
Pankrotihaldur toob aga välja, et viimane päev tähtaja ennistamise taotluse esitamiseks oli
vastavalt TsMS §-le 67 lg-le 2 09. mail 2015 (esmaspäev).


RINGKONNAKOHTU SEISUKOHT
4. Ringkonnakohus leiab, et määruskaebus tuleb rahuldada. Ringkonnakohus tühistab Viru
Maakohtu 2. juuni 2016. a määruse ja saadab võlausaldaja 10. mai 2016 määruskaebuse
maakohtule menetlusse võtmise otsustamiseks. Määruskaebuse esitamise TsMS § 661 lg 2
järgne absoluutne (5 kuuline) tähtaeg tuleb ennistada.


                                               3
Antud asjas ei ole vaidlust selles, et vaidlustatav, 1. detsembri 2015. a Viru Maakohtu määrus
on määruskaebuse esitajale tehtud kohtute infosüsteemis nähtavaks 25. aprillil 2016. a ning
samal kuupäeval sai määruskaebuse esitaja lepinguline esindaja määruse kätte. TsMS § 661 lg
2 kohaselt on määruskaebuse esitamise tähtaeg hagita menetluses tehtud määruste puhul 15
päeva määruse kättetoimetamisest alates. Kuna antud asjas ei pidanud määrust isikule kätte
toimetama, siis sama sätte teise lause kohaselt arvestatakse määruskaebuse esitamise aega
ajast, millal kohus selle isikule edastas. Antud asjas on kohus kaebajale vaidlustatava
kohtumääruse edastanud 25. aprillil 2016. Määruskaebus on kohtule edastatud 10. mail 2016.
Seega kaebuse esitaja on järginud 15-päevast määruskaebuse esitamise tähtaega.

TsMS § 661 lg 2 kolmanda lause kohaselt määruskaebust ei saa esitada viie kuu möödumisel
hagita menetluses määruse tegemisest, kui seaduses ei ole sätestatud teisiti. Antud juhul tegi
kohus määruse 1. detsembril 2015. Võlausaldaja esindaja esitas määruskaebuse kohtule
10. mail 2016. Seega on kohtumääruse tegemise ja määruskaebuse esitamise ajaline vahe
rohkem kui viis kuud. Eelnevast lähtudes on määruskaebuse esitaja esitanud ka tähtaja
ennistamise taotluse, sest TsMS § 661 lg 2 kolmandas lauses sätestatud 5 kuuline ajaline
piirang on ületatud.

Riigikohtu tsiviilkolleegiumi määruse tsiviilasjas nr 3-2-1-34-12 p 12 kohaselt on TsMS
§ 661 lg 2 kolmandas lauses määruskaebuse esitamiseks ettenähtud 5 kuuline tähtaeg
menetlustähtajana ennistatav. TsMS § 67 lg 1 kohaselt menetlustähtaja möödalaskmisel
ennistab kohus tähtaja menetlusosalise avalduse alusel, kui menetlusosaline ei saanud
tähtaega järgida mõjuval põhjusel ja tähtaja möödalaskmine ei võimalda enam
menetlustoimingut teha või põhjustab talle muu negatiivse tagajärje. Mõjuvaks põhjuseks on
1. detsembri 2015 kohtumääruse avaldamine kaebaja esindajale maakohtu poolt 145 päeva
pärast lahendi teatavaks tegemist teistele menetlusosalistele. Antud asjas ei oma tähtsust
asjaolu, et kaebaja esindajale oli 18. novembril 2015 teatatud, et lahend tehakse avalikult
teatavaks kohtukantselei kaudu. Tähtaja möödalaskmine ei võimalda kaebajal vaidlustada
maakohtu määrust pankrotihalduri ametist vabastamata jätmises.

TsMS § 67 lg 2 kohaselt võib tähtaja ennistamist taotleda 14 päeva jooksul, alates päevast,
millal lõikes 1 nimetatud takistus ära langes, aga mitte hiljem kui kuue kuu jooksul, alates
möödalastud tähtaja lõppemisest. 14 päevasest piirangust ei saa antud asjas juhinduda, sest
vastupidisel juhul sattuks TsMS § 67 lg 2 vastuollu TsMS § 661 lg-s 2 sätestatud 15 päevase
määruskaebuse esitamise tähtajaga. Antud juhul on kaebuse esitaja järginud 15 päevast
määruskaebuse esitamise tähtaega ja see langeb kokku TsMS § 67 lg-s 2 seatud ennistamise
kuue kuulise ajaraamiga. Seetõttu on kaebaja esitanud tähtaja ennistamise taotluse tähtaegselt.

Kuigi maakohus on kaevatava määruse resolutsiooniga keeldunud määruskaebuse esitamise
tähtaja ennistamise taotluse menetlusse võtmisest, on ta sisuliselt nimetatud taotluse
lahendanud ja jätnud tähtaja ennistamata, mistõttu on jäänudki määruskaebus menetlusse
võtmata. Ringkonnakohus saab määruskaebust läbivaadates otsustada TsMS § 67 ja § 68
alusel tähtaja ennistamise üle, määruskaebuse esitamise absoluutse (5 kuulise) tähtaja
ennistada ning saata asi maakohtule määruskaebuse menetlusse võtmise otsustamiseks.


/allkirjastatud digitaalselt/   /allkirjastatud digitaalselt/   /allkirjastatud digitaalselt/
     Viivi Tomson                   Andra Pärsimägi                Kersti Kerstna-Vaks




                                                 4

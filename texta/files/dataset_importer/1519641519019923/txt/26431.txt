                                                                                        4-15-9495




                           KOHTUMÄÄRUS
Kohus                                Tartu Maakohus

Määruse tegemise aeg ja koht         13. jaanuaril 2016. a Tartu kohtumajas, Kalevi 1

Kohtunik                             Ene Muts

Väärteoasja number                   4-15-9495 (2780,15,008522) kirjalikus menetluses

Väärteoasi                           Mait Tammoja kaebus Lõuna prefektuuri 03.11.2015. a
                                     otsusele väärteoasjas 2780,15,008522
Kaebuse esitaja                      Mait Tammoja
                                     isikukood: 39212302717, elukoht: XXXX; e-post: XXXX

Kohtuväline menetleja                Lõuna prefektuur


RESOLUTSIOON                         Juhindudes VTMS § 118 lg 2 p 4 ja § 127 lg 5

Jätta Mait Tammoja kaebus läbi vaatamata ja tagastada see kaebajale.
Määruse koopia saata Mait Tammojale ja Lõuna prefektuurile.


Edasikaebamise kord

Määruse peale võib esitada määruskaebuse 15 päeva jooksul, alates päevast, mis isik sai
vaidlustatavast kohtumäärusest teada või pidi teada saama.


Asjaolud ja kohtu seisukoht

Mait Tammoja esitas 09.11.2015. a Tartu Maakohtule kaebuse Lõuna prefektuuri 03.11.2015. a
otsuse peale, millega määrati Mait Tammojale liiklusseaduse (LS) § 227 lg 3 järgi karistuseks
rahatrahv 170 trahviühiku ulatuses, s.o 680 eurot. Rahatrahv oli määratud tasumisele 15 päeva
jooksul hiljemalt 21.11.2015. a. Kaebuse esitaja vaidlustas otsuse karistuse osas, kuna leiab, et temale
määratud rahatrahv on liiga suur. Kaebuse põhjenduste kohaselt on kaebaja töötu ja tal võib tekkida
raskusi trahvi tasumisega.

Tartu Maakohtu 13.11.2015.a määrusega jäeti Mait Tammoja kaebus käiguta ja anti kaebajale aega
kaebuses esinenud puuduste kõrvaldamiseks kuni 23.11.2013. a.

Kaebus ei vastanud väärteomenetluse seadustiku (VTMS) § 115 lg 1 p 5, 9 ja lg 3 järgi nõutavale.
Mait Tammoja vastas kohtule 21.11.2015. a, et ei soovi kohtuistungist osa võtta, samuti ei soovi ta
endale kaitsjat. Seega teatas ta kohtule VTMS § 115 lg 3 järgi nõutavad andmed. VTMS § 115 lg 1 p
5 ja 9 järgi nõutav jäi kaebuses kõrvaldamata.

Tartu Maakohus esitas 23.11.2015. a Lõuna prefektuurile VTMS § 120 alusel kirjaliku seisukoha
nõude. Lõuna prefektuur saatis 28.12.2015. a kohtule kirjaliku seisukoha ja väärteoasja
2780,15,008522 materjalid.

Mait Tammoja saatis 13.12.2015. a kohtule e-kirja, milles küsib, kas on võimalik, et jätaks selle
trahvi niimoodi ja teeks trahvi maksmise 12 kuu peale.

VTMS § 127 lg 1 kohaselt on kaebuse esitanud isikul õigus kaebusest osaliselt või täielikult loobuda
kuni kohtuliku arutamise lõppemiseni. VTMS § 127 lg 2 kohaselt kaebusest loobumise avaldus
esitatakse maakohtule kirjalikult või kohtuistungil suuliselt. Kirjalik avaldus lisatakse
väärteotoimikusse ning suuline avaldus kantakse kohtuistungi protokolli ja sellele võetakse kaebuse
esitanud isiku allkiri. VTMS § 127 lg 4 kohaselt kui maakohus tuvastab, et on ebaõigesti kohaldatud
materiaalõigust või oluliselt rikutud väärteomenetlusõigust, millega on raskendatud menetlusaluse
isiku olukorda, ei võta kohus loobumist vastu. VTMS § 127 lg 5 kohaselt kui kaebusest loobutakse
enne kohtuliku arutamise algust, jäetakse kaebus määruse alusel läbi vaatamata. Kui kaebusest
loobutakse kohtuliku arutamise ajal, lõpetatakse menetlus määrusega.

VTMS § 118 lg 2 p 4 kohaselt teeb maakohtunik kaebuse läbi vaatamata jätmise kohta määruse ja
saadab määruse koopia ning tagastab kaebuse selle esitanud isikule, kui kaebusest on kuni
kohtuistungi alguseni loobutud.

Kohus käsitleb Mait Tammoja 13.12.2015. a e-kirja kaebusest loobumisena. Kaebuse esitaja on
sisuliselt nõustunud talle määratud rahatrahvi tasumisega, kuid soovib rahatrahvi tasumiseks 12 kuu
pikkust tähtaega.

Mait Tammoja kaebus tuleb jätta läbi vaatamata VTMS § 118 lg 2 p 4 ja § 127 lg 5 esimese lause
koosmõjus. Mait Tammoja on kaebusest loobumise avalduse esitanud kirjalikult ja sellega on
täidetud VTMS § 127 lg 2 järgi lubatud vormi nõue. Kirjalik avaldus on lisatud toimikusse. Kohus on
saanud kohtuväliselt menetlejalt väärteomaterjalid ja nende läbivaatamisel ei tuvastanud
väärteomenetluses kohtuvälise menetleja poolt materiaalõiguse ebaõiget kohaldamist ega
väärteomenetlusõiguse rikkumist.

Kohtule esitatud materjalidest nähtub, et Mait Tammoja on esitanud 06.11.2015. a Lõuna
prefektuurile avalduse, paludes võimaldada maksetähtaja pikendust 12 kuuks, kuna ta on töötu ja tal
on väike laps. Lõuna prefektuuri 10.11.2015. a määrusega lükati Mait Tammojale määratud
rahatrahvi 680 eurot täitmisele pööramine edasi alates 21.11.2015 kuni 21.11.2016. a. Seega on Mait
Tammoja poolt kohtule edastatud taotlus rahatrahvi maksetähtaja pikendamise kohta juba lahendatud
Lõuna prefektuuri 10.11.2015. a määrusega VTMS § 209 lg 2 alusel.
Mait Tammojal tuleb väärteoasjas 2780,15,008522 temale LS § 227 lg 3 järgi määratud rahatrahv
tasuda hiljemalt 21.11.2016. a.

Eeltoodust tulenevalt jätab kohus Mait Tammoja kaebuse Lõuna prefektuuri 03.11.2015.a otsusele
väärteoasjas nr 2780,15,008522 läbi vaatamata ja tagastab kaebuse selle esitajale.


Ene Muts
kohtunik
/allkirjastatud digitaalselt/



                                             2(2)

                            KOHTUOTSUS
                                 EESTI VABARIIGI NIMEL

Kohus                            Tallinna Halduskohus
Kohtunik                         Reelika Lind
Otsuse tegemise aeg ja koht      19. jaanuar 2016, Tallinn
Haldusasja number                3-15-3055
Haldusasi                        AS Agrovaru kaebus riigihangete vaidlustuskomisjoni
                                 25.11.2015 otsuse nr 240-15/167777 tühistamiseks
Vaidlustatud lahend              Riigihangete vaidlustuskomisjoni 25.11.2015 otsus nr 240-
                                    15/167777
Menetlusosalised                 Kaebaja (vaidlustaja) – Willenbrock Baltic OÜ, volitatud
                                   esindaja vandeadvokaat Timo Kullerkupp
                                 Vastustaja (hankija) – Kaitseliit
                                 Kolmas isik (pakkuja) – AS Agrovaru, volitatud esindaja
                                   Kaili Siilak
Asja läbivaatamine               Kirjalik menetlus

RESOLUTSIOON
1.   Jätta AS Agrovaru kaebus rahuldamata.
2. Mõista AS-lt Agrovaru Willenbrock Baltic OÜ kasuks välja menetluskulu 480
(nelisada kaheksakümmend) eurot. Muus osas jätta menetlusosaliste menetluskulud
nende enda kanda.


EDASIKAEBAMISE KORD
Otsuse peale võib esitada apellatsioonkaebuse Tallinna Ringkonnakohtule hiljemalt 29.01.2016
(HKMS § 278 lg 1).
Hankeasjas ei saa esitada vastuapellatsioonkaebust (HKMS § 278 lg 3).
Kui apellant soovib asja arutamist kohtuistungil, tuleb tal seda apellatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS § 182
lg 1 p 9). Ringkonnakohus võib apellatsioonkaebuse hankeasjas läbi vaadata lihtmenetluses
(HKMS § 279 lg 1).


ASJAOLUD JA MENETLUSE KÄIK
1. Kaitseliit (vastustaja, hankija) avaldas 08.10.2015 riigihangete registris avatud
hankemenetlusena läbiviidava riigihanke „Gaasitõstukite ostmine“ (viitenumber 167777)
hanketeate.
                                                                                     3-15-3055

2. Pakkumuse esitasid kuus pakkujat, teiste hulgas Willenbrock Baltic OÜ (kaebaja) ja
AS Agrovaru (kolmas isik).
3. Vastustaja tunnistas 04.11.2015 protokolliliste otsustega kaebaja ja kolmanda isiku
pakkumused vastavaks ning kolmanda isiku pakkumuse edukaks.
4. Kaebaja esitas riigihangete vaidlustuskomisjonile (VAKO) vaidlustuse vastustaja
04.11.2015 otsuste kehtetuks tunnistamiseks osas, milles kolmanda isiku pakkumus tunnistati
vastavaks ja edukaks. Kolmanda isiku pakkumus ei vasta tehnilises kirjelduses toodud nõudele,
mille kohaselt peab tõstuki pealesõidunurk kaubaga olema vähemalt 30%. Tootja veebilehelt
nähtub, et kolmanda isiku pakutud Jungheinrich TFG 316 tõstuki pealesõidunurk kaubaga on
27%. Tõstuki kasutamine tootja poolt lubatust suurema pealesõidunurgaga töödel põhjustab
tõstukile lubamatult suurt koormus ja ebamõistlikku kulumist. Selline kasutus ei vastaks tõstuki
ettenähtud kasutusotstarbele. Kasutusotstarbele mittevastav kasutamine tooks kaasa hooldus-
ja ekspluatatsioonikulude olulise suurenemise ja tõenäoliselt ka tootjagarantii kehtetuse.
5. Vastustaja palus jätta vaidlustuse rahuldamata. Pakkumuse vastavaks tunnistamise ajal
selgus, et pealesõidunurk vajab täpsustamist ja vastustaja esitas selle kohta täpsustava
küsimuse. Kolmas isik kinnitas, et tema pakutav tõstuk vastab tehnilises kirjelduses toodud
nõuetele. Vastustaja lähtus otsuste tegemisel heas usus pakkumusest ja pakkuja täiendavast
kinnitusest. Komisjon ei tuginenud internetis levivale teabele, sest see võib olla vananenud või
puudulik. Puudub alus eeldada, et kolmas isik on esitanud valeandmeid. Vastustajal puudub
võimalus esitatud andeid iseseisvalt täiendavalt kontrollida.
6. Kolmas isik palus jätta vaidlustuse rahuldamata. Kolmas isik pakkus mudelit TFG 316,
mille kaldtee suutlikkus on 30%. Kolmanda isiku veebileht on uuendamisel ja seal olev pdf-fail
on vana. Õigel uuel failil on selgelt kirjas 30%. Pakutav masin on suuteline sõitma ka suuremal
kaldteel. Kolmas isik on teinud katseid ja kinnitab, et pealesõidunurk on 30% umbes
16-kraadisel kaldteel.
7. VAKO rahuldas 25.11.2015 otsusega nr 240-15/167777 vaidlustuse ning tunnistas
kehtetuks vastustaja 04.11.2015 protokollilised otsused, millega tunnistati kolmanda isiku
pakkumus vastavaks ja edukaks. Põhjendused:
7.1. Kolmanda isiku pakkumuses puudub mistahes informatsioon pealesõidunurga kohta.
Kolmas isik on küll andnud pakkumuses üldise kinnituse pakkumuse vastavuse kohta kõikidele
tingimustele, kuid hankija kohustus kontrollida pakkumuste vastavust tehnilises kirjelduses
esitatud tingimustele oleks sisutühi, kui pakkujad võiksid sisulise pakkumuse esitamise asemel
kinnitada pakkumuse vastavust ühe lausega menetluses osalemise avalduses (Tallinna
Halduskohtu 23.03.2012 otsus haldusasjas nr 3-12-405, p 33). Seega polnud hankijal võimalik
kolmanda isiku pakkumusest tuvastada tõstuki kaubaga pealesõidunurga suurust. Vastustaja
küsis kolmandalt isikult kinnitust, et tõstuki pealesõidunurk on vähemalt 30%. Kolmas isik
kinnitas samal päeval, et pakutavad masinad sõidavad üles kaldteest, mille nurk on 30%.
Vastustaja on sellest kinnitusest pakkumust vastavaks tunnistades lähtunud. Samas on
kolmanda isiku kinnitus antud pealesõidunurga, mitte kaubaga pealesõidunurga kohta.
Kolmanda isiku antud kinnitus on üheks tõendiks, kuid vaidluse korral tuleb sellist tõendit
hinnata koosmõjus teiste asjas kogutud tõenditega. Kaebaja viidatud veebilehel on kolmanda
isiku pakutud tõstuki spetsifikatsioon, mille kohaselt on tõstuki kallakuvõimekus (gradeability)
lastiga 27%, lastita 30%. Tootja veebilehel esitatud andmetega, mille tõelevastavuses pole alust
kahelda. Tootja avalike andmete kohaselt ei vasta kolmanda isiku pakutav tõstuk tehnilises
kirjelduses toodud nõudele, et pealesõidunurk kaubaga peab olema vähemalt 30%.




                                                                                           2(8)
                                                                                      3-15-3055

7.2. Hankija pole tõendanud vaidlustusmenetluses oma otsuse õigsust. Kolmas isik esitas
VAKO-le tõstuki spetsifikatsiooni, millest aga pealesõidunurga suurust ei nähtu. Vastuseks
VAKO järelepärimisele vastas kolmas isik, et täiskummrehvid lisavad esisillale kaalu ja
parandavad pinnase haarduvust, mis tagab hankes nõutud 30% kalde suutlikkuse. VAKO leidis,
et kuigi esineb olukordi, kus pakkumuses pakutakse konkreetse toote (mudeli) modifikatsiooni,
st et tootja mudeli baasvarustust on muudetud, ei ole kolmas isik esitanud vaidlustusmenetluses
ühtegi dokumenti (nt katsetuste tulemusi, arvutusi), tõendamaks modifikatsiooni pakkumist ja
pakutud tõstuki kaubaga pealesõidunurga suurust. Kolmas isik ei ole VAKO-poolsele
tähelepanu juhtimisele esitanud ka tootjapoolset kinnitust.
7.3. Kuna kolmanda isiku pakutud tõstuki kaubaga pealesõidunurga suurus 30% ei ole leidnud
kinnitust, on vastustaja otsused kolmanda isiku pakkumuse vastavaks ja edukaks tunnistamise
kohta õigusvastased ja tuleb kehtetuks tunnistada.
8. Kolmas isik esitas Tallinna Halduskohtule kaebuse VAKO 25.11.2015 otsuse nr 240-
15/167777 tühistamiseks. Põhjendused:
8.1. Kolmanda isiku pakutud tõstuk vastas tehnilises kirjelduses kehtestatud nõuetele ja hankija
otsused on õiguspärased. VAKO ajas segamini tehnilised terminid „kallakuvõimekus“
(gradeability) ja „pealetõusunurk“ (approach angle). Pealesõidunurk on näitaja, mida
mõõdetakse maastikusõidukitel ja mida ei saa määratleda tõstukite puhul. VAKO kontrollis
tootja veebilehelt hoopis kallakuvõimelisuse näitajat.
8.2. Kolmandal isikul puudub teadmine, millist tõstukit pakkus kaebaja, kuid arvestades
pealesõidunurga tehnilise mõõtmise võimatust tõstukitel, ei saa ka tema pakkumus vastata
tehnilise kirjelduse nõuetele. Kaebaja veebilehe andmetel pakub ta Linde kaubamärgi tõstukeid.
Linde veebilehelt nähtuvas tehnilises kirjelduses ei ole kirjeldatud pealesõidunurka, vaid
tõusuvõimekust (climing ability). Seega oleks ka kaebaja pakkumus mittevastav.
8.3. Hankija ei lükka pakkumust tehnilisele kirjeldusele mittevastavuse tõttu tagasi, kui pakkuja
tõendab, et tema pakutud lahendused on tehnilise kirjeldusega samaväärsed. Kolmas isik
kinnitas vastustaja järelepärimise peale, et tema poolt pakutava tõstuki kallakuvõimelisus on
30%. Vastustaja lähtus kolmanda isiku pakkumuse vastavaks tunnistamisel on vajadustest ja
luges õiguspäraselt tema pakkumuse edukaks.
8.4. Kui tehnilises kirjelduses toodud pealesõidunurka tuleks mingil põhjusel käsitleda
kallakuvõimekuse tähenduses, piiravad hankija kehtestanud hanketingimused tõhusat
konkurentsi ja seeläbi rahaliste vahendite säästlikku kasutamist, kuna Eesti turul vastaks
sellisele tingimusele vaid kaebaja pakutavad tõstukid. Eesti tingimustes ei ole niivõrd kõrge
kallakuvõimelisusega tõstuki hankimise vajadus objektiivselt põhjendatud.
8.5. Riigihangete seaduse (RHS) § 32 lg 1 ei võimalda järeldust, et ebatäpse ja vastavas
valdkonnas mitte kasutatavat terminit tehnilises kirjelduses saaks hiljem sisustada või
tõlgendada teisiti kui selle mõiste tegelik sisu. Vastustaja tunnistas, et on eksinud tehnilises
kirjelduses mõiste kasutamisega, kuid selle avastamise hetkeks olid pakkumused juba avatud
ja hankedokumentide muutmine võimatu. Taolise terminoloogilise eksimuse tagajärjeks saab
olla üksnes vastava tingimuse hindamata jätmine, sest puudus alus arvata, et pakkujad oleks
pidanud ise mõistele alternatiivse tähenduse andma. Eeltoodu kehtib muidugi juhul, kui
tegemist ei ole hankija jaoks niivõrd olulise tingimusega, mille puudumine tooks kaasa asja
mittevastavuse tema vajadustele ja eesmärgile. Hankija ei ole seda väitnud. Kuna
pealesõidunurk ei ole hangitaval tootel mõõdetav, siis ei saa see tegelikult põhjustada ka
kõrvalekaldumist hankija vajadustest. Hankija on kinnitanud, et kolmanda isiku pakutav tõstuk
vastab tema vajadustele ja kaebaja väited võimalikest ohtlikest tagajärgedest ei ole asjakohased.


                                                                                            3(8)
                                                                                         3-15-3055

9. Vastustaja toetas kaebust. Hange viidi läbi õiguspäraselt, lähtudes hankija vajadustest ja
tagades konkurentsi, pakkujate võrdse kohtlemise ja rahaliste vahendite säästliku ja otstarbeka
kasutamise. Pakkumuste avamise järgmisel pakkumuste vastavuse kontrollimisel selgus, et
vaidlusalune tingimus ei ole päris täpne. Pealesõidunurk ei ole tõstukite tehnilistes andmetes
kajastuv näitaja. Seetõttu ei saanud hankija pakkumuste vastavuse kontrollimisel seda tingimust
hinnata. Seetõttu oli põhjendatud ka kolmanda isiku pakkumuse vastavaks tunnistamine ja
lõpptulemusena edukaks tunnistamine kui madalaima hinnaga pakkumus. VAKO on otsuse
tegemisel eksinud. Hankijal ei olnud mingit alust hinnata pakkumusi kallakuvõimelisusest
lähtudes, kuna sellist tingimust ei olnud kehtestatud.
10. Kaebaja palus jätta kaebuse rahuldamata. Põhjendused:
10.1. Tehnilises kirjelduses sätestatud tingimuse sisu oli selge ja puudub eksimus selle sisu
osas. Praeguses menetlusetapis ei ole enam võimalik hanke alusdokumente vaidlustada.
Kolmas isik ei ole varem väiteid väidetava termini ebaselguse osas esitanud. Kolmas isik on
hankijale antud kinnitusega püüdnud sisuliselt esitada andmeid, mis vastavad „gradeability“
terminile. Kõik menetluses osalejad on mõistnud tehnilise kirjelduse punkti ühes ja samas
tähenduses: „gradeability“. Kolmas isik ega ka ükski teine pakkumuse esitamisest huvitatud
isik ei ole esitanud hankemenetluse jooksul hankijale ühtegi küsimust „pealesõidunurga“
termini sisuga, samuti ei ole hankedokumente vaidlustatud. Seega olid kõik tingimused
kolmandale isikule ja teistele isikutele arusaadavad ja selged.
10.2. VAKO ei ole eksinud. Kolmanda isiku VAKO-le esitatud seisukohast ei nähtu, et
hankija oleks terminitega eksinud või et vaidlustuses oleks terminite osas esitatud väärväiteid.
Kolmanda isiku seisukohtadest ei ole kunagi nähtunud, et ta mõistis mõiste sisu teisiti kui
hankija, kaebaja või VAKO. VAKO on lähtunud samast terminikasutusest kui seda on teinud
menetlusosalised.
10.3. Kuivõrd tingimuses on nõutud, et pealesõidunurga väärtus tuleb esitada „kaubaga“, pidi
kolmandale isikule olema selge, et hankija soovis teada tõstukite võimet kallakul tööd teha.
„Approach angle“ näitaja puhul ei eristata näitaja väärtust kaubaga ja ilma, küll aga
„gradeability“ puhul. Kuna kolmas isik vastustajale täiendavaid küsimusi termini sisu osas ei
esitanud, oli ta teadlik, millise näitaja väärtusega on tegu ja tal oli võimalus esitada vastavad
andmed. Mh esitas kolmas isik vaidlustusmenetluses enda pakutud toote uuema
spetsifikatsiooni, millest pidavat väidetavalt nähtuma 30%-le vastavus. Kuna Jungheinrich
toodete spetsifikatsioonidest ei nähtu „approach angle“, on selge, et ka kolmas isik oli
seisukohal, et hankija esitas nõude „gradeability“ väärtusele.
10.4. Vaidluse all olev tehniline näitaja on väga oluline, kuna juhul, kui tõstuk ei ole
võimeline kallakul ettenähtud koormat teisaldama, võib ohtu sattuda etteantud ülesande
täitmine. See võib kaasa tuua tõsiseid ja ohtlikke vigastusi nii tõstukile, tõstuki operaatorile kui
ka lähedal paiknevale varale ja isikutele.
10.5. Kolmas isik ei saa enam vaidlustada hankedokumente väitega, et need piiravad
konkurentsi. Seejuures on ka peale kaebaja pakutavate tõstukite olemas veel teisi tõstukeid, mis
nimetatud tingimuse täidaks (nt Toyota Tonero, mille vastav näitaja on isegi 40%).
10.6. Hankijal ei ole võimalik hankemenetluses asuda hankedokumentides esitatud tingimusi
pärast pakkumuste esitamist muutma, sh ei või ta jätta mõnda tingimust kohaldamata. Samuti
ei saa hankija lähtuda pärast pakkumuste esitamise tähtpäeva esitatud andmetest. Selgituste
küsimise võimalus ei loo olukorda, kus pakkujad võiksid pärast pakkumuste esitamise tähtaega
esitada täiesti uusi andmeid.



                                                                                               4(8)
                                                                                      3-15-3055

10.7. Viited hankija rahaliste vahendite säästlikule ja otstarbekale kasutamisele ei ole
asjakohased. Tehniliselt nõrga, kuid hinnalt odava tõstuki soetamine ei ole rahaliste vahendite
säästlik ja otstarbekas kasutamine.
10.8. Kaebaja pakkumuse vastavus ei riku kolmanda isiku õigusi, sest ka juhul, kui kaebaja
pakkumus ei vasta hanketingimustele, puudub kolmandal isikul võimalus hankijaga lepingut
sõlmida. Samuti ei ole kolmas isik kaebaja kohta tehtud otsuseid vaidlustanud, mistõttu on
nende vaidlustamise tähtaeg möödas.


KOHTU PÕHJENDUSED
11. Hankedokumentide lisa 1 „Tehniline kirjeldus“ järgi oli hangitava asja üheks tingimuseks
see, et selle pealesõidunurk kaubaga on vähemalt 30%. VAKO tunnistas kehtetuks kolmanda
isiku pakkumuse vastavaks ja edukaks tunnistamise otsused seetõttu, et kolmas isik ei olnud
tõendanud ei hanke- ega vaidlustusmenetluses, et tema pakutava tõstuki pealesõidunurk oleks
olnud koos kaubaga vähemalt 30%. Kolmas isik vaidlustas VAKO otsuse põhjusel, et hangitava
tõstuki puhul ei ole pealesõidunurga määratlemine võimalik ja tegemist on asjakohatu nõudega.
VAKO kontrollis otsuse tegemisel kolmanda isiku pakutava tõstuki kallakuvõimelisust, mitte
pealesõidunurka, mistõttu on õigusvastane VAKO järeldus, et kolmanda isiku pakutav tõstuk
ei vasta hanketingimustele.
Vaidluse all on seega küsimus, kas mõistete „pealesõidunurk“ (approach angle) ja
„kallakuvõimekus“ (gradeability) erinev sisu omab asja lahendamise seisukohalt määravat
tähtsust ja kas see mõjutab hanke tulemust.
12. Riigihangete registrist ei nähtu, et hankedokumente oleks vaidlustatud. Seega on
hankedokumentide vaidlustamise tähtaeg möödunud (RHS § 121 lg 1) ja praeguses
menetlusetapis puudub enam võimalus hanketingimuste õiguspärasuse üle vaielda
(halduskohtumenetluse seadustiku (HKMS) § 268 lg 4). Seetõttu on asjakohatud kolmanda
isiku ja vastustaja väited, et vastukaalutõstukite puhul ei saa pealesõidunurga tingimust
kehtestada ja see tingimus tuleb jätta kui asjakohatu tähelepanuta.
13. RHS § 32 lg 1 p 2 järgi on tehniline kirjeldus RHS tähenduses hankija poolt hankelepingu
eseme kirjeldamiseks vastavas valdkonnas tegutsevatele isikutele arusaadavat terminoloogiat ja
täpsuse astet kasutades kehtestatud asjade või teenuste hankelepingu esemeks olevate asjade
või teenuste omaduste ja oluliste tunnuste loetelu.
Eeltoodud definitsioonist nähtuvalt ei oma tehnilise kirjelduse koostamisel tähtsust niivõrd
terminoloogiline täpsus kui just tingimuste arusaadavus vastavas valdkonnas tegutsevale
keskmisele mõistlikule isikule. Seega tuleb hanketingimusi tõlgendada ja sisustada selliselt,
nagu vastavas valdkonnas tegutsev keskmine mõistlik isik pidi neid mõistma.
14. Eelnevast hanke- ja vaidlustusmenetlusest nähtub, et tehnilises kirjelduses olev
pealesõidunurga tingimus ei ole arusaamatusi tekitanud ja keegi ole väitnud, et sellist tingimust
ei saa hangitavale tõstukile seada ega mõõta.
Riigihangete registrist (ka VAKO toimikust) nähtub, et hankemenetluses küsiti hankijalt seda,
kas pealesõidunurk peab ka ilma kaubata olema vähemalt 30%. Hankija vastas, et
pealesõidunurk peab nii kaubaga kui ka ilma olema vähemalt 30%. Keegi ei ole pakkumuste
esitamise menetlusstaadiumis seadnud kahtluse alla vaidlusaluse tingimuse kohasust ega
küsinud selle sisu kohta vastustajalt tõlgendust. Seega oskasid pakkujad vaidlusalust tingimust
sisustada ja mõistsid seda sarnaselt vastustajale, olenemata termini võimalikust ebatäpsusest.



                                                                                            5(8)
                                                                                      3-15-3055

Kaebaja selgituse kohaselt ei eristata „approach angle“ näitaja puhul näitaja väärtust kaubaga
ja ilma, küll aga „gradeability“ näitaja puhul. See pidi taaskord andma pakkujatele teavet, et
vastustaja pidas tehnilises kirjelduses silmas tõstuki võimet kallakul tööd teha.
VAKO toimikus olevast pakkumuste vastavaks tunnistamise protokollist nähtub, et kuuest
pakkumusest tunnistati vastavaks vaid kaks – kaebaja ja kolmanda isiku omad. Kaebaja ja
kolmanda isiku pakkumuse osas mingeid kommentaare ei esitatud peale selle, et pakkumused
vastas hanketingimustele. Seevastu OÜ AWRE pakkumusele heideti ette pealesõidunurga välja
toomata jätmist ja esitatud päringule vastamata jätmist. Ka AS A.K.K. pakkumusele heideti ette
seda, et pakkumus ei vasta mh pealesõidunurga osas tehnilistele tingimustele. Seega ei ole
teistele pakkumustele pealesõidunurga osas etteheiteid tehtud, mis tähendab, et teised pakkujad
oskasid tuua välja näitaja, mida vastustaja on pealesõidunurga tingimust seades silmas pidanud.
Samuti näitab eeltoodu, et tõele ei vasta vastustaja väide, et pakkumuste avamise järgmiselt
selgus pakkumuste vastavuse kontrollimisel, et vaidlusalune tingimus ei ole päris täpne, seetõttu
ei saanud hankija pakkumuste vastavuse kontrollimisel seda tingimust hinnata. Protokollist
nähtub vastupidi, et vastustaja ei ole pakkumuste vastavuse kontrollimisel tingimuse ebatäpsust
avastanud ja on kontrollinud selle tingimuse täidetust.
Vastustaja ja kolmas isik ei väitnud vaidlustusmenetluses, et vastustaja on pealesõidunurga
tingimuse ebaõigesti kehtestanud ja kaebaja on seda vaidlustuses ebaõigesti sisustanud.
Vastustaja väitis, et küsis selle tingimuse osas kolmandalt isikult täpsustavaid küsimusi ja
kolmas isik kinnitas pakkumuse vastavust hanketingimustele. Kolmas isik esitas VAKO
järelepärimisele kinnituse, et tema pakutava tõstuki kaldtee suutlikkus on 30% ja masin on
suuteline sõitma ka suuremal kaldteel. Seda kinnitavad väidetavalt tema tehtud katsed. Kolmas
isik esitas koos oma seisukohaga VAKO-le pakutava toote spetsifikatsiooni, millest nähtub
„gradeability“ näitaja, mitte „approach angle“ näitaja. Seega mõistsid ja sisustasid
menetlusosalised ja VAKO vaidlusalust terminit ühtmoodi.
Eeltoodust tulenevalt on kohus seisukohal, et vaatamata termini võimalikule ebatäpsusele
tehnilises kirjelduses ei ole selline eksimus takistanud pakkumusi esitamast ja neid hindamast.
Vastustaja, pakkujad ja VAKO on vaidlusalust tingimust sarnaselt mõistnud ja sisustanud kui
kallakuvõimekust (gradeability). See, et tegelikult võib mõistel „pealesõidunurk“ olla teine sisu
ja seda arvestades võib see tingimus olla hangitava toote puhul asjakohatu, ei mõjuta praeguse
asja lahendust ega hanke tulemust. Seega on kolmanda isiku ja vastustaja vastavad väited
asjakohatud ja põhjendamatud.
15. Kohus nõustub VAKO-ga, et kolmanda isiku pakkumusest ei nähtu mingit infot
pealesõidunurga või kaldtee võimekuse ega muu sarnase näitaja kohta. Ainuüksi kolmanda
isiku antud kinnitus pakkumuse vastavuse kohta hanketingimustele ei saa olla piisav. Kolmas
isik ei ole esitanud oma pakkumuse vastavuse kohta tõendeid ka vaide- ega kohtumenetluses.
VAKO-le koos seisukohaga esitatud spetsifikatsioonist nähtub, et „gradeability“ näitaja on
kaebaja pakutud tõstuki TFG 316 osas kaubaga 27% ja ilma kaubata 30%. Kuna tehnilises
kirjelduses nõuti, et näitaja oleks koos kaubaga 30%, ei vastanud kolmanda isiku pakutud tõstuk
hankedokumentides esitatud tingimustele. Kolmas isik ei ole esitanud ka tõendeid, et tema poolt
väidetavalt modifitseeritud toode vastab hankija esitatud tingimustele. Seega luges VAKO
õiguspäraselt kolmanda isiku pakkumuse hanketingimustele mittevastavaks ning tunnistas
vastustaja otsused kolmanda isiku pakkumuse vastavaks ja edukaks tunnistamise kohta
kehtetuteks.
16. Viited kaebaja pakkumuse võimaliku mittevastavuse kohta on asjakohatud. Kuna kolmas
isik ei ole vastustaja otsust kaebaja pakkumuse vastavaks tunnistamise kohta vaidlustanud, siis
on sellise vaidlustuse esitamise tähtaeg möödunud ja praeguses menetlusetapis puudub enam


                                                                                            6(8)
                                                                                      3-15-3055

võimalus kaebaja pakkumuse vastavust kontrollida. Seetõttu jätab kohus tähelepanuta
kolmanda isiku väite, et kaebaja pakutava tõstuki tootja veebilehel on kirjeldatud
tõusuvõimekust, mitte pealesõidunurka.
17. Arusaadavalt ei ole hankijal kohustust osta asja, mis ei vasta tema vajadustele ja nõuetele.
RHS § 32 lg 1 p-st 2 nähtuvalt ongi tehniline kirjeldus selliseks dokumendiks, mis kirjeldab
hankija vajadustele vastava asja tingimusi. Seega tuleb kontrollida, kas esitatud pakkumused
vastavad tehnilises kirjelduses esitatud tingimustele. Vastustaja on tehnilisest kirjeldusest
nähtuvalt pidanud hangitava asja puhul oluliseks selle võimekust kallakul tööd teha. Ükski
pakkumusest huvitatud isik ei ole hankedokumente vaidlustanud, mistõttu on see tingimus
kehtiv ja sellest tuleb edaspidi hankemenetluses, aga ka vaidlustus- ja kohtumenetluses lähtuda.
Hankedokumentide vaidlustama jätmisel ei ole hiljem enam asjakohane arutleda selle üle, kas
selline tingimus oli asjakohane, vajalik, mõistlik, põhjendatud ja proportsionaalne ning kas ilma
seda tingimust täitmata saab toode vastata hankija vajadustele. Sellekohased väited tulnuks
esitada hankedokumentide vaidlustamise menetluses. Seetõttu jätab kohus tähelepanuta
kolmanda isiku väited selle kohta, et pealesõidunurga tingimus piirab konkurentsi ja ei võimalda
rahalisi vahendeid säästlikult kasutada, samuti väite, et selline tingimus ei ole Eesti oludes
objektiivselt põhjendatud.
18. Kuna hankedokumente ei ole vaidlustatud ja hankija ei ole neid enne pakkumuste esitamist
ka ise muutnud, siis puudub ka hankijal endal enam võimalus öelda, et teatud tingimus on
asjakohatu ja tuleb jätta hindamata. Hankija peab RHS § 47 lg-st 1 nähtuvalt kontrollima
esitatud pakkumuste vastavust hankedokumentides esitatud tingimustele. Pakutava tõstuki
pealesõidunurga/kallakuvõimekuse protsendi erinevus hankedokumentides nõutust on sisuline
kõrvalekalle, sest mõjutab tõstuki kasutamise võimalusi, seega puudus vastustajal õigus
kolmanda isiku pakkumust vastavaks tunnistada (RHS § 47 lg 2). Kui vastustaja leiab, et on
teinud hankemenetluses tõsiseid ja hanke tulemusi mõjutavaid vigu, on tal võimalik
hankemenetlus kehtetuks tunnistada (RHS § 29 lg 3 p 6).
19. Eeltoodud põhjendustel leiab kohus, et VAKO otsus on õiguspärane ja selle tühistamiseks
puudub alus. Seetõttu tuleb kaebus jätta rahuldamata.
20. HKMS § 108 lg 1 järgi kannab menetluskulud pool, kelle kahjuks otsus tehti.
Apellatsioon-, kassatsioon- või määruskaebuse või teistmisavalduse esitanud kolmanda isiku
suhtes kohaldatakse samas paragrahvis poole kohta sätestatut.
Kuna     hankeasjades    on     kohtumenetlus     jätkumenetluseks    VAKO-s      toimunud
vaidlustusmenetlusele ning HKMS 28. peatükk ei kehtesta hankeasjades erisätteid
menetluskulude jagamise osas, lähtub kohus menetluskulude jagamisel sarnastest põhimõtetest
nagu apellatsioonimenetluses, kus apellatsioonkaebuse on esitanud kolmas isik.
Seega kuna kohus jätab kolmanda isiku kaebuse rahuldamata, tuleb kaebaja menetluskulud
mõista välja kolmandalt isikult. Kolmanda isiku menetluskulud jäävad tema enda kanda. Ka
vastustaja võimalikud menetluskulud jäävad tema enda kanda, sest ta on kolmanda isikuga
samal poolel, samuti ei esitanud ta kohtule tähtaegselt tema menetluskulusid ja nende kandmist
tõendavaid dokumente.
21. HKMS § 109 lg 6 järgi mõistab kohus välja üksnes vajalikud ja põhjendatud
menetluskulud. Kaebaja esitas tema menetluskulusid tõendavate dokumentidena Nord
Advokaadibüroo OÜ 30.11.2015 arve nr 20150839 summas 1672 eurot ja selle arve tasumist
tõendava 14.12.2015 maksekorralduse ning 21.12.2015 arve nr 20150902 summas 600 eurot ja
selle arve tasumist tõendava 22.12.2015 maksekorralduse. Arved sisaldavad käibemaksu.
Kaebaja taotleb menetluskulude väljamõistmist ilma käibemaksuta.


                                                                                            7(8)
                                                                                     3-15-3055

30.11.2015 arvelt nähtub, et menetluskulu on kantud seoses õigusabi osutamisega
vaidlustusmenetluses. Kohus ei saa arvata menetluskulude hulka teise menetlusega
(vaidlustusmenetlus, haldusmenetlus) seotud kulusid, vaid ainult kohtumenetlusega seotud
kulusid, mistõttu tuleb need kulud jätta kaebaja enda kanda.
21.12.2015 arvelt nähtub, et menetluskulud on kantud seoses õigusabi osutamisega
kohtumenetluses. Kuigi arvelt ei nähtu haldusasja numbrit, on tööde kirjelduses toodud
kuupäevasid ja praeguses menetluses menetlus- ja kohtudokumentide kuupäevasid arvestades
võimalik järeldada, et kulud on kantud seoses praeguse haldusasjaga. Kui 08.12.-21.12.2015
tehtud toimingud seonduvad kohtumenetlusega ja neid ei saa pidada põhjendamatuteks, siis
07.12.2015 kuupäeva juurde on märgitud, et 0,20 tundi kulutati VAKO ja Kaitseliidu
informeerimisele kliendi pangarekvisiitidest nõudega hüvitada riigilõiv 640 eurot. Kohus on
seisukohal, et seda kulu ei saa lugeda kohtumenetlusega seotud kuluks ja see tuleb jätta kaebaja
enda kanda.
Seega tuleb kohtumenetlusega seotud põhjendatud kuluks lugeda 4,8 tundi eest tasutud summa.
Arvestades 21.12.2015 arvel näidatud õigusabi teenuse tunnihinda 100 eurot, on põhjendatud
kuluks 480 eurot, mis tuleb kolmandalt isikult kaebaja kasuks välja mõista.


/allkirjastatud digitaalselt/
Reelika Lind
Kohtunik




                                                                                           8(8)

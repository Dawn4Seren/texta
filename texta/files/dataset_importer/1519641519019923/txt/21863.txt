                                                                               2-16-275




                          KOHTUOTSUS
                              EESTI VABARIIGI NIMEL

Kohus                            Harju Maakohus
Kohtukoosseis                    Kohtunik Külli Puusep
Otsuse tegemise aeg ja koht      8. märts 2016, Tallinn, Tartu mnt kohtumaja
Tsiviilasja number               2-16-275
Tsiviilasi                       XXXhagi XXXvastu elatise nõudes
Tsiviilasja hind                 1935 eurot
Menetlusosalised     ja   nende Hageja XXX(isikukood XXX; elukoht XXX);
esindajad                        Hageja seaduslik esindaja XXX(isikukood XXX XXX; e-
                                 post XXX)
                                 Kostja XXX(isikukood XXX; elukoht XXX; e-post XXX)
                                 Kostja lepinguline esindaja Marko Woronowicz, IUSTUS
                                 õigusbüroo, Tornimäe 5, 10145 Tallinn; e-post
                                 marko@iustus.ee)
Asja läbivaatamise kord          Lihtmenetlus (kirjalikus menetluses)


RESOLUTSIOON
  1. Hagi rahuldada.
   2. Mõista XXX välja hageja XXX kasuks alates 8. jaanuarist 2015 igakuine elatis tema
      ülalpidamiseks kuni XXX täisealiseks saamiseni, s. o 24. augustini 2018. a summas,
      mis vastab poolele Vabariigi Valitsuse poolt kehtestatud kuupalga alammäärale
      kuus.
   3. Elatis tuleb maksta iga kalendrikuu eest ette. Elatis tuleb tasuda XXX
      arveldusarvele nr XXXXXXXXXXXXX, AS-is SEB Pank.
   4. Kohtuotsuse täitmisel tuleb arvestada sellega, et kostja on oma
      ülalpidamiskohustuse 2015. aasta eest vabatahtlikult täitnud 450 euro ulatuses.
   5. Tunnistada otsus tagatiseta viivitamata täidetavaks.
   6. Jätta Harju Maakohtu 15. jaanuari 2016 määrusega tsiviilasjas nr 2-16-275
      kohaldatud hagi tagamise abinõu jõusse käesoleva otsuse täitmist tagava abinõuna.
   7. Jätta menetluskulud kostja XXX kanda.
   8. Mõista XXX välja hageja XXX kasuks menetluskuluna riigilõiv hagi tagamiselt 50
      eurot.
   9. Toimetada otsus kätte pooltele.

Edasikaebamise kord
                                                                                     1
                                                                                        2-16-275



Harju Maakohus ei anna luba otsuse edasikaebamiseks (tsiviilkohtumenetluse seadustiku (TsMS)
§ 442 lg 10). Ringkonnakohus menetleb apellatsioonkaebust üksnes juhul, kui maakohtu otsuse
tegemisel on selgelt ebaõigesti kohaldatud materiaalõiguse normi või on selgelt rikutud
menetlusõiguse normi või on selgelt ebaõigesti hinnatud tõendeid ja see võis oluliselt mõjutada
lahendit. Apellatsioonkaebus tuleb esitada Tallinna Ringkonnakohtule 30 päeva jooksul alates
otsuse kättetoimetamisest, kuid mitte hiljem kui viie kuu möödumisel esimese astme kohtu otsuse
avalikuld teatavakstegemisest. Apellatsioonkaebus võidakse lahendada kirjalikus menetluses, kui
kaebuses ei taotleta selle lahendamist istungil.

Selgitus menetlusabi taotlejale

Kui menetlusosaline taotleb menetlusabi kohtule esitatava kaebuse või taotluse koostamiseks
peab menetlusabi taotleja tegema seaduses sätestatud tähtaja järgimiseks tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse. Kaebuse
põhjendamiseks või riigilõivu tasumiseks või kaebuses esineva sellise puuduse kõrvaldamiseks,
mis on seotud menetlusabi taotlemisega, annab kohus mõistliku tähtaja pärast menetlusabi
andmise taotluse lahendamist, kui nimetatud taotlus ei olnud esitatud põhjendamatult või tähtaja
pikendamise eesmärgil. See ei välista menetlustähtaja ennistamist (TsMS § 187 lg 6).

Hageja nõuded ja põhjendused

Hageja esitas 8. jaanuaril 2016 hagiavalduse elatise saamiseks. Hagiavalduse kohaselt on
hageja seadusliku esindaja XXX ja kostja XXX ühine laps XXX sündinud 24. augustil 2000.
Hageja märgib, et kostja lahkus kodust 1,5 aastat tagasi ja ei soovi elatist tasuda. Hageja soovib
saada jaanuarist 2015 elatist miinimummääras.

14. jaanuari 2016. a täpsustuses märgitu kohaselt on lapse ülalpidamiskulud kandnud alates
juunist 2014 hageja isa, kes on tasunud ka ühise korteriomandi liisingumaksed ja ümber
korraldanud on töökohustused, mistõttu ei olnud enam võimalik juhtida ettevõtet ja see
pankrotistus.

Kohus rahuldas 15. jaanuari 2016. a määrusega hageja taotluse hagi tagamiseks ning keelas
notaril hageja seaduslike esindajate ühisvara hulka kuuluva korteriomandi müügitehingust
tuleneva vara üleandmise kostjale 2340 euro suuruses summas ja volikirjast tuleneva kohustuse
täitmise kuni kohtuotsuse jõustumiseni.

Kostja vastuväited

Kostja võttis 12. veebruari 2016 vastuses hagi osaliselt õigeks. Kostja kinnitusel leppisid hageja
seaduslik esindaja ja kostja varasemalt kokku, et kostja tasub jaanuarist 2015 kuni maini 2015
elatist 150 eurot kuus ning alates juunist 2015 kuni detsembrini 2015 elatist 195 eurot kuus,
mis oli aastal 2015 elatise miinimummäär. Eelnevalt nimetatud kompromissi edastas XXX
esindaja 17. novembril 2014. Seega kostja kohustus elatist tasuma aastal 2015 jaanuarist maini
summas (150x5) 750 eurot ja juunist detsembrini (195x7) 1365 eurot, mis teeb kogusummaks
(750 + 1365) 2115 eurot.

Kostja tasus aastal 2015 kokku elatist ülekannetega XXX450 eurot, seega on kostjal elatise
tasumisel võlgnevus (2115 – 450) 1665 eurot. Kostja tunnistab tagasiulatuvat elatist 2015.a eest
summas 1665 eurot.


                                                                                                2
                                                                                       2-16-275

Kostja ei vaidle vastu elatisenõudele alates jaanuarist 2016 kuni juunini 2016 ning tasub elatist
miinimumsummas ehk 215 eurot igakuiselt perekonnaseaduse (PKS) § 101 lg 1 järgi. Kostja
selgitab, et on otsustanud kolida Eestisse ning seega soovib, et lapsel oleks võimalus valida
pärast põhikooli lõpetamist, kumma vanema juures laps elada soovib. Kui laps otsustab kolida
kostja juurde, ei pea kostja enam elatist tasuma.

Menetluse käik

Kohus andis 16. veebruaril 2016 pooltele tähtajad lõplike seisukohtade esitamiseks ning
menetluskulude kohta vastuväidete esitamiseks. Kumbki pool ei ole esitanud täiendavaid
seisukohti ega vastuväiteid menetluskulude kohta.

Kohtuotsuse põhjendused ja selgitused

Kohus, tutvunud toimiku kõigi materjalidega, on seisukohal, et hagi tuleb rahuldada.

Käesoleva asja hind on 1935 eurot. Kohus leiab, et asja võib lahendada lihtmenetluses TsMS
§ 405 lg 1 alusel. TsMS § 405 lg 1 järgi menetleb kohus hagi oma õiglase äranägemise kohaselt
lihtsustatud korras, järgides üksnes käesolevas seadustikus sätestatud üldisi
menetluspõhimõtteid, kui tegemist on varalise nõudega hagiga ning hagihind ei ületa summat,
mis arvestatuna põhinõudelt vastab 2 000 eurole ja koos kõrvalnõuetega 4 000 eurole.

TsMS § 5 lg 1 kohaselt hagi menetletakse poolte esitatud asjaolude ja taotluste alusel, lähtudes
nõudest.

PKS §-dest 96 ja 97 tuleneb, et alaealine laps ja laps, kes täisealiseks saanuna jätkab põhi- või
keskhariduse omandamist põhikoolis, gümnaasiumis või kutseõppeasutuses, kuid mitte kauem
kui 21 aastaseks saamiseni, on õigustatud saama oma vanematelt ülalpidamist, mida PKS § 100
lg 1 ja 4 kohaselt antakse üldjuhul raha perioodilise maksmisega (elatis) iga kalendrikuu eest
ette. PKS § 101 lg 1 tulenevalt ei või igakuine elatis ühele lapsele olla väiksem kui pool
Vabariigi Valitsuse kehtestatud kuupalga alammäära. Vabariigi Valitsuse 28. novembri 2013. a
määruse nr 166 alusel on 1. jaanuarist 2015. a töötasu alammäär 390 eurot kuus, millest 1/2 on
195 eurot. Vabariigi Valitsuse 18. detsembri 2015. a määruse nr 139 järgi on töötasu alammäär
1. jaanuarist 2016 430 eurot kuus, millest 1/2 on 215 eurot

PKS § 108 kohaselt võib õigustatud isik nõuda ülalpidamiskohustuse täitmist ja kohustuse
täitmata jätmise tõttu tekkinud kahju hüvitamist tagasiulatuvalt kuni ühe aasta eest enne
elatishagi kohtule esitamist.

Kohus loeb esitatud dokumentaalsete tõenditega tõendatuks, et XXX on XXX ema. Hageja
seadusliku esindaja XXX ja kostja XXX ühine laps XXX on sündinud 24. augustil 2000 (tl 4,
sünnitunnistus). Hageja märgib, et kostja ei ole andnud ülalpidamist alates juunist 2014. Hageja
palub kostjalt välja mõista elatis miinimummääras alates jaanuarist 2015.

Kostja leiab, et vastavalt pooltevahelisele kokkuleppele pidi kostja tasuma jaanuarist 2015 kuni
maini 2015 elatist 150 eurot kuus ning alates juunist 2015 kuni detsembrini 2015 elatist
195 eurot kuus. Kostja kinnitusel on ta ka tasunud aastal 2015 elatist 450 eurot, mille kohta
kostja on esitanud pangaväljavõtte.

Kohus leiab, et kostja ei ole tõendanud miinimummäärast väiksemas ulatuses elatise tasumise
kokkuleppe olemasolu. Hageja on esitanud kohtule tõendina XXX esindaja saadetud e-kirja (t
lk 48). Kirjast nähtub, et kostjale on tehtud kompromissettepanek elatise tasumiseks kuni maini
                                                                                               3
                                                                                      2-16-275

2015 igakuiselt summas 150 eurot. Kohtule ei nähtu aga, et pooled oleks
kompromissipakkumise alusel ka vastava kokkuleppe sõlminud. Seetõttu leiab kohus, et
vastava kokkuleppe olemasolu poolte vahel ei ole tõendatud.

Kohtu arvates tuleb elatise väljamõistmisel lähtuda eelkõige lapse põhjendatud vajadusest
tagamaks lapse arenguks piisavad vahendid. Hageja nõue on esitatud seadusega ettenähtud
elatise suuruse alammääras. Kostja on nõustunud selles suuruses elatist tasuma edaspidi kuni
juunini 2016. Kohus on seisukohal, et sellises määras elatise väljamõistmine tagab alaealise
ülalpidamise sellisel määral, mis võimaldab tal normaalselt kasvada ja areneda. Riigikohus on
selgitanud, et tulenevalt PKS § 101 lg-s 1 sätestatud elatise miinimumsuurusest, tuleb eeldada,
et lapse ülalpidamiseks kulub kummagi vanema ülalpidamiskohustust arvestades kahekordne
elatise miinimummäär (vt nt Riigikohtu 28. oktoobri 2015. a otsus tsiviilasjas nr 3-2-1-124-15,
p 17) ja selles ulatuses ei tule lapse vajaduste rahuldamise kulusid tõendada (vt nt Riigikohtu
29. aprilli 2015. a otsus tsiviilasjas nr 3-2-1-21-15, p 14).

Tsiviilasja materjalidest nähtub, et kostja on tasunud elatist 24. jaanuaril 2015 summas 150
eurot ja 23. veebruaril 2015 summas 300 eurot (tl 51-52, pangakonto väljavõte). Hageja ei ole
esitanud vastuväiteid elatise 450 euro tasumise osas. Tasumata on jäänud ülejäänud elatis alates
8. jaanuarist 2015. Seda võlgnevust on hageja ka hagivalduses nõudnud.

Tuginedes kõigele eelnenule kohus leiab, et XXX hagi XXX vastu elatise nõudes on
põhjendatud ja tõendatud ning tuleb rahuldada. Kohus mõistab XXX lapse XXX kasuks välja
igakuise elatise 8. jaanuarist 2015 (üks aasta enne hagi esitamist) kuni tema täisealiseks
saamiseni miinimummääras. Kohtuotsuse täitmisel tuleb arvestada sellega, et kostja on oma
ülalpidamiskohustuse aasta 2015 eest vabatahtlikult täitnud 450 euro ulatuses.

Kõik kohtuotsuses käsitlemata menetlusosaliste väited ja esitatud tõendid hagiavalduse
läbivaatamisel kohtu arvates tähtsust ei oma ja seetõttu kohus neid lahendis ei käsitle.

Kohus rahuldas hagi tagamise taotluse 15. jaanuari 2016. a kohtumäärusega. Kohus leiab, et
kooskõlas TsMS § 445 lg 2 tuleb antud hagi tagamise abinõu jätta jõusse põhjusel, et see on
ilmselt vajalik käesoleva kohtuotsuse täitmise tagamiseks.

Menetluskulude jaotus

TsMS § 173 lg 1 kohaselt märgib asja menetlenud kohus menetluskulude jaotuse
menetlusosaliste vahel kohtuotsuses. TsMS § 174 lg 1 kohaselt määrab menetluskulude rahalise
suuruse menetluskulude jaotuse alusel vajalikus ja põhjendatud ulatuses kindlaks asja menetlev
kohus samas tsiviilasjas, millega seoses kulud tekkisid. TsMS § 174 lg 2 kohaselt määrab
maakohus menetluskulude rahalise suuruse kindlaks kohtuotsuses. Riigilõivuseaduse § 22 lg 1
p 2 kohaselt ei nõuta elatise nõudmise hagi läbivaatamise eest riigilõivu.

TsMS § 168 lg 6 alusel kannab hageja menetluskulud ise, kui kostja võtab hagi kohe õigeks
ning kui kostja ei ole oma käitumisega andnud põhjust hagi esitamiseks. Kohus leiab, et
praeguses asjas ei esine alust jätta TsMS § 168 lg-st 6 tulenevalt menetluskulusid hageja kanda,
kuivõrd kostja on ülalpidamise andmata jätmisega andnud põhjust hagi esitamiseks.
Menetluskulud tuleb seega jätta TsMS § 162 lg 1 alusel kostja kanda.

Hageja toimikust nähtuvad menetluskulud on riigilõiv 50 eurot hagi tagamiselt. Muid hageja
menetluskulusid toimikust ei nähtu. Kohus leiab, et kostjalt kuulub hageja kasuks
menetluskuluna väljamõistmisele riigilõiv 50 eurot.

                                                                                              4
                                                                                   2-16-275

Menetluskulude jaotuse kohta tehtud kohtulahendit saab vaidlustada üksnes selle kohtulahendi
peale edasi kaevates, millega menetluskulude jaotus kindlaks määrati. Kui koos
menetluskulude jaotusega määrati kindlaks hüvitatavate menetluskulude suurus, saab
hüvitatavate menetluskulude suurust vaidlustada selle kohtulahendi peale edasi kaevates.


/allkirjastatud digitaalselt/
Külli Puusep
kohtunik




                                                                                          5

                           KOHTUOTSUS
                                EESTI VABARIIGI NIMEL


Kohus                               Harju Maakohus
Kohtunik                            Fred Fisker

Otsuse tegemise aeg ja koht         16. mai 2016, Tallinn, Tartu mnt kohtumaja

Tsiviilasja number                  2-16-2812

Tsiviilasi                          XXX hagi XXX vastu elatise nõudes

Menetlusosalised ja nende           Hageja: XXX(isikukood XXX; elukoht XXX)
esindajad
                                    Hageja lepinguline esindaja: Irina Reva (telefon 501 0943,
                                    627 5744; e-post irina.reva@hotmail.com)
                                    Kostja: XXX (isikukood XXX; elukoht XXX)



Asja läbivaatamine                  Kirjalikus menetluses


RESOLUTSIOON
   1. Hagiavaldus rahuldada osaliselt.
   2. Välja mõista kostjalt XXX(isikukood XXX) hageja XXX(isikukood XXX) kasuks
      igakuine elatis summas 120 eurot kuus alates hagi esitamisest 22.02.2016 kuni
      hageja õpingute lõpetamiseni gümnaasiumis, kuid mitte kauem kui 21-aastaseks
      saamiseni.
   3. Jätta rahuldamata tagasiulatuv elatise nõue perioodi 01.10.2015 kuni 21.02.2016
      eest summas 955, 69 eurot.
   4. Tagastada riigilõiv summas 400 eurot XXXarveldusarvele nr XXXXXXXXXXXXX.
   5. Menetluskulud jätta vastava kulu kandnud poole enda kanda.


Edasikaebamise kord
Kohtuotsuse peale võib esitada apellatsioonkaebuse Tallinna Ringkonnakohtule 30 päeva
jooksul otsuse apellatsioonkaebuse esitajale kättetoimetamisest, kuid mitte hiljem kui viie kuu
möödumisel kohtuotsuse avalikult teatavakstegemisest. Kaebus võidakse lahendada kirjalikus
menetluses, kui kaebuses ei taotleta selle lahendamist istungil.
Hageja nõue ja põhjendused

   1. Hageja esitas 22.02.2016 hagi ja 14.04.2016 täpsustatud hagi (tl 64 jj) XXX vastu
      elatise nõudes. Harju Maakohtu 23.09.2008 otsusega tsiviilasjas nr 2-08-15614
      mõisteti kostjalt XXX tütre XXX ülalpidamiseks elatis summa 172,56 eurot alates
      24.04.2008 kuni lapse täisealiseks saamiseni või elatise suuruse muutmiseni.
      01.10.2015 sai hageja XXX täisealiseks. Sellest päevast on lõppenud kostja
      kohustused tütre ülalpidamiseks Harju Maakohtu 23.09.2008 otsuse alusel. Käesoleval
      ajal hageja omandab keskharidust XXX gümnaasiumis. Hageja palub kostjalt välja
      mõista hageja ülalpidamiseks elatise miinimumsummas, s.o Vabariigi Valitsuse poolt
      kehtestatud kuupalga alamäära ulatuses alates hagi esitamise päevast, so 22.02.2016.a.
      kuni hageja õpingute lõpetamiseni gümnaasiumis või kõrghariduse omandamisel,
      kuid mitte kauem kui 21-aastaseks saamiseni. Samuti mõista kostjalt välja hageja
      ülalpidamiseks tagasiulatuv elatis summas 955,69 eurot (195 x 3 + 215 + (215 : 29 x
      21)) perioodi 01.10.2015.a. kuni 21.02.2016.a. eest.

Kostja vastuväited hagile

   2. 03.05.2016 esitatud vastuses kostja ei nõustu osaliselt hagiga ja leiab, et hagi on
      osaliselt põhjendamatu. Ei vasta tegelikkusele hageja väide, et kostja ei maksa elatist.
      Kostja maksab vabatahtlikult igakuist elatist kohtutäituri kaudu, mida tõendab hageja
      pankonto väljavõte (tl 9 jj). Põhjendamatu on hageja nõue elatise maksmiseks
      tagasiulatavalt perioodi 01.10.2015.a. kuni 21.02.2016.a. eest. Hageja sai 01.10.2015
      täisealiseks ja sellest ajast lõppes kostja kohustus maksta hagejale elatist. Kostja leiab,
      et täisealine isik peab tavaliselt ise ennast ülal pidama. Hageja esitas hagiavalduse
      peaaegu 4 kuud hiljem pärast täiskasvanuks saamist 01.10.2015. Kostja leiab, et kuna
      hageja ei ole 4 kuu jooksul nõudnud kostjalt elatist, siis asub kostja seisukohale, et
      hageja ei ole elatist vajanud. Kostja palub jätta rahuldamata hageja nõude mõista
      kostjalt välja hageja ülalpidamiseks elatis tagasiulatuvalt perioodi 01.10.2015 kuni
      21.02.2016 eest. Kostja palub vähendada elatise suurust. Kostjal on perekond ja uue
      abikaasaga ühine laps, kes on kostja ülalpidamisel. Laps õpib koolis. Kostja perekonna
      sissetulek on kokku 738,12 eur, millest hädavajalikud püsikulud on 500 eur. Seega
      kulud lapsele on 238,12 eur ja kostja ülalpidamisosa osa on 119,06 eur. Kostjal ei ole
      kinnisvara ja sõiduautot. Kostjal on kroonilised haigused, mistõttu ta tegeleb praegu
      töövõimetuse vormistamisega. Kostja on nõus tasuma elatist 120 eur kuus. Kuna
      hageja ei õpi kõrgkoolis, siis palub kostja välja mõista elatise kuni hageja õpingute
      lõpetamiseni gümnaasiumis.

Kohtuotsuse põhjendused
   3. Kohus, uurinud kõiki asjas kohtule esitatud dokumentaalseid tõendeid ja hinnanud
      neid kogumis, leiab, et esitatud hagiavaldus on osaliselt põhjendatud ja kuulub
      osaliselt rahuldamisele.

   4. Hageja on esitanud kostja vastu nõude Perekonnaseaduse § 97 p 2 alusel. Selle sätte
      kohaselt on täisealiseks saanud laps õigustatud elatist saama mh juhul, kui ta jätkab
      õpinguid gümnaasiumis, kuid mitte rohkem kui 21-aastaseks saamiseni. Lisaks esitas
      hageja elatise nõude tagasiulatuvalt PKS § 108 alusel. Poolte vaheline vaidlus taandub

                                                                                               2
   küsimusele, kas kostjalt elatise väljamõistmine alla miinimummäära on põhjendatud
   ja kas elatis täisealisele lapsele tagasiulatuvalt väljamõistmine on õigustatud.

5. Hageja hinnangul kulub tal enda vajadust rahuldamiseks kulunimekirja kohaselt 1360
   eurot kuus. 30.05.2016 täpsustatud hagis (tl 75 jj) palub hageja kostjalt välja mõista
   elatis PKS § 101 lg 1 alusel miinimummääras ja ei pea seetõttu tõendama oma
   vajadusi.

6. Riigikohus on 19.10.2015 tsiviilasjas nr 3-2-1-119-15 asunud seisukohale, et PKS §
   101 lg 1, mille järgi ei või elatis ühele lapsele olla väiksem kui pool Vabariigi
   Valitsuse kehtestatud kuupalga alammäära, kohaldub üksnes alaealiste laste suhtes.
   Seega täisealiseks saanud lapse ülalpidamise ulatus sõltub isiku abivajaduse ulatuses.
   Asja lahendamisel tuleb lähtuda PKS § 99 lg-st 1, mille järgi määratakse ülalpidamise
   ulatus kindlaks ülalpidamist saama õigustatud isiku vajadustest ja tema tavalisest
   elulaadist lähtudes.

7. PKS § 105 lg 3 järgi täidavad mitu sama astme sugulast ülalpidamiskohustust
   osavõlgnikena ning iga osavõlgniku kohustuse suurus määratakse kindlaks võrdeliselt
   tema sissetuleku ja varalise seisundiga, arvestades ka tema ning ülalpidamist saama
   õigustatud isiku vahelisi suhteid. Selle sätte kohaselt peavad vanemad võrdväärse
   sissetuleku ja varalise seisundi korral andma lapsele võrdsetes osades ülalpidamist.
   Vanemate erineva sissetuleku ja varalise seisundi korral osaleb aga kumbki vanem
   lapse ülalpidamises vastavalt vanemate sissetulekute ja varalise seisundi
   proportsioonile.

8. Hageja katab oma vajadused kostjalt saadava elatise ja emalt saadava ülalpidamise
   arvelt. Hageja ema igakuine sissetulek on 6 kuu keskmisena 822,11 eurot (tl 12)
   millele lisandub KÜ-st XXX saadav igakuine tasu summas 175,28 eurot (tl 15), kokku
   on hageja ema igakuine sissetulek summas 997,39 eurot.

9. Kuigi ülalpidamise ulatus on PKS § 99 lg 1 järgi määratud ülalpidamist saama
   õigustatud isiku vajadustest lähtudes, tuleb ülalpidamiseks kohustatud isikult elatist
   välja mõistes arvestada PKS § 102 ja § 105 lg 3 järgi ka tema varalist seisundit.
   PKS § 102 lg-st 1 tuleneb, et isik vabaneb ülalpidamiskohustusest selles ulatuses,
   milles ta ei ole tema muid kohustusi ja varalist seisundit arvestades võimeline andma
   teisele isikule ülalpidamist, kahjustamata enese tavalist ülalpidamist. PKS § 102 lg 2
   järgi ei vabane vanem üksnes alaealise lapse ülalpidamise kohustusest ning peab
   sellises olukorras kasutama tema käsutada olevaid vahendeid enda ja lapse
   ülalpidamiseks ühetaoliselt.

10. Kostjal on perekond. Kostja elab koos elukaaslasega ja nende ühise lapsega, kes on
    kostja ülalpidamisel (tl 85, sünnitunnistus), laps õpib koolis. Kostja sissetulekuks on
    töötasu 430 eur bruto kuus ja kostja saab kätte 372,50 eur neto (tl 81, palgatõend).
    Kostja elukaaslase sissetulekuks on töötasu 430 eur bruto kuus ja tema saab kätte
    365,62 eur neto (tl 78). Kokku on kostja perekonna sissetulek 738,12 eur. Kostja ja
    tema elukaaslase eluasemekulud, toidukulud, transpordikulud ja muud hädavajalikud
    püsikulud on kokku 500 eur kuus. Seega jääb kostjale peale hädavajalike püsikulude
    maha arvamist kätte 238,12 eurot, millest kulud lapsele on 238,12 eur ja kostja
    ülalpidamisosa osa on 119,06 eur. Kostja põeb kroonilisi haigusi (tl 84, perearsti
    tõend) ja kelle võimalus saada sissetulekut on piiratud ning kes on sattunud elatisvõla
                                                                                          3
   sundtäitmise tõttu raskesse majanduslikku olukorda. Kostjal ei ole kinnisvara ega
   sõiduautot. Kostja eriala on merelaevade raadiotehnik, kuid Eestis ei ole tööd sellel
   erialal, mistõttu on kostja sunnitud töötama lihttöölisena töötasuga 430 eur bruto kuus.
   Seega ei ole kostja oma muid kohustusi ja varalist seisundit arvestades võimeline
   andma kostjale ülalpidamist hageja emaga võrdsel määral. Hageja ema sissetulek on
   oluliselt suurem ja võimaldab katta hageja vajadusi.

11. Kostja on 03.05.2016 vastuses palunud kohtul kostjalt välja mõista hageja
    ülalpidamiseks elatise 120 eurot kuus. Kohus nõustub kostjaga ja leiab, et kostja ei ole
    võimeline maksma elatist üle 120 euro kuus kahjustamata enese tavalist ülalpidamist
    (PKS § 102 lg 1) ja kahjustamata laste võrdset kohtlemist (PKS § 102 lg 2).

12. Hageja omandab keskharidust XXX gümnaasiumis (tl 16), seega on põhjendatud
    elatise väljamõistmine kuni hageja õpingute lõpetamiseni gümnaasiumis, kuid mitte
    kauem kui 21-aastaseks saamiseni.

Elatise võlgnevus

13. Hageja palub kostjalt välja mõista elatise võlgnevus minimaalmääras tagasiulatuvalt
    perioodi 01.10.2015 kuni 21.02.2016 eest summas 955, 69 eurot.

14. PKS § 108 lg 1 kohaselt võib õigustatud isik nõuda ülalpidamiskohustuse täitmist ja
    kohustuse täitmata jätmise tõttu tekkinud kahju hüvitamist tagasiulatuvalt kuni ühe
    aasta eest enne elatishagi kohtule esitamist.

15. Kohus leiab, et elatiste väljamõistmine tagasiulatuvalt ei ole põhjendatud ega
    tõendatud. Riigikohus on lahendis nr 3-2-1-136-13 p-s 12 asunud seisukohale, et
    „PKS § 108 järgi võib õigustatud isik nõuda ülalpidamiskohustuse täitmist ja
    kohustuse täitmata jätmise tõttu tekkinud kahju hüvitamist tagasiulatuvalt kuni ühe
    aasta eest enne elatishagi kohtule esitamist. Kolleegiumi hinnangul on nimetatud sätte
    mõtteks kaitsta ülalpidamiseks kohustatud isikut tagantjärgi esitatud ulatuslike
    ülalpidamisnõuete eest, mille rahuldamine ei täidaks enam õigustatud isiku
    ülalpidamise ülesannet ning paneks kohustatud isiku tõenäoliselt äärmiselt raskesse
    majanduslikku olukorda.

16. Kohtu hinnangul paneks antud juhul elatise tagasiulatuv väljamõistmine kostja
    tõenäoliselt raskesse olukorda ning oleks kostjale ebamõistlikult koormav, arvestades,
    et hageja esitas hagiavalduse peaaegu 4 kuud hiljem pärast 01.10.2015 täiskasvanuks
    saamist. Kohus nõustub kostja vastuväitega, et kuna hageja ei ole 4 kuu jooksul
    nõudnud kostjalt elatist, siis asus kostja põhjendatult seisukohale, et hageja ei ole
    elatist vajanud. Lisaks märgib kohus, et puuduvad tõendid, et hageja oleks
    ajavahemikus 01.10.2015 kuni 21.02.2016 nõudnud kostjalt ülalpidamiskohustuse
    täitmist. Sellise nõude esitamise kohustus on hagejal ja tõendamise kohustus hageja
    esindajal.

17. Eeltoodust tulenevalt tuleb jätta rahuldamata tagasiulatuv elatise nõue perioodi
    01.10.2015 kuni 21.02.2016 eest.
18. 09.02.2016 tasus hageja hagi esitamisel riigilõivu summas 400 eurot (tl 34). RLS § 22
    lg 1 punkt 2 kohaselt ei võeta riigilõivu elatise nõudmise hagilt. TsMS § 150 lg 4
                                                                                          4
   kohaselt tagastab riigilõivu kohus, kelle menetluses asi viimati oli, üksnes selle
   menetlusosalise avalduse alusel, kes riigilõivu tasus või kelle eest riigilõiv tasuti.
   Tagastada riigilõiv summas 400 eurot XXX arveldusarvele nr XXXXXXXXXXXXX.

19. TsMS § 164 lg 1 kohaselt kannab hagilises abieluasjas ja põlvnemisasjas kumbki pool
    oma menetluskulud ise. Seega jätab kohus menetluskulud poolte endi kanda.


   /allkirjastatud digitaalselt/

   Fred Fisker
   Kohtunik




                                                                                       5

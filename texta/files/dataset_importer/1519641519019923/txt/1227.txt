                            KOHTUOTSUS
                                 EESTI VABARIIGI NIMEL

Kohus                                 Tartu Ringkonnakohus
Kohtukoosseis                         Maili Lokk, Agu Timmi ja Tanel Saar
Otsuse tegemise aeg ja koht           7. detsember 2016, Tartu
Haldusasja number                     3-15-2792
Haldusasi                             Vladimir Babitševi kaebus Tartu Vangla 04.09.2015.
                                      a käskkirja nr 6-2/1197 ja 23.10.2105. a vaideotsuse
                                      nr
                                      1-11/719-2 tühistamiseks.
Vaidlustatud kohtulahend              Tartu Halduskohtu 5. aprilli 2016 otsus
Menetluse alus ringkonnakohtus        Vladimir Babitševi ja Tartu Vangla apellatsioonkaebused
Asja läbivaatamine                    Kirjalikus menetluses
Menetlusosalised                      Kaebaja – Vladimir Babitšev
                                      Vastustaja – Tartu Vangla

RESOLUTSIOON
   1. Jätta Vladimir Babitševi ning Tartu Vangla apellatsioonkaebused rahuldamata ja
      Tartu Halduskohtu 5. aprilli 2016 otsus muutmata.
   2. Jätta rahuldamata Vladimir Babitševi taotlus iseenda vande all ülekuulamiseks,
      istungi korraldamiseks ja menetlusdokumendist koopia saamiseks.


EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse avalikult
teatavakstegemisest. Kassatsioonkaebuse esitamise viimane päev on 6. jaanuar 2017.
ASJAOLUD JA MENETLUSE KÄIK
        1.     Tartu Vangla 4. septembri 2015 käskkirjaga nr 6-2/1197 karistati kinnipeetav
        Vladimir Babitševi distsiplinaarkorras vangistusseaduse (VangS) § 67 p 1 ning Tartu
        Vangla kodukorra pde 1.6.3 ja 1.7.1 rikkumise eest kartserisse paigutamisega vastavalt
        10, 5 ja 5 ööpäevaks. Käskkirja kohaselt ei allunud V. Babitšev 6. augustil 2015
        vanglaametnik S. Naha korraldusele, oli temaga suheldes ebaviisakas ning ähvardava
        kehahoiakuga.
        2.     Tartu Vangla 23. oktoobri 2015 vaideotsusega jäeti rahuldamata V. Babitševi vaie
        käskkirja kehtetuks tunnistamiseks.
        3.     V. Babitšev esitas 5. novembril 2015 Tartu Halduskohtule kaebuse, milles taotles
        käskkirja ja vaideotsuse tühistamist ning tekitatud mittevaralise kahju hüvitamist.
       Kaebuse kohaselt on distsiplinaarmenetluses kogutud tõendid, s.o S. Naha ettekanne, S.
       Kaasiku, M. Tiigivee ja P. Jermolajevi selgitused vastuolulised ega tõenda kaebajale
       etteheidetud rikkumiste toimepanemist.
       4.      Tartu Vangla vaidles kaebusele vastu leides, et distsipliinirikkumine on piisavalt
       tõendatud ja olulisi vastuolusid ametnike seletustes ei ole. Kaebajale kolme karistuse
       määramine on põhjendatud. Tegemist on küll ühe konkreetse situatsiooniga, kuid V.
       Babitšev pani selle käigus toime kolm erinevat rikkumist. Ideaalkogumiga oleks tegemist
       siis, kui isik täidab ühe teoga ehk teoainsusega mitu süüteokoosseisu.
HALDUSKOHTU PÕHJENDUSED
       5.     24. novembri 2015 määrusega tagastas halduskohus kaebuse mittevaralise kahju
       hüvitamise nõudes.
       6.     5. aprilli 2016 otsusega Tartu Halduskohus rahuldas kaebuse osaliselt, tühistas
       Tartu Vangla 4. septembri 2015 käskkirja nr 6-2/1197 resolutsiooni punktid 2 ja 3 ja Tartu
       Vangla 23. oktoobri 2015 vaideotsuse nr 1-11/719-2 ning mõistis Tartu Vanglalt V.
       Babitševi kasuks välja menetluskulu 10 eurot.
       7.      Halduskohtu otsuse põhjenduste kohaselt on vanemvalvur S. Naha 6. augusti 2015
       ettekandes nr 3959 on märgitud, et V. Babitšev tegi 6. augustil 2015 kella 9.25 paiku
       inspektor-kontaktisiku kabineti ukse lahti, seisis uksele ning küsis P. Jermolajevi käest
       konto väljavõtet. Ta jätkas nõudmist, kuigi P. Jermolajev vastas, et tal pole aega. S. Naha
       sõnul läks ta uksele ette, et kinnipeetav ei saaks siseneda ning ta andis korralduse
       lahkuda. Kinnipeetav hakkas karjuma ning küsis S. Nahalt, kes ta selline on, et talle
       midagi ütleb. Kuna kinnipeetav seisis ukse vahel ja hoidis seda kinni, ei olnud seda
       võimalik kinni panna. V. Babitševi kehahoiak oli ähvardav. S. Naha ettekandega
       haakuvad S. Kaasiku, M. Tiigivee ja P. Jermolajevi seletused. Kohtu hinnangul ei ole
       selgituste ja ettekande vahel olulisi vastuolusid, kuna neist kõigist ilmneb, et V. Babitšev
       seisis kabineti uksel, ei allunud korraldusele lahkuda ning suhtles ebaviisakalt (karjudes).
       Samuti nähtub S. Naha ettekandest ja P. Jermolajevi ning M. Tiigivee seletustest, et
       kaebaja kehahoiak oli ähvardav. Vastupidist ei väida ka S. Kaasik.
       8.      Valvekaamera videosalvestis pigem kinnitab vanglaametnike selgitusi. Kuna V.
       Babitšev tõepoolest seisis kabineti uksel, seal toimus närviline liikumine ning kohale
       kiirustas üksuse juht. Kaamera nurga tõttu ei ole otseselt näha, mis kõnealuse kabineti
       uksel toimus. Küll aga nähtub sellelt, et V. Babitšev avab kabineti ukse, umbes 15
       sekundi pärast hakkab kabineti poole kiirustades liikuma üksuse juhi õlakutega
       vanglaametnik, kelleks asja materjalidest nähtuvalt oli J. Ruubel. Viimaks saadab J.
       Ruubel kinnipeetava eluosakonda tagasi. Kogu olukord kabineti uksel kestis kuni 35
       sekundit.
Nendel asjaoludel luges halduskohus V. Babitševile süüks arvatud teod tõendatuks.
       9.      Kaebajat karistati selle eest, et ta maksimaalselt 35 sekundi jooksul inspektor-
       kontaktisiku kabineti uksel ei allunud vanemvalvur S. Naha korraldusele ukselt lahkuda,
       oli seejärel temaga ebaviisakas, pärides temalt, kes ta selline on, et talle midagi ütleb,
       ning oli ka ähvardava kehahoiakuga. Isegi kui V. Babitšev ei olnud ähvardava
       kehahoiakuga täpselt samal ajal, kui ta korraldusele ei allunud ning vanglaametniku peale
       karjus, täitis ta kolm distsiplinaarsüüteo koosseisu järjestikku ühe elulisel olukorra
       raames. Seetõttu leidis halduskohus, et praegusel juhul esines distsiplinaarsüütegude
       ideaalkogum. VangS § 63 lg 3 p-s 2 sätestatule ning analoogia korras karistusseadustiku §
       63 lg-le 1 tuginedes, oli talle võimalik määrata üksainus distsiplinaarkaristus, kusjuures
       see ei saanud olla raskem kui osateo eest määratud raskeim karistus.
MENETLUSOSALISTE PÕHJENDUSED RINGKONNAKOHTUS
                                               2
       10.    V. Babitšev esitas Tartu Ringkonnakohtule apellatsioonkaebuse, milles taotleb
       Tartu Halduskohtu 4. aprilli 2016 otsuse osalist tühistamist ja uue otsuse tegemist,
       millega kaebus täielikult rahuldada.
       11.    Apellatsioonkaebuse kohaselt ei ole halduskohus tõendeid õigesti hinnanud
       tuvastades vaidlustatud käskkirjas märgitud teo toimepanemise. Tegelikkuses ei keelanud
       apellanti saatnud valvur S. Kaasik kontaktisiku kabineti sisenemist. Apellant pöördus
       viisakalt P. Jermolajevi poole, mille peale koheselt reageeris S. Naha kõrgendatud häälel
       ja apellant seletas, et ei pöördunud S. Naha poole. S. Naha uuele karjumisele üritas
       apellant küsida, et miks tema peale karjutakse ja hõikas seejärel P. Jermolajevile, et
       viimane trükiks talle konto väljavõtte, aga seda siiski ei saanud. Asjast nähtub, et keegi
       vanglaametnikest ei olnud valmis apellandi probleemi lahendama ja käitusid apellandiga
       vastuolus vanglateenistuse eetikakoodeksiga. Lisaks on vanglaametnike seletused asja
       kohta vastuolulised ega kirjelda intsidenti ühetaoliselt.
24. novembril 2016 esitatud menetlusdokumendis leiab V. Babitšev veel, et vanglaametniku
korralduse täitamata jätmise eest määratud 10-päevane kartserikaristus on ebaproportsionaalne ja
vastuolus rahvusvahelise õigusega. Lisaks taotleb V. Babitšev enda vande all ülekuulamist ja
esitatud menetlusdokumendist koopia väljastamist.
       12.    Tartu Vangla vaidleb V. Babitševi apellatsioonkaebusele vastu ja palub jätta selle
       rahuldamata, leides, et distsiplinaarsüütegude toimepanemine on asjas kogutud
       tõenditega kinnitust leidnud ja halduskohus ei ole tõendite hindamisel eksinud.
       13.     Tartu Vangla esitas apellatsioonkaebuse, milles taotleb Tartu Halduskohtu 4.
       aprilli 2016 otsuse osalist tühistamist ja uue otsuse tegemist, millega jätta kaebus
       täielikult rahuldamata.
       14.     Apellatsioonkaebuse kohaselt on halduskohus ekslikult leidnud, et V. Babitševi
       rikkumised moodustasid distsiplinaarsüütegude ideaalkogumi. See, et kaebaja pani teod
       toime ühe konflikti raames tihedas ajalises järgnevuses ei tingi nende käsitlemist ühtse
       teona. Ideaalkogumi esinemiseks on nõutav, et lisaks tegude ajalis-ruumilisele lähedusele
       oleks mitu olemuselt sarnast käitumisakti kantud ühisest tahtlusest ja kujutaksid
       objektiivse kõrvaltvaataja jaoks loomuliku elukäsitluse järgi ühtset käitumist. Ametniku
       korraldusele mitte allumine, ebaviisakas käitumine ja ähvardavate žestide kasutamine ei
       ole olemuselt sarnased ega kujuta kõrvaltvaataja jaoks ühtset käitumist.
       15.    Vastuses apellatsioonkaebusele ei ole V. Babitšev Tartu Vangla seisukohale
       vastanud.
RINGKONNAKOHTU PÕHJENDUSED
       16.    Ringkonnakohus on seisukohal, et kaebaja ega vastustaja apellatsioonkaebuse
       väited ei anna alust halduskohtu otsuse tühistamiseks. Halduskohus on põhjalikult
       analüüsinud distsiplinaarmenetluses kogutud tõendeid ja teinud neist järeldused asja
       lahendamisel oluliste asjaolude, eelkõige rikkumise asetleidmise kohta. Kohtu
       arutluskäik on selge, jälgitav ning võtab arvesse ka kaebaja väiteid intsidendi kohta.
       Samuti on halduskohus argumenteeritult selgitanud miks käesolevas asjas tuleb V.
       Babitševi käitumine lugeda üheks teoks ja vastavalt ei olnud lubatud talle mitme
       karistuse määramine. Ringkonnakohus nõustub halduskohtu otsuse põhjendustega, järgib
       neid apellatsioonkaebuse lahendamisel ja HKMS § 201 lg 4 alusel neid siinkohal ei
       korda.
       17.    Vastuseks apellatsioonkaebustele märgib ringkonnakohus järgnevat.
       18.    V. Babitševi väidetest nähtuvalt ei ole vaidlust selles, et 6. augustil 2015 toimus
       intsident, milles apellant avas vanglaametniku kabineti ukse sooviga saada
                                              3
       P. Jermolajevilt konto väljavõte. Sellel ajal oli kabinetis ka vanemvalvur S. Naha ja
       inspektor-kontaktisik M. Tiigivee ning väljaspool kabinetti V. Babitševi saatnud valvur S.
       Kaasik. Vanglaametnikud ei olnud valmis konto väljavõtet koheselt väljastama ning
       toimus vähemalt osaliselt kõrgendatud häälega suhtlus S. Naha ja apellandi vahel.
       Kaebaja kinnitusel ei ole ta seejuures käitunud kaevatavas käskkirjas kirjeldatud viisil, s.t
       ta ei ole jätnud täitmata S. Naha korraldust lahkumiseks ega olnud ebaviisakas või
       ähvardav.
Ringkonnakohtu hinnangul on kaebaja väide vastuolus distsiplinaarmenetluses kogutud
tõenditega tõendatud asjaoludega. Kuigi vanglaametnike P. Jermolajevi, M. Tiigivee ja S.
Kaasiku seletused ning S. Naha ettekanne ei ole täielikult kokku langevad sündmuse
kirjeldamisel mõne detaili osas, näiteks küsimuses kas kaebaja sisenes kabinetti või jäi seisma
kabineti uksele, kirjeldavad need kaebaja käitumist sarnaselt. Pidades silmas, et vanglaametnike
selgitused on antud 3. septembril 2015, s.o ligi kuu aega pärast vahejuhtumit, tuleb väikesi
erinevusi sündmuse kirjeldamisel pidada loomulikuks. Erinevused viitavad sellele, et ametnikud
on kirjeldanud sündmusi nii nagu nad neid mäletasid, mitte vastavalt omavahel kokku lepitule.
Olulises osas on ametnike seletused samased. Eelkõige kinnitavad nii S. Kaasik, M. Tiigivee kui
P. Jermolajev, et S. Naha andis kaebajale korralduse lahkuda, mida viimane ei täitnud, väites
valjuhäälselt, et ta ei suhelnud üldse S. Nahaga ning nõudes jätkuvalt konto väljavõtet. Apellandi
käitumise kirjeldamisel on S. Kaasik väitnud (tl 33), et V. Babitševi kõnetoon oli karjuv, M.
Tiigivee (tl 34), et tema käitumine ise oli ebaviisakas ja kehakeel agressiivne ning P. Jermolajev
(tl 35), et tema käitumine oli äärmiselt ebaviisakas ja agressiivne. Ringkonnakohus hinnangul on
eluliselt usutav, et kaebaja võis ärrituda tema palve tähele panemata jätmise tõttu. Nii kaebuses
halduskohtule kui apellatsioonkaebuses on V. Babitšev väljendanud pahameelt ametnike
käitumise üle, mööndes sellega, et intsident tekitas temas pahameelt. Ärritusseisund omakorda
seab kahtluse alla selle, kas kaebaja ise mäletab sündmust täpselt ja suudab oma käitumist
objektiivselt hinnata. Kuigi vastustaja esitatud valvekaamera salvestisel ei ole sündmus otseselt
nähtav, see pigem kinnitab vastustaja tuvastatut, kuna sellelt nähtub, et intsidendi lahendamiseks
oli vajalik üksuse juhi J. Ruubeli sekkumine.
Seetõttu ei piisa apellandi väidetest, et lükata ümber vastustaja seisukohta, et vaidlusaluse
intsidendi käigus jättis V. Babitšev täitmata S. Naha korralduse, käitus ebaviisakalt ja ähvardavalt
S. Naha suhtes.
       19.   V. Babitšev rikkus oma käitumisega tõepoolest VangS § 67 p 1 ning Tartu Vangla
       kodukorra p 1.6.3 ja p 1.7.1, kuid see ei anna alust talle kolme distsiplinaarkaristuse
       määramiseks.
Tartu Vangla ei ole kahtluse alla seadnud halduskohtu seisukohta, et ka distsiplinaarsüütegude
korral on võimalik ideaalkogum ja selle esinemisel oleks isikule mitme karistuse määramine
vastuolus VangS § 63 lg 3 ls-s 2 sätestatud sama teo eest mitmekordse karistamise keeluga.
       20.     Ringkonnakohus nõustub vastustajaga, et ei ole põhjust arvata, et nimetatud
       kolme distsiplinaarsüüteo erinevat koosseisu täitev käitumine esineks alati üheaegselt.
       Kahtlemata on võimalik iga rikkumise iseseisev toimepanemine. Samas ei saa sellest aga
       järeldada, et välistatud oleks nende täitmine tavamõistes ühe käitumusliku aktina
       käsitatava teoga. Kuna vangistusseaduses või muus haldusõigust reguleerivas õigusaktis
       ei ole sätestatud kriteeriume otsustamaks, kas tegemist distsiplinaarsüütegude
       ideaalkogumiga, siis peab ka ringkonnakohus põhjendatuks kohaldada analoogia korras
       KarS § 63 lg-t 1 ja lähtuda väljakujunenud kohtupraktikast sätte kohaldamisel
       süüteomenetluses. Riigikohus on 30. aprilli 2008 otsuses asjas nr 3-1-1-15-08 (p 15)
       selgitanud, et ühe teoga teoühtsuse mõttes on tegemist siis, kui mitu olemuselt sarnast
       käitumisakti on kantud ühisest tahtlusest ja nad on ajalis-ruumilise läheduse tõttu
       üksteisega sellisel määral seotud, et kogu käitumine on kolmandale isikule objektiivselt

                                               4
      vaadeldav ühtse, kokkukuuluva teona. Teisiti väljendatuna tähendab see, et õiguslikus
      mõttes on ühe teoga tegemist siis, kui koosseisu realiseerimisele suunatud osateod
      kujutavad endast objektiivse kõrvaltvaataja jaoks loomuliku elukäsitluse järgi ühtset
      käitumist.
      21.    Käesoleval juhul on tuvastatud, et apellant avas vanglaametniku kabineti ukse,
      nõudis konto väljavõtte väljastamist ning ei täitnud ametniku korraldust lahkumiseks,
      vaid jätkas väljavõtte nõudmist käitudes seejuures ebaviisakalt ja agressiivselt.
      Ringkonnakohus nõustub halduskohtuga, et sedavõrd lühiajalist intsidenti, mille käigus
      kaebaja käitumine oli kantud soovist saada konto väljavõte ning eesmärgi saavutamata
      jäämise frustratsioonist on põhjendatud lugeda üheks käitumuslikuks aktiks. Nii S. Naha
      lahkumiskorralduse täitmata jätmine kui tema palve eiramisele järgnenud ebaviisakas ja
      ähvardav käitumine on vahetult seostatav kaebaja taotletud eesmärgiga.
      Distsiplinaarmenetluses tuvastatud asjaoludest ei nähtu, et V. Babitševi tahe või eesmärk
      oleks sündmuse ajal oluliselt muutunud. Vaidlustatud käskkirjas esitatud asjaolude alusel
      ei pea ringkonnakohus võimalikuks kirjeldada V. Babitševi käitumist mitme iseseisva
      intsidendina. Pigem saab järeldada, et kõigi kolme distsiplinaarsüüteo koosseisulised
      tunnused esinesid kaebaja käitumises üheaegselt, s.t et ametniku korraldust täitmata jättes
      ja lahkumata jätmist põhjendades oli kaebaja samaaegselt ka ebaviisakas ja käitus
      ähvardavalt.
      22.     Seetõttu on V. Babitšev toime pannud ühe teo, millega ta täitis mitme
      distsiplinaarsüüteo koosseisu. VangS § 63 lg 3 ls 2 kohaselt on keelatud sama teo eest
      mitme karistuse määramine. Vastavalt on halduskohus põhjendatult asunud seisukohale,
      et Tartu Vangla 4. septembri 2015 käskkiri nr 6-2/1197 on õigusvastane ja tuleb tühistada
      osas, milles V Babitševi on lisaks VangS 67 lg-s 1 sätestatud rikkumisele karistatud sama
      teoga Tartu Vangla kodukorras pde 1.6.3 ja 1.7.1 rikkumise eest.
      23.    Ringkonnakohus ei nõustu V. Babitševiga selles nagu oleks talle vanglaametniku
      seadusliku korralduse täitamata jätmise eest määratud 10-päevane kartserikaristus
      ebaproportsionaalne. Vastustaja on karistuse määramist põhjendanud, selgitades, et
      kaebajale on allumatuse eest varasemalt määratud kartserikaristusi kolmel korral.
      Olukorras, kus kaebaja ei ole oma käitumist muutnud ei ole põhjendatud kergema
      karistuse määramine uue rikkumise korral. Põhjendatuks tuleb pidada ka üldpreventiivse
      eesmärgi arvestamist karistamisel. Vanglaametnike korralduste täitmata jätmine ohustab
      vangla julgeolekut üldiselt ning sellise käitumise aktsepteerimine võib kaasa tuua kaebaja
      eeskuju järgimise teiste kinnipeetavate poolt.
Siinjuures ei ole asjakohased kaebaja viited üksikvangistuse rakendamise keelule või
Õiguskantsleri seisukohtadele, kuna need seostuvad isiku pikaajaliselt kartseritingimustes
hoidmisega. Kaebajale määratud 10-päevane karistus aga ei ole pikaajaline. Seetõttu ei saa
olukorras, kus vastustaja on karistuse liigi valikut nõuetekohaselt põhjendanud, ainuüksi
karistuse liigi tõttu järeldada karistamise õigusvastasust.
      24.    Eeltoodu alusel tuleb jätta rahuldamata V. Babitševi apellatsioonkaebus
      halduskohtu otsuse osaliseks tühistamiseks ja uue otsuse tegemiseks, millega täielikult
      tühistada Tartu Vangla 4. septembri 2015 käskkiri nr 6-2/1197. Samuti jääb rahuldamata
      Tartu Vangla apellatsioonkaebus halduskohtu otsuse osaliseks tühistamiseks ja uue otsuse
      tegemiseks, millega kaebus täielikult rahuldamata jätta.
      25.    Vastavalt HKMS § 64 lg-le 1 on menetlusosalisel õigus taotleda küll teise
      menetlusosalise, kuid mitte iseeenda vande all ülekuulamist. V. Babitševi 24. novembri
      2016 menetlusdokumendis esitatud sellekohane taotlus jääb rahuldamata. Seetõttu
      puudub vajadus muuta ka ringkonnakohtu seisukohta jätta asjas istung korraldamata ja
      vaadata asi läbi kirjalikus menetluses.
                                             5
Ühtlasi on V. Babitšev taotlenud menetlusdokumendist koopia väljastamist. Ringkonnakohtu
hinnangul puudub kaebajal vajadus enda õiguste kaitseks menetlusdokumendist koopiat saada.
Menetlusdokumentidest ärakirjade saamise õigus ei ole piiramatu. Koopiate tegemise ja
saatmisega kaasnevate kulude jätmine riigi kanda peab olema õiguste kaitse seisukohast vajalik.
Õigus ärakirja saada on piiratud, kui vajadus selleks puudub või on sedavõrd väike, et taotlust
võib pidada ilmselgelt pahatahtlikuks või läbimõtlematuks. Lisaks puudub menetlusosalisel
üldjuhul põhjendatud vajadus saada ärakirju tema enda poolt kohtule esitatud
menetlusdokumendist. Niisuguse dokumendi sisu on isikule teada ning tal on reeglina enne
dokumendi kohtule esitamist võimalik teha sellest omale ärakiri. Taotlus jääb rahuldamata.
       26.     Kaebaja ega vastustaja ei ole apellatsioonimenetluses esitanud kuludokumente ega
       menetluskulude nimekirja. Seetõttu tulenevalt HKMS § 109 lg 1 ls-st 3
       apellatsioonimenetluse kulusid kummagi kasuks välja ei mõisteta.


        Maili Lokk                      Agu Timmi                         Tanel Saar
 allkirjastatud digitaalselt       allkirjastatud digitaalselt      allkirjastatud digitaalselt




                                              6

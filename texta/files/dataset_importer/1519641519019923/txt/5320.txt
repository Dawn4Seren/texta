                           KOHTUMÄÄRUS
 Kohus                           Viru Maakohus

 Määruse aeg ja koht             11. oktoober 2016, Rakvere kohtumajas

 Kohtuasja number                1-16-5243
 Kohtunik                        Anu Ammer
 Kohtuistungi sekretär           Kätlin Koidumäe

 Prokurör                        Elle Karm

 Kohtuasi                        Viru Vangla materjalid Maksim Boikovi vangistusest
                                 tingimisi enne tähtaega vabastamiseks

                                 MAKSIM BOIKOV, i.k. 39301292517, kannab karistust
 Süüdimõistetu
                                 Viru Vanglas, elukoht vabanemisel: xxxx
                                 Karistuse kandmise algus 16.12.2015 ja lõpp 11.12.2016.

 Kohtuasja läbivaatamise aeg 04.10.2016, videokohtuistungil
 Kohtumääruse õiguslik alus      KarS § 76; KrMS § 426, § 383, § 384 ja § 387.

RESOLUTSIOON

Jätta Maksim Boikov vangistusest tingimisi enne tähtaega vabastamata.

Edasikaebamise kord

Kohtumäärusele on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.

Kohtumääruse väljatrükk saata Viru Vanglale, prokurörile ja Maksim Boikovile.

Asjaolud

Viru Vangla esitas 20.09.2016 Viru Maakohtule materjalid kinnipeetava Maksim Boikovi
vangistusest tingimisi enne tähtaega vabastamiseks.

Maksim Boikov on süüdi tunnistatud Viru Maakohtu 27.06.2016 otsusega
kokkuleppemenetluses KarS § 199 lg 2 p 7,8,9, § 215 lg 2 p 1,2 ja § 4231 järgi ja KarS § 64 lg
1 kohaldamisega mõistis kohus talle karistuseks 1 aasta vangistust. KarS § 68 lg 1 alusel

                                              1
arvestas kohus eelvangistuses viibitud aja karistusaja hulka ning mõistis lõplikuks
ärakandmisele kuuluvaks karistuseks 11 kuud ja 25 päeva vangistust. Karistuse kandmise
alguseks luges kohus 16.12.2015.

Arvestades kinnipeetava ohtlikkuse taset ning uue kuriteo toimepanemise tõenäosust ei toeta
Viru Vangla Maksim Boikovi tingimisi ennetähtaegset vabastamist.

Kohtuistung

Maksim Boikov taotles enda tingimisi ennetähtaegset vabastamist. Kinnipeetava sõnul on ta
narkokeskuses järjekorras ja kohe kui ta vabaneb läheb ta sinna ja jääb ravile vähemalt 9-ks
kuuks. Ravil oleku ajal tahab hakata õppima ja ajada korda oma pensioniasjad. Selgitab, et
lähedasteks on ema, poolvennad ning poolõed ja suhted lähedastega on normaalsed. Kinnitab,
et viibib viiendat korda vanglas ja varem teda kriminaalhooldusele allutatud pole.

Prokurör asja arutamisest osa ei võtnud, kuid on esitanud kohtule kirjalikult oma seisukoha,
mille kohaselt prokuratuur kinnipeetava ennetähtaegset vabastamist ei toeta. Prokurör märgib,
et varasematest karistustest ei ole kinnipeetav järeldusi teinud, mis annab aluse kahelda tema
seadusekuulekuses ennetähtaegse vabanemise korral. Prokurör märgib, et teiste inimeste vara
kaitseks ning nende turvalisuse tagamiseks on põhjendatud jätta Maksim Boikov
ennetähtaegselt vabastamata.

Kohtumääruse põhjendused

Kohus, tutvunud asja materjalide ning prokuröri seisukohaga ning ära kuulanud kinnipeetava
leidis, et taotlus ei ole põhjendatud ega kuulu rahuldamisele.

Vastavalt KarS § 76 lg 4 tingimisi enne tähtaega vangistusest vabastamise otsustamisel arvestab
kohus kuriteo toimepanemise asjaolusid, süüdlase isikut, varasemat elukäiku ning käitumist
karistuse kandmise ajal, samuti tema elutingimusi ja neid tagajärgi, mida võib süüdlasele kaasa
tuua tingimisi enne tähtaega karistusest vabastamine.

Maksim Boikovi käitumine vanglas on olnud seaduskuulekas: kehtivad distsiplinaarkaristused
puuduvad. Vastavalt Riigikohtu kriminaalkolleegiumi 02.11.2006 määrusele kohtuasjas nr
3-1-1-91-06 on vangistusest ennetähtaegse vabastamise oluliseks tingimuseks vangistatu
õiguspärane käitumine. Käesoleval juhul on see tingimus täidetud. Kohus leiab aga, et
eelnimetatu on küll oluliseks, kuid mitte otsustavaks tingimuseks kinnipeetava isikuomaduste
üle otsustamisel.

Kinnipeetav on kriminaalkorras karistatud seitsmel korral, vanglas viibib viiendat korda, seega
ei ole uute kuritegude toimepanemine olnud juhuslik ning arvestades kinnipeetava kriminaalset
käitumist, ei ole tema puhul tegemist õiguskuulekusele orienteeritud isikuga. Kuritegude
dünaamika ei ole muutunud – isik paneb kuritegusid toime majandusliku kasu saamise
eesmärgil ning sõltuvusprobleemi lahendamiseks.

Kriminaalhooldusametniku arvamusest nähtub, et kinnipeetav asuks vabanemisjärgselt elama
oma kasuvenna ja tema elukaaslase juurde. Kriminaalhooldusametnik on kodukülastuse käigus
välja selgitanud, et tegemist on 2-toalise üürikorteriga, millel on võlgnevus. Kohtu hinnangul
ja arvestades asjaoluga, et Maksim Boikov ja tema kasuvend on varasemalt koos toime pannud

                                              2
kuriteo, siis ei pruugi kasuvenna eluase olla kinnipeetavale sobiv. Vaatamata sobivusele on
isikul aga siiski elukoht olemas, mis on kinnipeetava ennetähtaegse vabastamise vältimatuks
eelduseks.

Positiivseks ja mitte vähetähtsaks peab kohus ka toetava sotsiaalvõrgustiku olemasolu:
kinnipeetavat ootavad vabaduses kasuema koos nelja lapsega, kellega kinnipeetava sõnul on
suhted head ning kes on Maksim Boikovile toeks olnud ka vangistuse ajal. Samas peab
märkima, et kasuvennal ja tema elukaaslasel, kelle juurde kinnipeetav soovib elama asuda,
puudub igakuine püsiv sissetulek, kuna ametlikult neil töökohti pole. Seega võivad Maksim
Boikovil reaalset materiaalset abi võimaldavad lähedased puududa ja seda olukorras, kus ka
kinnipeetaval puudub vabanemise korral töökoht.

Ka ei saa märkimata jätta, et arvestades Maksim Boikovi korduvkaristatust, on tema
suhtlusringkonnas ilmselgelt kriminaalse taustaga inimesi (k.a. kasuvend). Kohus on
seisukohal, et kriminaalse taustaga isikutega suhtlemine ei soodusta kinnipeetava
taasühiskonnastumist.

Kinnipeetaval puudub vabanedes töökoht. Isikul on ka vähene haridus (põhiharidus omandatud
vanglas) ja puudub eriala, aga samuti puudub tal töökogemus ja -harjumus, seega on tema
konkurentsivõime tööturul problemaatiline. Vangla hinnangul ei tundu Maksim Boikov olevat
ka motiveeritud ametlikult töötama. Õppimisest ei ole kinnipeetav samuti huvitatud ja tema
suhtumine haridusse on negatiivne. Kohtu hinnangul halvendab töökoha puudumine
kinnipeetava toimetulekut ja tegevusetus suurendab uute kuritegude toimepanemise riski.

Meditsiiniosakonna andmetel on kinnipeetaval diagnoositud narkosõltuvus, mida saab pidada
uue kuriteo toimepanemise riskifaktoriks. Kohus on seisukohal, et juhul, kui isik ei suuda
vabaduses hoiduda sõltuvusainete tarvitamisest, siis võib ta taas üritada leida kriminaalseid
lahendusi majandusliku olukorra parandamiseks sõltuvusainete hankimisel.

Vangla hinnangul on üldise korduva kuriteo toimepanemise tõenäosus kahe aasta jooksul 87%
ning vägivaldse kuriteo toimepanemise tõenäosus kahe aasta jooksul 49%, mis on keskmisest
oluliselt kõrgem näitaja.

Vangla iseloomustuse kohaselt tegutseb kinnipeetav impulsiivselt ega arvesta tagajärgedega,
tal on välja kujunenud kuritegelikud hoiakud (õigustab ning pisendab kuritegusid). Isikul
puudub tegevusplaan kuritegelikust käitumisest ning narkootikumide tarvitamisest
loobumiseks.

Eeltoodust tulenevalt puudub kohtul veendumus, et antud juhul on karistuse eesmärgid
saavutatud ja kinnipeetav suudab ennetähtaegse vabanemisega kaasnevaid käitumiskontrolli
nõudeid ja võimalike lisakohustusi täita.

Kohus on ka seisukohal, et Maksim Boikovi puhul on tegemist kõrge käitumiskontrollist
kõrvalehoidumise riskiga, mistõttu ei ole kriminaalhoolduse ajal võimalik tema ohtlikkust
ühiskonnas alandada.

Kohus märgib, et kontrollitud keskkonnas on kinnipeetava käitumises küll märgata selle
mõningast paranemist (distsiplinaarkaristuste puudumine), kuid seda ei saa pidada piisavaks
järeldamaks isiku muutumist. Jätkates karistuse kandmist vanglas on süüdimõistetul võimalik
tõestada, et positiivsed muutused on püsivad ja tagasilangusi ei esine. Kohus märgib, et

                                             3
narkovõõrutusravile on kinnipeetaval võimalik pöörduda ka peale tähtaegset vangistusest
vabanemist.

Kohus märgib täiendavalt, et isik, kes pani toime kuriteo, peab arvestama asjaoluga, et tal tuleb
ära kanda kogu temale mõistetud karistus ning riik ei loo tingimisi ennetähtaegselt vangistusest
vabastamise korra kehtestamisega isikutele õiguspositsioone, millele need hiljem võiksid
toetuda. Süüdimõistmisel ei ole ennetähtaega vabastamine isikule garanteeritud.


/allkirjastatud digitaalselt/

Anu Ammer
Kohtunik




                                               4

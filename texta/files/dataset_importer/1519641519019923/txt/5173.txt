                                                           Tsiviilasi nr 2-15-11653




                           KOHTUOTSUS
                                Eesti Vabariigi nimel

Kohus                         Tallinna Ringkonnakohus

Kohtukoosseis                 Krista Kirspuu, Ulvi Loonurm, Kaupo Paal

Otsuse tegemise aeg ja koht   12.10.2016.a, Tallinn

Tsiviilasja number            2-15-11653

Tsiviilasi                    LK’u hagi P OÜ vastu varalise ja mittevaralise kahju
                              hüvitamiseks

Vaidlustatud kohtulahend      Pärnu Maakohtu 26.02.2016.a otsus

Tsiviilasja hind              5583,14 eurot
apellatsioonimenetluses

Kaebuse esitaja ja kaebuse    LK’u apellatsioonkaebus
liik

Menetlusosalised ja nende     Hageja (apellatsioonimenetluses apellant): LK (isikukood
esindajad                     XXXXXXXXX), tehinguline esindaja Mihkel Nukka

                              Kostja (apellatsioonimenetluses vastustaja): P OÜ
                              (registrikood XXXXXXXX), tehinguline esindaja Marge
                              Rebane

                              Kolmas isik: AS PB (registrikood XXXXXXXX), tehinguline
                              esindaja Marek Aunver

Kohtuistungi toimumise aeg    09.09.2016.a

Istungil osalenud isikud      Apellandi tehinguline esindaja Mihkel Nukka, vastustaja
                              tehinguline esindaja Marge Rebane ja kolmanda isiku
                              tehinguline esindaja Marek Aunver

RESOLUTSIOON:
  1. Pärnu Maakohtu 26.02.2016.a otsuse resolutsioon jätta muutmata, arvestades
     käesolevas otsuses esitatud põhjendusi.
  2. LK’u apellatsioonkaebus jätta rahuldamata.
  3. Jätta kostja ja kolmanda isiku maakohtu ja ringkonnakohtu menetluskulud
     hageja kanda.


                                                                                 1(19)
                                                                   Tsiviilasi nr 2-15-11653

   4. Välja mõista LK´ult P OÜ kasuks apellatsioonimenetluse kulud summas 200 eurot
      maakohtu poolt välja mõistetud menetluskuludele lisaks.
   5. Välja mõista LK´ult AS-i PB kasuks apellatsioonimenetluse kulud summas 425
      eurot maakohtu poolt välja mõistetud menetluskuludele lisaks.
   6. Otsuse peale võib kassatsiooni korras edasi kaevata, esitades kaebuse vahetult
      Riigikohtule 30 päeva jooksul otsuse kassaatorile kättetoimetamisest, kuid mitte
      pärast viie kuu möödumist otsuse avalikult teatavaks tegemisest. Hagimenetluses
      Riigikohtus võib menetlusosaline menetlustoiminguid teha ning avaldusi ja
      taotlusi esitada üksnes vandeadvokaadi vahendusel. Menetlusosaline võib ise
      esitada Riigikohtule menetlusabi saamise taotluse, samuti esitada teise
      menetlusosalise kaebuse või muu taotluse kohta seisukohti ja vastuväiteid.
      Menetlusabi andmise taotlus ei peata seaduses sätestatud ega kohtu poolt
      määratud tähtaja kulgemist. Seaduses sätestatud tähtaja järgimiseks peab
      menetlusabi taotleja tegema tähtaja kestel ka menetlustoimingu, mille tegemiseks
      ta menetlusabi taotleb.

Hagi ja selle aluseks olevad asjaolud
1.      05.08.2015.a esitas hageja maakohtusse hagi, milles palus kostjalt välja mõista perioodi
05.04.2013.a kuni 31.07.2015.a eest ühekordne kahjuhüvitis 5748,63 eurot ning igakuine
perioodiline hüvitis 231,46 eurot alates 01.08.2015.a kuni kutsehaigusest tingitud püsiva
töövõime kaotuse lõppemiseni. Igakuine hüvitis vastavalt muutub, kui muutub hagejale
makstav töövõimetuspensioni suurus või kutsehaigusest tingitud püsiva töövõime kaotuse
protsent ning hageja kohustamist iga-aastaselt igakuist hüvitist indekseerima tekstiilitööstuse
tegevusala töötajate eelmise aasta palkade juurdekasvutempoga, mis avaldatakse
Statistikaameti veebilehel www.stat.ee. Hageja palus ka kostjalt mõista välja mittevaraline
kahju kohtu poolt kindlaksmääratud suuruses.

Hagiavalduse kohaselt diagnoositi hagejal 05.04.2013.a kutsehaigus, mis seisneb
ülekoormushaiguses ja väljendudes müofastsiaalsetes valudes õlavöötmes ja kätes; kroonilises
vasaku rotaatormanseti kahjustuses, subakromiaalses impingemendis ning biitsepslihase
kõõluse tendinopaatias ja tendiniidis. Kutsehaiguse põhjustasid töö sundasendites; pidev
koormus kätele, seljale; korduvad ühetaolised liigutused, haaramised ja hoidmised sõrmedega.
Kutsehaigus kujunes välja 1980.a kuni 2012.a. Kostja juures (endise ärinimega AS M) ja tema
õiguseellaste juures töötas hageja 24.11.1980.a kuni 13.06.2008.a, s.o 10 064 kalendripäeva
ning kolmanda isiku juures (endise ärinimega AS A) perioodil 11.09.2008.a kuni 22.11.2012.a,
s.o 1534 kalendripäeva õmblejana. 24.11.1980.a tööle asudes õmbles hageja kostja juures
peamiselt dresse, mille kummi ja nn kortsukummi peale õmblemine nõudis vasakule käele suurt
pingutust. Seejärel jätkas hageja töötamist overlock õmblusmasinaga. Samuti tuli pesupükstele
kumme peale venitada. Kuna kummid olid tihti kõvad, siis tuli rakendada käte (eriti suur pinge
koondus vasakule käele) abil suurt jõudu. Töö toimus valdavalt istuvas asendis ja ühetaoliste
liigutustena. Õmblemistöö seisnes istuvas asendis käte abil kangadetailide sättimises,
juhtimises ja hoidmises. Kõige koormavamad olid kätele ühetaolised liigutused, ühetaolises
asendis käte pinges hoidmine, detailide teisaldamine ning suurt täpsust nõudvad tööd. Kuna
puudus võimalus toetada küünarvarsi ja vähendada seeläbi käte hoidmise koormust, oli töö ajal
lisaks kätele pinges ka selja ja õlavöötme lihased. Kutsehaigus tekitas hagejale 40%-lise püsiva
töövõime kaotuse alates 05.04.2013.a. Hageja viimane tekstiilitööstuse tegevusalal tegutsev
tööandja, kolmas isik, lõpetas erakorraliselt hagejaga sõlmitud töölepingu hageja töövõime
vähenemise tõttu. Peale seda ei ole hagejal õnnestunud enda senist sissetulekut taastada. Kostja
jättis hagejale korraldamata nõuetekohased juhendamised, väljaõpped, andmata selgitused
ohutegurite osas, puudusid juhendamiste registreerimise päevikud ning kostja ei jälginud


                                                                                          2(19)
                                                                   Tsiviilasi nr 2-15-11653

hagejat, kas tehtav töö on sobilik tema füüsilistele võimetele või mitte. Kostja ei ole võtnud
nõuetekohaselt kasutusele töötajate tervise kaitseks ettenähtud töötervishoiualaseid
ennetusabinõusid. Kostja pole hageja töötamise aja jooksul viinud läbi nõuetekohast
riskianalüüsi ega -hindamist, seda hagejale tutvustanud ega kohaldanud vajalikke abinõusid ega
koostanud selle põhjal tegevuskava. Sellel põhjusel ei saanud ka tervishoiutöötajad adekvaatselt
hinnata hageja tervisliku seisundi sobilikkust õmbleja töökohale. Õigeaegse ravima asumise
korral ja vastavate töökorralduslike meetmete rakendamisel oleks kostja saanud hagejale
diagnoositud kutsehaigust ilmselt ära hoida. Kostja on jätnud teostamata süstemaatilise
sisekontrolli. Kostja jättis raskuste teisaldamisega seotud ohutegurid kõrvaldamata või
vähendamata. Riidepakid, mida hageja teisaldas, kaalusid rohkem kui 3 kg. Kostja ei
juhendanud hagejat, kuidas on võimalik tervisele ohutul viisil teisaldada riidepakke. Kostja ei
ole korraldanud hagejale nõuetekohaseid ja õigeaegseid tervisekontrolle. Kostja jättis hageja
töökeskkonnas tagamata ohutu sisekliima, kohaldamata vajalikud abinõud ja teostamata
töökeskkonna ohutegurite mõõdistamised. Kui hageja töötas kostja õiguseellaste juures, siis
ventilatsioonisüsteemi kas ei olnud üldse olemas või see ei töötanud. Ruumide õhutamiseks
avati aknad, mille tagajärjel tekkis tuuletõmbus. Suvel kerkis sisetemperatuur isegi kuni 32
kraadini. Talvel langes töökeskkonna temperatuur sageli alla 19 kraadi. Kostja ei ole
rakendanud õigusaktides ettenähtud töötervishoiualaseid abinõusid, et kaitsta hageja tervist
füsioloogiliste ohutegurite eest. Õmblustöö eeldas hagejalt sundasendites töötamist, samuti olid
tööülesanded monotoonse iseloomuga. Kostja ei näinud hagejale ette tööaja sisse arvestatavaid
regulaarseid ja piisava tihedusega vaheaegasid. Hagejale väljastatud töötool oli tihtipeale
töökorrast väljas, mistõttu muutus töötamine veelgi raskemaks. Samuti puudus hagejal
võimalus reguleerida töölaua kõrgust. Hoolimata hageja korduvatest pöördumistest tööandja
poole, ei teinud kostja tooli töökorda. Kostja ei ole arvestanud hageja töökeskkonna
kohandamisel viimase kehalisi, vaimseid, soolisi ja ealisi iseärasusi, tema töövõime muutumist
tööpäeva või vahetuse jooksul. Kostja ei andnud hagejale lisapuhkust. Kostja on soodustanud
enda käitumisega hagejal kutsehaiguse väljakujunemist. Hageja sissetulek perioodil november
2011.a kuni oktoober 2012.a oli 937,40 eurot. Hageja eriala kvalifitseerub EMTAK järgi
tegevusalale “Tekstiilitootmine”. Arvestades seda on 31.07.2015.a seisuga sissenõutavaks
muutnud varalise kahju hüvitis kokku 5748,63 eurot ja alates 01.08.2015.a on igakuine
perioodiline hüvitis 231,46 eurot. Hagejal diagnoositud haigused annavad hagejal tunda tema
igapäevaelus: kuna käed on haiged, on raskendatud ning takistatud kätega erinevate
igapäevatoimetuste ja majapidamistööde teostamine. Samuti valutavad pidevalt hageja käed ja
õlad (esineb pidev pigistustunde ja närvesööv valu). Kutsehaigus on põhjustanud ka
hirmureaktsiooni, mis seisneb ebakindluses tulevikus suhtes. Hageja üldine heaolu tase ja
turvatunne tuleviku suhtes on langenud. Kostja on tööohutuse kohustuste rikkumisega toonud
kaasa hagejale kahju tekkimise. Äärmiselt raske, kui mitte võimatu on tänapäeval leida
tööandjat, kes julgeks või sooviks kutsehaiguse diagnoosiga töötajat palgata. Kui hagejale
poleks kutsehaigust väljakujunenud ja sellega kaasnevalt töövõime vähenenud, oleks ta saanud
töötamist jätkata.

Vastuseks kostja vastuväidetele märkis hageja, et hageja tegi tööd vastavalt töölepingule ja
tööandja korraldustele ning kostja ei ole teinud hagejale kordagi ettekirjutusi töörežiimi
eiramise kohta. Hageja kutsehaigus on kujunenud välja järjepidevalt perioodil 1980.a kuni
2012.a. Kuna hageja püsiva töövõime kaotuse põhjus on üksnes kutsehaigus, on tõendatud, et
hagejale tekkis varaline kahju kutsehaiguse tagajärjel. Käesoleval juhul on kostja teostanud
hagejale 28 aasta jooksul üksnes ühe tervisekontrolli. Tervisekontrolli 13.02.2006.a otsuse
kohaselt oli kostja kohustatud suunama hageja järgmisesse kontrolli detsembris 2007.a . Kostja
jättis hageja tervisekontrolli suunamata. Kolmanda isikuga sõlmis hageja täiesti eraldiseisva
töölepingu u 3 kuud peale kostjaga töölepingu lõpetamist ehk 11.09.2008.a neljakuulise


                                                                                          3(19)
                                                                    Tsiviilasi nr 2-15-11653

katseajaga. Selleks korraldati uus konkurss. XXX, Pärnu, kinnisasi koos selle juurde kuuluvate
päraldistega kuulus kostjale kuni 23.09.2009.a. Alates 24.09.2009.a on kinnisasja omanik
kostjaga otseselt seotud ettevõte M OÜ, kes rendib kolmandale isikule kinnisasja osa. Vara
üleminek on tõendamata. Hagi ei ole aegunud.

Hageja täiendas enda seisukohti, märkides et kutsehaiguse tagajärjel tuli hageja õlga opereerida
(hospitaliseeritud 31.07.2013.a - 02.08.2013.a), millega rikuti hageja kehalist terviklikkust ja
tekitati füüsilist valu. Seega on põhjendatud hageja nõue mittevaralise kahju hüvitamiseks.
Hageja on käinud taastusraviarstide konsultatsioonidel ja taastusravis. Hageja on hoolinud enda
tervise eest, pöördunud terviseprobleemidega eriala arstide poole ning järginud arstide
soovitusi. Hagejal esinesid tööst põhjustatud tervisekahjustused tegelikult enne seda, kui
diagnoositi kutsehaigus. Hagejal esinevad õlavarre kesk- ja tagaosas valud, mis häirivad und.
Valudest tingitult ärkab hageja tihtipeale üles. Samuti esineb käte “suremine” ning sõrmedes
krambid. Hageja on tegelenud endale uue töö otsimisega ja ümberõppega. Seega on hagejal
endiselt reaalne tahe ja soov teenida endale tööga sissetulekut. Hageja on õlaliigesega seotud
terviseprobleemiga arsti poole pöördunud juba 07.03.2006.a, kui hageja töötas veel kostja
juures.

Kostja vastuväited
2.      Kostja vaidles hagile vastu, palus jätta selle rahuldamata ja menetluskulud hageja kanda.
Hageja töötasu arvestati tükitööna. Õmblejate töötasu on olnud koguaeg ja kõikjal väike.
Hageja oli omaalgatuslikult ja alati huvitatud oma töötasu suurendamisest ja tegi
omaalgatuslikult tihti rohkem tööd, jättis pidamata töös ettenähtud puhkepausid ja töötas tihti
üle ettenähtud tööaja. Kostja juures töötanud õmblejatele oli ettenähtud tööülesannete
vaheldumine, s.h töötamine erinevate õmblusmasinatega. Hageja töötas overlock tüüpi
õmblusmasinaga. Hageja ei soovinud töötada teiste masinatega, vaid avaldas soovi jätkata ja
töötada justnimelt overlock tüüpi õmblusmasinaga. Hageja ja kostja vaheline töösuhe on
peatunud vähemalt kahel korral ajaks, mil hageja viibis lapsehoolduspuhkusel, s.o eeldusliku
kestusega kokku vähemalt kolm aastat. Kostjapoolne tööohutuse, -tervise ja -keskkonna alane
tegevus nii Pärnu õmblusvabrikus, kui ka üle Eesti teistes tootmisüksustes on toimunud
lähtudes ja ranges vastavuses parasjagu kehtiva seadusega ja olnud vastavate järelevalve- ja
kontrollorganite järjepideva valve ja kontrolli all. Kostja on viinud läbi vajalikud mõõtmised,
kaardistamised, koostanud riskianalüüsid, tegevuskavad, ohutusjuhendid, töötajate
juhendamised ja koolitamised jms. Tööohutuse, -tervise ja -keskkonna osas on olnud valitud
tööandja ja töötajate esindajad, esmaabiandjad ja viidud läbi nimetatud isikute koolitused.
Kostja töötajate tervise osas on olnud kostjal alati leping tervishoiuteenuse osutajaga, kes on
olnud aktiivselt kaasatud töötaja tervise ohutuse tagamise toimingutesse. Töötajad on läbinud
tervisekontrolli vastavalt seaduses sätestatud nõuetele ja riskianalüüsi põhjal tervishoiuarsti
poolt määratud vajalikkusele. Ei ole eluliselt usutav, et kostja kui kunagine riiklik ja
nõukogudeaegne tootmisüksus oleks saanud eksisteerida ilma toona kehtinud seaduseid
järgimata ja täitmata ning see ei olnud mõeldav ka seaduste muutmise perioodil – mistahes
suuremad tootmisüksused on alati olnud riigipoolse pidevama järelevalve all. Ei ole ilma
vastavaid seaduseid järgimata ja täitmata saanud eksisteerida ka kostja. Kostjat ei ole hageja
kutsehaigusest teavitatud ja seega ei ole kostja saanud hageja kutsehaigestumist uurida ega oma
seisukohta/raportit esitada Tööinspektsioonile. Tööinspektsioon uuris hageja kutsehaigestumist
hageja tööandja kolmanda isiku osas, kuid ei ole seda teinud kostja osas. Tööinspektsioon ei
ole pöördunud kostja poole kordagi, et kaasata kostja hageja kutsehaigestumise uurimisse,
küsida kostjalt asjas olulist tähtust omavaid dokumente või mistahes muud infot.
Tööinspektsiooni uurimine hageja kutsehaigestumisest kostja juures töötamise kestel on läbi
viimata. Tööinspektsiooni väide „võis mõjutada“, ei ole piisav, et tuvastada ja tõendada


                                                                                           4(19)
                                                                    Tsiviilasi nr 2-15-11653

kostjapoolset tegevust (s.h võimalik tegevusetust), põhjuslikku seost ja süüd hageja
kutsehaigestumisel. Tööinspektsiooni uurimiskokkuvõtte ei ole kasutatav õiguspärase tõendina
käesolevas asjas, sest eelpool viidatud asjaoludel on arvata, et Tööinspektsiooni poolt uurimises
tehtud kokkuvõte rajaneb valedel alustel, eeldustel ja ka järeldustel ning ei kajasta seeläbi
õiguspärast kokkuvõtet ka kolmanda isiku tööohutuse, -tervise ja -keskkonna osas.
Töötervishoiuarsti teatisest ei selgu, kas või kui suure osa määratud 40%-st on põhjustanud
kutsehaigus või kui suure osa hageja isikust/tervisest tingitud muud võimalikud asjaolud.
Puuduvad andmed selle kohta, millal hakkasid hagejal kaebused tema tervise osas avalduma.
Hageja viibis puhkusel 28 kalendripäeva aastas, s.o vähemalt 784 kalendripäeva 28 aasta kohta
ja haiguslehel alates 04.10.2004.a kuni vähemalt 2004.a lõpuni, s.o vähemalt 89 kalendripäeva.
Hageja ei ole tõendanud, et tal ei ole alates 23.11.2012.a õnnestunud taastada oma senist
sissetulekut ega saada tööd temal diagnoositud kutsehaiguse tõttu. Hageja nõue mittevaralise
kahju osas tuleb jätta rahuldamata hageja enda tegevusest, s.h tegevusetusest tuleneval riskil,
kuna hageja ei järginud õigusakte ja kostja poolt loodud tingimusi ja võimalusi.

Kostja täiendavate seisukohtade kohaselt sõlmisid 15.05.2008.a kostja ja kolmas isik
müügilepingu, mille kohaselt kostja müüs ja kolmas isik ostis M tekstiiliga seonduvad
tegevused Pärnus, sealhulgas varad ja töötajad, mille peamine tegevuskoht on XXX, Pärnu,
Eesti ja mis on seotud tekstiiltoodete lõikamise ja õmblemisega. Kostja müüs ja kolmas isik
ostis ettevõtte seisuga 15.05.2008.a. Ettevõtte valdus ja omand läks kostjalt üle kolmandale
isikule. Kolmas isik jätkas sama või sarnast majandustegevust ja kolmandale isikule läks üle
hageja tööleping, sh töölepingust tulenevad õigused ja kohustused hageja suhtes 15.05.2008.a
seisuga. Kostja ei ole seega kohane kostja. 05.01.2016.a menetlusdokumendis esitas kostja
aegumise vastuväite, leides, et hageja mittevaralise kahju hüvitamise nõue on aegunud.

Vastuseks hageja vastuväidetele, märkis kostja, et hageja võeti tööle õmbleja õpilasena
24.11.1980.a ja viidi üle õmbleja-motoristi ametikohale 25.08.1981.a. Hageja õpiperiood oli
üheksa kuud. Õppeklass oli olemas ning seal töötasid instruktorid, kelle ülesanne oli töötajate
väljaõpe, juhendamine, s.h nii masinate tundmise, töövõtete, kui ergonoomika osas.
Instruktoritele lisaks olid meistrid ja instrueerijad ja enne mistahes töötaja iseseisvale tööle
lubamisele eelnes kvalifikatsiooni eksam. Kvalifikatsiooni eksam oli kohustus ja selle läbis ka
hageja, misjärel omistati tema teadmistele ja oskustele õmbleja-motoristi kolmas kategooria.
Väljaõppele ja juhendamistele lisaks toimusid õppeklassis ka töötajate täiendavad
instrueerimised ja koolitamised. Hageja on korraldanud hagejale väljaõppe ja juhendamise.
Hageja on pidanud enda oskusi ja teadmisi tõendama kvalifikatsiooni eksamil. Hageja
ametikohale olid kehtestatud mitmed juhendid ja korrad, sh töökaitse nõuded õmblejale,
ohutusjuhend õmblejale ja ergonoomika õmblejale, õmblusmasina kasutusjuhend jms.
Tööinspektsioon ei teinud kostjale ettekirjutusi. Kostja on korraldanud nõuetekohase hageja
töökeskkonna, sh viinud läbi riskianalüüsid ja mõõdistamised. Õmblejate töö oli ettenähtud
masina tagant masina taha liikumisega, et tagada töö vahelduslikkus ja töötaja liikuvus
(erinevad asendid, töövõtted). Hageja tootlikus oli 150%. Hageja tööülesannete täitmine käis
vabarütmiga, st hagejale toodi detailid ette ja hageja täitis oma tööülesanded vastavalt enda
valitud rütmile ja koormusele ning kui ettetoodu sai otsa, toodi järgmine osa jne. Kohustuslikku
mahtu ettenähtud ei olnud. Töötajate tööaeg ja vahepausid olid korraldatud. Kostja poolt olid
ette nähtud ka võimlemispausid, mida viisid läbi spordiinstruktorid ja kostja poolt korraldatuna
toimus ka mitmeid spordiüritusi. Hagejal oli võimalus enda töökoormust ja vahepause teatud
osas ise reguleerida. Kostja teadmisel hageja suitsetas, mis andis talle täiendava võimaluse enda
töökoormuse ja vahepauside võtmist reguleerida. Hageja tööülesannete täitmisel ei kaasnenud
hagejal raskuste teisaldamist. Hagejale kanti materjal ette. Hageja viibis lapsehoolduspuhkuse
tõttu töölt eemal vähemalt 3 aastat. Hageja ei ole tõendanud, et tal ei ole 2012.a lõpetatud


                                                                                           5(19)
                                                                    Tsiviilasi nr 2-15-11653

töölepingu järgselt olnud võimalik taastada oma senist sissetulekut ega saada tööd temal
diagnoositud kutsehaiguse tõttu. Hagejal ei ole tuvastatud püsivat töövõime kaotust.

Kolmanda isiku seisukoht
3.      17.11.2015.a kaasas kohus menetlusse kolmanda isikuna kostja poolele AS PB.
Kolmanda isiku seisukoha kohaselt tuleks jätta hageja nõuded rahuldamata ja menetluskulud
hageja kanda. Arusaamatu on kutsehaiguse kirjeldus, sest pole selgitatud, milles kutsehaigus
väljendub. Ohutegur ei saa põhjustada kutsehaigust. Kolmanda isiku juures töötades ei tekkinud
hagejal kutsehaigust, vaid see oli tal juba välja kujunenud varasemalt s.o enne kolmanda isiku
juurde tööle asumist. Tööperioodi arvestus on arusaamatu. Tööperioodist tuleks lahutada ka
nädalavahetused ja riiklikud pühad. Oma vabal ajal võis hageja samuti tegeleda millegi
sellisega, mis võis tekitada 05.04.2013.a diagnoositud kutsehaiguse. Hageja poolt esitatud
töötingimuste kirjeldus ei puuduta kolmandat isikut. Kolmandal isikul puudub info selle kohta,
et hageja oleks esitanud kaebuseid või pretensioone töövahendite kohta. Hagist ei selgu üheselt,
millised asjaolud põhjustasid hagejal kutsehaiguse. Hageja ei ole selgitanud, milliste
rikkumistega milline menetlusosaline seotud on. Hageja ei ole esitanud kehtivat töövõimetust
tuvastavat otsust ning on teadmata, kas hageja on täitnud talle pandud kordusekspertiisi
tegemise kohustuse ning milline on kordusekspertiisi tulemus. Ei ole selge, milline on seos
kolmanda isiku ja hageja töösuhte lõpetamise ja kutsehaiguse tuvastamise vahel. Hageja poolt
kajastatud töötamise aeg erinevate tööandjate juures tööstaažist %-na on asjakohatu. Hageja
poolt nõutav igakuine hüvitis sellises ulatuses ei ole tasakaalus igapäevaselt hagejaga
analoogset tööd tegevate töötajate töötasudega. Hagejale tuleks välja mõista igakuine
perioodiline hüvitis lähtuvalt konkreetse ettevõtte palgatasemest.

Esimese astme kohtu otsus
4.     Pärnu Maakohus tegi 26.02.2016.a otsuse, millega jättis hagi rahuldamata.
Menetluskulud jättis kohus hageja kanda ning mõistis hagejalt kostja kasuks välja 6406,68 eurot
ja kolmanda isiku kasuks 585 eurot.

Otsuse kohaselt on deliktiõigusliku nõude esitamise eeldused nii võlaõigusliku kui ka
tsiviilkoodeksi kohaselt samad. Kohus nõustus kostjaga et, et Tööinspektsioon on tuvastanud
töötervishoiu ja tööohutuse rikkumisi konkreetselt kolmanda isiku suhtes, kuid
uurimiskokkuvõte sisaldab endas järeldusi ka kostja suhtes. Vaidlust ei ole selles, et hagejal on
SA Põhja-Eesti Regionaalhaiglas 05.04.2013.a diagnoositud kutsehaigus, mille on põhjustanud
töö iseloomust lähtuvad ohutegurid. Puuduvad aga asjaolud selle kohta, millal hakkasid hagejal
kaebused tema tervise osas avalduma, mida oleks arstil võimalik tuvastada hageja terviselooga
tutvumisel. Seega ei ole järeldusele jõudmine kohtu hinnangul jälgitav. Arst on lähtunud
eeldusest, mille järgi võis kutsehaigestumist mõjutada töötamine kostja ja kolmanda isiku
juures. Teatises on lähtutud kogu perioodist, mil hageja on töötanud õmblejana alates 1980.a,
seega sisaldab tõend üksnes hüpoteesi, et kutsehaigus on tekkinud ajal, mil hageja töötas kostja
ja kolmanda isiku juures. Hageja nõuab perioodilist kahju hüvitamist, kuid esitatud
Sotsiaalkindlustusameti 26.03.2015.a otsusest nähtub, et kutsehaigus on tuvastatud perioodini
30.04.2017.a, seega ei ole kohtul tõendeid hageja püsiva tervisekahjustuse olemasolu kohta.
Tõenditest nähtub, et kutsehaiguse raviga on alustatud 2012.a, kuid varasemate haigestumiste
kohta, mis oleks seotud kutsehaigusega, ei ole tõendeid esitatud. Perearsti poolt 12.10.2015.a
väljastatud tõendist nähtub, et hagejal oli valu õlaliigese piirkonnas, mis aga ei võimalda
kaugele ulatuvaid järeldusi teha, sest valu võib põhjustada mistahes muu asjaolu, millel ei
pruugi olla seotust töö tegemisega. Seega ei ole asjas tõendatud kutsehaiguse tekkimine, kui
hageja töötas kostja juures. Tööinspektsiooni uurimiskokkuvõttest nähtus, et kolmas isik, kelle
suhtes kontroll teostati, ei ole tervisekontrolle teinud. Töötaja tervis on halvenenud kolmanda


                                                                                           6(19)
                                                                     Tsiviilasi nr 2-15-11653

isiku juures töötades, seega saab selle tõendi põhjal teha järeldusi asjaolude kohta, mis on
seotud hageja töötamisega kolmanda isiku juures. Tööinspektsiooni uurimiskokkuvõte ei
võimalda teha järeldusi kostja tegemata jätmiste osas, sest järeldused on kostja suhtes tehtud
puuduliku informatsiooni põhjal ja on seetõttu puhtalt oletuslikud. Tööandja (kostja)
tegevusetusega põhjustatud kahju tuvastamiseks, mis seisneb tervistkahjustavate tingimustega
töö korraldamises, on vaja tuvastada, milles oli tööprotsess vastuolus õigusaktidega kehtestatud
nõuetega või millega tööandja eiras tööohutuse nõudeid. Hageja poolt ei ole kohtule esitatud
sellist võimalikku kutsehaigestumise olustikku kostja juures töötamise ajal, mis oleks
põhjuslikus seoses kutsehaiguse tekkimisega. Kohus leidis, et asjas on leidnud tõendamist, et
kostja on seaduses sätestatud tööohutus ja –tervishoiunõudeid täitnud. Kohus leidis, et kostja ei
ole õigusvastase tegevusetusega hagejale kahju põhjustanud.

Kohus leidis, et kostja juures on olnud arvestatav juhendmaterjal, kuidas pidi töötaja
ohuteguritega arvestama. Nimetatud järeldust kinnitasid ka tunnistaja UK ütlused, kelle sõnade
kohaselt toimusid kostja juures töötajate, sh hageja juhendamised, mille käigus õpetati
töövõtteid nii kiiremaks töö tegemiseks kui ka selleks, et töötaja saaks end tööprotsessi käigus
hoida (ergonoomilised töövõtted). Nimetatud ütlustega riimus kostja esitatud tõend –
„ettekirjutus 22.01.2001.a. Järelkontroll“, millega Tööinspektsioon on teinud ettekirjutuse
Töötervishoiu ja tööohutusalase väljaõppe ja täiendamise korra järgimise ülevaatamiseks ja
töötajate juhendamiseks. Sellele ettekirjutusele on kostja 05.03.2001.a Tööinspektsioonile
teatanud, et parandused on vastavalt korrale tehtud ja viiakse läbi töötajate väljaõppekursus.
Samuti nähtub kostja vastusest Tööinspektsiooni ettekirjutusele 06.08.2001.a, et on teostatud
töökeskkonna mõõdistused ja riskianalüüsid. Hagiavalduses seatud väide, et juhendamise
kohustusi ei ole täidetud, ei leidnud kinnitust. Tunnistaja H-MK ütlustest, kes oli hageja
brigadir, nähtus samuti, et enne uute tööülesannete saamist on töötajaid instrueeritud ja õpetati
uusi töövõtteid. Seejuures tuleb võtta arvesse asjaolu, et enne tööle asumist on 1980.a hageja
läbinud ettevalmistuskursused, mis tunnistaja UK ütluste järgi sisaldasid õigeid ja töötajat
säästvaid töövõtteid. Väljaõppe läbimise kohta saab kinnitust kohtule esitatud hageja
tööraamatust, millest nähtub sissekanne 24.11.1980.a „tööle võetud õmbleja õpilasena 1j.“,
seejärel on 25.08.1981.a hageja üle viidud tööle nimetusega „õmbleja-motorist 3 järk.“ Nii
tunnistaja UK kui ka H-MK on andnud kohtule ütluseid, millest nähtub, et enne tööle asumist
on väljaõpe olnud põhjalik ja ka jooksvalt toimus õmblejatele vajalik väljaõpe. Kostja ei ole
esitanud varasemaid, s.o 1980ndate aastate juhendmaterjali, kuid see ei oma ka asjas tähtsust,
sest esiteks kostja on tõendanud kohtule esitatud juhendmaterjalide ja Tööinspektsiooni
kontrolli aktidele (ettekirjutustele) tuginedes, et kostja juures oli sisse viidud tööohutuse
kontroll ja kontrolliti järjepidevalt reeglite täitmist, ja teiseks ei ole hageja esitanud tõendeid
selle kohta, et hageja ei teadnud kostja tegevusetuse tõttu ohuteguritest, mille tõttu ei osanud
oma tervist hoida tervist kahjustavates tingimustes töötamise ajal (põhjuslik seos). Tööohutuse
ja -tervise nõudeid on kostja piisava põhjalikkusega järginud.

Samuti on hageja töökohal läbi viidud ohtude ja riskide hindamise ja planeeritavate ning
vajalike tegevuste kaardistamine, mille kohta on kostja esitanud tõendina väljavõtte overlock
töökohtade ergonoomiline korrastamise (riskianalüüs) ja riskianalüüs 28.09.2004.a, millest
nähtub, et kostja on kaardistanud õmblejate tervist ohustavad töökeskkonna ohutegurid. Seega
on ainetud hageja väited, et kostja poolt on rikutud kohustust korraldada töökeskkonna
riskianalüüse. Kohtu hinnangul on kostja riskianalüüsid läbi viinud. Hageja on töötanud
spetsiifilise masinaga overlock, mille kasutamine oli kostja juures reglementeeritud, seega on
kostja selgitanud välja kutsehaiguste ohutegurid. Õige ei ole ka hageja väide, et kostja rikkus
Sotsiaalministri 27.02.2001.a määruse nr 26 „Raskuste käsitsi teisaldamise töötervishoiu ja
tööohutuse nõuded“ sest ei ole hinnanud riski töötaja tervisele, rakendamata abinõusid selle


                                                                                             7(19)
                                                                     Tsiviilasi nr 2-15-11653

vältimiseks või vähendamiseks. Kostja on kohtule esitanud „Töökaitse juhend raskuste käsitsi
teisaldamisel“ 01.02.1994.a, samuti on tunnistaja UK andnud ütluseid, et instrueerimine on
kostja juures toimunud. Tunnistaja ütluste järgi ei olnud hagejal ka vaja pidevalt raskusi tõsta,
sest seda tegi tema eest brigadir, hageja pidi valmis töö restile panema. Brigadiri H-MK
selgituste kohaselt tuli hagejal tõsta valmis tehtud töö kärusse, mis sõltuvalt kanga raskusest
võis olla 3-10 kg – põhiliselt tõstis raskuseid ikkagi brigadir, mis nähtub UK poolt tunnistajana
antud ütlustest. Tõenäoliselt ei saaks ka rikkumise olemasolul hagejale kahju tekkida, sest
õmbleja (hageja) ei olnud isik, kelle tööülesanne oleks olnud järjepidevalt raskuste
teisaldamine. Kohus leidis, et hageja kirjeldatud rikkumist riskianalüüside tegemata jätmisel
või juhendmaterjali tutvustamata jätmisel ei ole aset leidnud, mida kinnitavad täiendavalt kostja
tõendid – Tööinspektsiooni 12.05.2004.a kontrollakt, Tööinspektsiooni 19.05.2004.a kontrolli
ettekirjutus, et Tööinspektsioon on järjepidevalt kontrollinud kostja tegevust töötervishoiu ja –
ohutuse valdkonnas (sh riskianalüüsid ja mõõdistused). Selle kontrolli tulemusena on kostja
võtnud ette muudatusi töökeskkonna parandamiseks, mille kohta on kostja kohtule tõendina
esitanud AS M töökeskkonnanõukogu 2004.a aruande, millest nähtub, et on teostatud
töökeskkonna mõõdistused ja riskianalüüs, paigaldatud uus ventilatsioon ja teostati
ventilatsiooni mõõdistus, samuti soetati juurde 14 reguleeritavat tooli. Kohtule on esitatud AS
M töökeskkonna 28.09.2004.a koostatud riskianalüüs, milles on analüüsitud ohutegureid,
ohustatud isikuid ja meetmeid riskide ohjamiseks. Hageja vastupidised väited tööohutuse ja -
tervishoiu nõuete rikkumise kohta on asjas kummutatud.

Nimetatud dokumentidest nähtub, et tegemist on ametlike mõõtmisprotokollidega ja fikseeritud
tulemustega, mis lükkavad ümber hageja väited korrapäraste mõõtmiste tegemata jätmise
kohta. Nõuetest kinnipidamist on samuti kostja juures kontrollitud, mille kohta on kostja
esitanud 17.12.1982.a akti, millest nähtub et järelevalveorgani poolt kontrolliti kostja
töötingimuste olukorda, mille käigus selgus, et mikrokliima, st temperatuur tööruumides,
niiskus ja õhu liikumise kiirus. Tööhügieeni arsti aktist 25.02.1991.a töötingimuste kohta
nähtub aga, et mikrokliima tingimused olid head, kuid ventilatsioon ei töötanud nõuetekohaselt,
sama nähtub TK 04.04.1990.a kontrollaktist. See-eest Pärnu Tervisekaitsetalituse 25.09.1996.a
kontrollaktist nähtub, et tööruumid olid korralikult sundventileeritud ja olid teostatud korralised
mõõtmised, puudusi ei tuvastatud. Kohtu hinnangul oli ruumide ventileerimisel puudusi, mis
tuvastati kontrollide ajal, kuid see ei olnud valdav ja töötervishoiu reeglitest on järelevalve
tulemusena kinni peetud. Tunnistajate UK ja H-MK ütlustest nähtub, et temperatuur võis 1980-
1990ndatel olla suvel liiga kõrge ja talvel jällegi liiga madal. Tunnistajate ütlustest nähtub, et
ventilatsioon oli olemas, kuid sellega oli pidevalt probleeme, mis ei taganud normaalset
sisekliimat ning alates 2000.a on korralik ventilatsioon tagatud. Küll aga nähtub tunnistaja UK
ütlusest, et tööaega oli võimalik reguleerida, st töötajad said tööle tulla varem, kui päevane
temperatuur ei ületanud norme. Seega ei ole leidnud tõendamist hageja väide, et kostja ei
taganud norme rikkudes normaalset sisekliimat.

Tunnistajatena üle kuulatud UK ja H-MK kinnitasid oma ütlustega, et hageja oli kostja juures
töötades huvitatud overlock tüüpi masinaga töötamisest, sest see tuli temal kiiremini välja ja ta
soovis sellega töötada. Ka tunnistaja UK ütlustest nähtub, et hagejat rakendati töödel, kus ta oli
efektiivsem ja see oli kindlasti overlock masin, mida ta ka ise tahtis kõige enam kasutada.
Tunnistajate ütlustest nähtub, et töötajatele oli tagatud vähemalt kolm tööpausi – kaks 15 minuti
pikkust ja lõunapaus 30 minutit, seejuures kasutas hageja puhkepause rohkem, sest oli
suitsetaja. Kohus leidis, et hageja väited justkui ei olnud puhkamise võimalused üldse tagatud,
on ebaõige. „Ületunnitöö“ eest sai hageja töötasu, mida arvestati nn „tükitööna“ ja mingit
tööandja poolset sundi selleks brigadiri H-MK ütluste järgi ei olnud, see oli töötaja enda valik.
Samuti nähtub tunnistajate ütlustest, et hageja enda soov oli töötada masinaga overlock ning


                                                                                             8(19)
                                                                     Tsiviilasi nr 2-15-11653

juhul, kui nimetatud masinale tööd ei olnud, töötas hageja teise masinaga, seetõttu ei ole leidnud
kinnitust hagis esitatud väide, mille järgi ei võimaldatud töötajale vahelduvaid tööülesandeid.

Kohtule esitatud 17.12.1982.a ja 04.04.1990.a aktidest nähtuvad kostja juures probleemid
töötoolidega, samas nähtub tõendist – TKK nõukogu 07.12.2004.a aruandest, et õmblejatele
muretseti toole juurde. Tunnistajate H-MK ja UK ütlustest nähtub, et toolid olid töötajatel
vanad, kõik ei saanud pöörlevaid toole ja osad olid katkised. UK ütluste järgi toodi
õmblustsehhi nn õmblejatele mõeldud toole 1990ndate keskel, enne seda olid kehvemad toolid,
samas oli mehhaanikute poolt tagatud toolide parandamine, kui need katki läksid. Kohus leidis,
et hageja ei ole rikkunud töötervishoiu nõudeid, sest hagejale oli tagatud töökorras tool, mida
sai kasutada töö tegemiseks ja mida vajadusel remonditi tööandja poolt. Kohus nõustus kostjaga
selles, et nõudeid ei saa vaadelda sellisena nagu neid tänapäeval saaks mõista. Pöörlevaid toole
hakati Eestis kasutama 1990ndatel (UK ütlused), mida ka kostja töötajatele muretses,
varasemalt kasutati selleks tööks sobivaid toole, mida vastavalt vajadusele remonditi.

Kohtule esitatud 26.08.1991.a aktist on näha, et kostja on töötajate suhtes korraldanud
suuremahulise ja süsteemse tervise kontrolli. Kohtule on esitatud lepingud Pärnu haiglaga,
Pärnu Tervisekaitsetalituse teatis, samuti tervishoiualaste teenuste lepingust nr MS-2018
05.09.2000.a M AS-iga ja lepingust 18.10.2004.a M OÜ-ga, millest nähtub, et kostja on tellinud
töötajatele tervisekontrolli. Seega oli kostja juures reguleeritud töötervishoiualane tegevus.
Kostja on kohtule esitanud ühe hageja suhtes läbi viidud tervisekontrolli, mille kohta on OÜ M
teinud 12.01.2006.a tervisekontrolli otsuse. Nimetatud otsusest nähtub, et tervisekontrolli alus
on ohutegur sundasend ja tehti ettepanek regulaarseteks puhkepausideks ja
taastusraviprotseduuride läbiviimiseks, samas lubati hagejal õmblejana edasi töötada. Kohus
leidis, et hagiavalduses nimetatud asjaolu, et kostja on jätnud korraldamata tervisekontrollid,
on ebaõige. Töötervishoiuarsti 12.01.2006.a otsusest nähtub, et järgmine kontroll tuleb läbi viia
detsembris 2007.a, mida kostja ei teinud. Siiski ei ole kohtule esitatud tõendeid selle kohta, et
hagejal oleks pärast töötervishoiuarsti kontrolli kuni kostjaga töölepingu lõpetamiseni
13.06.2008.a. tervis halvenenud, millest saaks teha järelduse, et kostja tegematajätmise
tulemusena 2007.a lõpus oleks hageja tervislik seisund oluliselt halvenenud. Perearsti
12.10.2015.a väljastatud tõend, milles märgitakse 07.03.2006.a valu õlas, ei kinnita iseenesest
hageja kutsehaiguse väljakujunemist. Kostja poolt oli tagatud kogu hagejat puudutav tööohutust
ja –tervishoidu puudutav normistik, mis oli vajalik selleks, et töötaja sai ohuteguritega
arvestada, st tööandja ei rikkunud tööohutuse norme, seetõttu ei olnud tema tegevus töötaja
suhtes õigusvastane.

Varad ja töötajad (sh töölepingud) ei ole 15.05.2008.a üle läinud kolmandale isikule ja seetõttu
on konkreetse kostja puhul tegemist õige kostjaga. Kostja ei tõendanud, et kolmandale isikule
oleks üle antud terviklik majandusüksus koos sinna juurde kuuluvate töötajatega. Puudub
vaidlus, et hagejal diagnoositi kutsehaigus 08.04.2013.a, mis kajastas tööandjate nimed, kelle
juures töötamise tagajärjel on kutsehaigus välja kujunenud. Seega tuleb kohtu hinnangul
lähtuda nimetatud kuupäevast aegumise algusena, sest hageja sai siis teada tervisekahjust
(kutsehaigusest) ja kahju tekitanud isikutest. Seega aeguks hageja kutsehaiguse asjaolul
põhinevad kahjunõuded 08.04.2016.a.

Menetluskulude osas leidis maakohus, et põhjendatud on hagiavaldusega tutvumine, vastuste
koostamise aeg ja istungiks ettevalmistamise aeg, arvestades et tegemist oli väga mahuka
vaidlusega. Kostja suhtlemine kliendiga ja e-kirja saatmine ei ole vajalik menetluskulu kokku
10 tundi 20 minutit, sest see ei ole kulu, mis oleks tekkinud vahetult asja arutamisest ja ei nähtu
seetõttu toimikust. Tsiviilkohtumenetluse seadustiku (TsMS) ei võimalda aga mõista


                                                                                             9(19)
                                                                    Tsiviilasi nr 2-15-11653

menetlusosaliselt välja hüvitist teise menetlusosalise lepingulise esindaja sõidule kulunud aja
eest, samuti ei ole põhjendatud parkimistasude arvestamine menetluskuluna. Kohus vähendas
seetõttu ajakulu 8,55 tundi ning kostja parkimiskulu summas 8,32 eurot. Seega on põhjendatud
ajakulu kokku 64 tundi ja 15 minutit (83 t 30 min – 19 t 15 min) ja põhjendanud kostja
menetluskulu on kokku 6406,68 eurot (6415 eurot - 8,32 eurot), mis tuleb hagejalt kostja kasuks
välja mõista. Kohus nõustus hagejaga selles, et kolmanda isiku menetluskulu on osaliselt
põhjendamatu. Menetluskulu tuleb vähendada kahele tunnile, sest nii seisukoht kolmanda isiku
kaasamise kui ka vastus hagiavaldusele ei ole mahukad dokumendid ja on teineteist kordavad.
Põhjendamatu on selles arves kajastada istungil osalemist ja ka sõitmist istungile, sest kolmas
isik ei osalenud eelistungil, seega on arvel nr 2015102 põhjendatud ajakulu 2 tundi ja 30
minutit. Arve nr 2016104 on põhjendatud. Seega on kolmanda isiku esindaja menetluskulud
kokku 7 tundi, mis on kokku 585 eurot (7 t * 85 eurot), mis tuleb hagejalt kolmanda isiku kasuks
välja mõista.

Apellatsioonkaebus
5.     Maakohtu otsuse peale esitas hageja apellatsioonkaebuse, milles palus tühistada Pärnu
Maakohtu 26.02.2016.a otsuse ja teha uue otsuse, millega rahuldatakse hagi täies ulatuses.
Hageja palus menetluskulud jätta kostja kanda.

Maakohtu otsus on üllatuslik. Maakohus hindas kutsehaiguse väljakujunemise asjaolu erinevalt
mõlemast poolest. Kostja ei ole vaidlustanud asjaolu, et kutsehaigus on kujunenud välja muu
hulgas kostja juures töötamise tagajärjel. Seega pooled ei vaidle selle üle, et kutsehaigus on
kujunenud välja kostja õiguseellaste ja kolmanda isiku juures töötamise tagajärjel. Maakohus
andis üllatuslikult kutsehaiguse väljakujunemisele pooltest erineva hinnangu, leides, et
kutsehaiguse tekkimine kostja juures ei ole tõendatud. Seega on maakohus rikkunud TsMS §
436 lõiget 4. Maakohus hindas tõendeid ebaõigesti. Kutsehaiguse väljakujunemine kostja
juures on tõendatud. Töötervishoiuarsti teatises sätestatust teistsuguse kutsehaiguse
väljakujunemise perioodi kohta ei ole tõendeid esitatud. Hageja esitas töötervishoiuarsti teatise
kutsehaiguse diagnoosimise kohta, mille kohaselt on kutsehaigus kujunenud välja aastatel
1980.a kuni 2012.a, kui hageja töötas õmblejana kostja ja kolmanda isiku juures. Kutsehaiguse
väljakujunemise perioodi on kinnitanud ka Tööinspektsioon enda koostatud
uurimiskokkuvõttes. Poolte vahel puudub vaidlus, et hageja töötas kostja juures õmblejana ning
hageja töökeskkonnas esinesid kutsehaiguse põhjustanud ohutegurid. Kutsehaiguse tekitanud
ohutegurite olemasolu kostja töökeskkonnas kinnitavad ka kohtuistungil ülekuulatud
tunnistajad. Tööraamatu väljavõtte kohaselt on hageja töötanud õmblejana kostja ja kolmanda
isiku juures perioodil 24.11.1980.a kuni 22.11.2012.a. Seega on tõendatud, et hageja
kutsehaigus kujunes välja kostja õiguseellaste ja kolmanda isiku juures töötamise tagajärjel.
Nende tõenditega on tõendatud ka kutsehaiguse väljakujunemise aeg. Kostja ei ole toonud
kohtu ette tõendeid, mille kohaselt kutsehaiguse tekkimist ei ole kostja juures töötamine
mõjutanud. Üldtuntud on asjaolu, et NSVL ja taasiseseisvunud Eesti Vabariigi algusaegadel
olid töötingimused märkimisväärselt raskemad kui tänapäeval. Veelgi enam, ei ole tõenäoline,
et hageja kutsehaigus kujunes välja nelja viimase aasta jooksul kolmanda isiku juures töötamise
tagajärjel (kostja ei ole toonud kohtu ette selliseid väited ega tõendeid).

Maakohus jagas ebaõigesti tõendamiskoormise. Kuna eelduslikult on tööandja valduses kogu
vajalik töötervishoiualane dokumentatsioon, on kostja kohustus tõendada, et ta on täitnud
tööohutus- ja töötervishoiunorme (vt RKTKo 3-2-1-68-11, p 10). Kostja juures esinesid
hagejale kutsehaiguse põhjustanud töökeskkonna ohutegurid. Samuti on vastuoluline ja ebaõige
maakohtu seisukoht, et hageja poolt ei ole kohtule esitatud sellist võimalikku kutsehaigestumise
olustikku kostja juures töötamise ajal, mis oleks põhjuslikus seoses kutsehaiguse tekkimisega.


                                                                                          10(19)
                                                                     Tsiviilasi nr 2-15-11653

Hageja on hagiavalduses põhistanud kostja rikkumiste ja diagnoositud kutsehaiguse vahelisi
põhjuslikke seoseid. Kuna hagejale on diagnoositud töötervishoiuarsti poolt kutsehaigus ja
kohus on tuvastanud kostja töökeskkonnas kutsehaiguse põhjustanud ohutegurite olemasolu,
esineb põhjuslik seos töötingimuste ja töövõime kaotuse kaasa toonud tervisekahjustuste vahel.
Maakohus pani ebaõigesti tööandja õigusvastase käitumise tõendamiskoormise hagejale.
Kostja ei ole tõendanud, et ta on hagiavalduses nimetatud töötervishoiualaseid norme
nõuetekohaselt ja õigeaegselt täitnud.

Kostja on käitunud õigusvastaselt. Maakohus hindas ebaõigesti tõendeid, jättis oluliste
tõenditega arvestamata ja otsuse olulises osas põhjendamata. Vaidlustatud lahendis on
maakohus lugenud kostja käitumise õiguspäraseks üksnes selle põhjal, et kostja on esitanud
hulgaliselt dokumente, mis on otseselt või kaudselt seotud töötervishoiu korraldamisega
ettevõttes. Kohus ei ole neid dokumente sisuliselt analüüsinud ega tuvastanud, kas nimetatud
dokumentatsiooni kohaselt on kostja rakendanud asjakohaseid ja õigeid meetmeid hagejale
diagnoositud kutsehaiguse põhjustanud ohutegurite ennetamiseks. Oluline on tuvastada, kas
asjaomastest tõenditest selgub, et tööandja on võtnud kannatanu suhtes kasutusele piisavad ja
asjakohased meetmed kutsehaiguse põhjustanud ohutegurite vältimiseks. Maakohus luges
üldsõnaliselt tõendatuks, et esitatud dokumentidega on piisavalt tõendatud tööandja käitumise
õiguspärasus. Samas ei selgu otsusest, milliseid õigeid ja ergonoomilisi töövõtteid ning
asendeid hagejale tutvustati. Veel jättis maakohus täielikult arvestamata hageja väiteid, mille
kohaselt ei ole juhendamisi, riskianalüüse, sisekontrolle, tervisekontrolle ja ohutegurite
mõõdistamisi tehtud õigeaegselt. Kutsehaigus kujuneb reeglina välja pikema aja jooksul. See
tähendab, et tööandja saab töötajal kutsehaiguse tekkimist vältida ennekõike ennetavate,
õigeaegsete ja asjakohaste (nõuetekohaste ja piisavate) meetmete rakendamisega. Hageja
peamised väited kostja õigusvastase tegevuse kontekstis seisnevadki just selles, et kostja ei ole
rakendanud õigusaktides ettenähtud abinõusid kutsehaiguse vältimiseks õigeaegselt ja
nõuetekohaselt. Maakohus jättis nende hageja põhiliste väidetega arvestamata. Seega rikkus
kohus oluliselt kohtuotsuse põhjendamise kohustust (TsMS § 442 lg 8).

Kostja ei ole hagejat nõuetekohaselt ja õigeaegselt juhendanud ergonoomilistest töövõtetest ja
-asenditest. Kostja ei ole vastupidist tõendanud. Maakohtu otsus ei rajane asjas kogutud
tõenditel. Maakohus luges tõendatuks, et kostja teostas õigeaegse ja nõuetekohase juhendamise
järgmiste tõenditega ning asjaoludega: kostja juures on olnud arvestatav juhendmaterjal, kuidas
pidi töötaja ohuteguritega arvestama; tunnistajate ütlused; 22.01.2001.a ettekirjutusega nr i07 -
järelkontroll; tööraamatu sissekanded. Maakohus jättis kõnealuses küsimuses otsuse olulises
osas põhjendamata. Samuti ei ole kohus analüüsinud hageja väiteid nõuetekohase ja õigeaegse
kostjapoolse juhendamis- ning väljaõppekohustuste täitmata jätmise kohta. Töötervishoiualase
juhendamise käigus peab tööandja töötajale teatama tervistkahjustavatest faktoritest ning
töötaja tuleb välja õpetada töötama viisil, et töötegemise protseduur toimub nii, et töö käigus
oleks tagatud tervisekahjustuste vältimine. Juhul, kui tervist kahjustavaid faktoreid täielikult
vältida ei saa, tuleb tööandjal kindlustada, et ohufaktorite mõju oleks võimalikult minimaalne,
st töö toimuks tervisele ohutul viisil. Kostja tekitas olukorra, kus hagejal puudus võimalus
ergonoomiliste juhistega tutvuda ja kaitsta enda tervist töökeskkonnas esinevate terviseriskide
eest. Kohtu ette toodud juhendite kohaselt ei selgitanud kostja täpsemalt, kuidas vältida füüsilist
ülekoormust, ühetaolisi korduvaid liigutusi ja sundasendite liigset tervistkahjustavat mõju.
Juhendamiskohustuse täitmata jätmine põhjustas olukorra, kus hagejal polnud teada teda
ohustavad ohutegurid ning õiged ja ohutud töövõtted, mille rakendamise korral oleks olnud
võimalik vältida või vähemalt vähendada kutsehaiguse põhjustanud ohutegurite negatiivset
toimet töötaja tervisele. Praegusel juhul ei ole kostja tõendanud, et hagejat on nõuetekohaselt
ja õigeaegselt juhendatud. Vastupidine maakohtu järeldus on ebaõige ning vastuolus esitatud


                                                                                            11(19)
                                                                    Tsiviilasi nr 2-15-11653

tõenditega ja töötervishoiuõiguse põhimõtetega. Kostja poolt esitatud dokumendid ei sisalda
õpetusi sellest, millised on õiged kehahoiakud, istumisasendid ja töövõtted. Veel puuduvad
nendes dokumentides juhised õige töötooli ja - laua kõrguse kohta. Nimetatud dokumendid on
üldsõnalised ning sisaldavad vähesel määral üksnes õpetusi, mille abil on võimalik hoida ära
tööõnnetusi, aga mitte kutsehaiguseid. Eeltoodud väidetega ja asjaoludega jättis maakohus
otsuse tegemisel arvestamata. Õpetused on töötajale üliolulised, et hagejale kutsehaiguse
põhjustanud ohutegureid vältida. Maakohus ei ole analüüsinud, kas kostja on viinud hagejale
läbi õigeaegseid ja nõuetekohaseid juhendamisi kutsehaiguse põhjustanud ohutegurite
vältimiseks. Kostja poolt esitatud dokumentidest ei nähtu, et hagejat on nende järgi juhendatud,
kuna nendel puudub hageja allkiri. Maakohus jättis kõnealuse vastuväitega otsuse tegemisel
põhjendamatult arvestamata.

Tüüpeeskirjade järgi pidi kostja administratsioon juhendamised vormistama vastavates
päevikutes, mis pidid olema juhendaja ja hageja poolt allkirjastatud. Kostja ei ole toonud kohtu
ette hageja allkirjaga varustatud tõendeid (juhendamise päevikud koos hageja allkirjadega),
millest nähtub, et hagejat on õigeaegselt ja nõuetekohaselt juhendanud. Seega on tõendamata
kostja väited juhendamiskohustuse nõuetekohase ja õigeaegse täitmise kohta. Kostja esitas
töökaitsealase juhendamise registreerimispäeviku tiitellehe, jättes kohtu ette toomata päeviku
sisu, mis tekitab põhjendatud kahtluse, et hageja osas vastavad sissekanded puuduvad.
Töökaitsealase juhendamise registreerimispäevik kannab kuupäeva 06.12.1999.a, kuid hageja
asus kostja juurde tööle juba 24.11.1980.a. Eeltoodust nähtub, et kostja ei ole teostanud hagejale
juhendamisi õigeaegselt. Maakohus jättis eeltoodud asjaoludega ja väidetega otsuse tegemisel
arvestamata. Tööinspektsiooni ettekirjutuse kohaselt on tuvastatud puudused töötajate
juhendamises. Maakohus jättis eeltoodud asjaoluga ja tõendiga otsuse tegemisel arvestamata.
Sisulise ja nõuetekohase juhendamise puudumist tõendavad üheselt H-MKe 25.01.2016.a
istungil vande all antud ütlused, mille kohaselt tööergonoomikat kostja töötajatele ei
tutvustanud. Tunnistaja selgitas, et tööandja ei õpetanud õmblejale, milline on õige tööasend
õmblusmasina taga istumiseks, et vältida võimalikke tervisekahjustusi. Kostja juhendamine
piirdus tööõnnetuse vältimise ning töö kiiremaks tegemiseks juhiste andmisega, mis ei ole
asjakohased kutsehaiguse ennetamise kontekstis. Maakohus ei arvestanud nimetatud tunnistaja
ütlustega. Kostja poolt esitatud esimene juhend pärineb alles 25.03.1993.a. Vastav juhend oli
üldsõnaline ega sisaldanud õpetusi kutsehaiguste ennetamiseks. Maakohus ei arvestanud
nimetatud asjaoluga otsuse tegemisel. Otsusest ei ole jälgitav, mille alusel luges kohus
tõendatuks, et kostja on eelviidatud töötervishoiunormid nõuetekohaselt ja õigeaegselt täitnud.

Maakohus ei analüüsinud hageja väidete alusel, kas hageja sai vajaliku väljaõppe koolitusluba
omavas õppeasutuses, koolituskeskuses või ettevõttes ning kas vastav väljaõpe sisaldas
tehniliste ja ohutusnõuete tundmaõppimist. Ei ole kontrollitav, millisele Tööinspektsiooni
kontrollaktile ja ettekirjutusele maakohus otsuses viitab. Maakohtu järeldus on vastuoluline
asjas kogutud tõenditega ning Tööinspektsiooni ettekirjutuste ja kontrollaktide alusel ei saa
lugeda tõendatuks, et hageja suhtes on kostja asjaomaseid töötervishoiualaseid kohustusi
nõuetekohaselt ja õigeaegselt täitnud. Tööinspektsiooni dokumentatsioon kinnitab hageja
väidet, et kostja on rikkunud töötajate juhendamiskohustust. Üheski kostja poolt esitatud
dokumendis ei ole tuvastatud, et tööandja on nõuetekohaselt ja õigeaegselt töötervishoiualast
juhendamiskohustust täitnud. Kohus on ekslikult lugenud kostja juhendamiskohustuse hageja
suhtes täidetuks Tööinspektsiooni dokumentide alusel. Tööandja kohustus viia töötajale läbi
ergonoomiaalane juhendamine ei saa olla pelgalt formaalne, vaid kostja kohustuse saab lugeda
nõuetekohaselt täidetuks üksnes juhul, kui juhendamine on piisav ja sisuline, arvestades
konkreetse töötaja töökeskkonda, -tingimusi ja -ülesandeid. Maakohus ei arvestanud sellega
ning lähtus otsuse tegemisel pelgalt dokumendi pealkirjast ja esitatud dokumentide hulgast.


                                                                                           12(19)
                                                                    Tsiviilasi nr 2-15-11653



Kostjal puudus nõuetekohane ning õigeaegne riskianalüüs ja toimiv kutsehaiguste
ennetussüsteem. Vastupidist ei ole kostja tõendanud. Maakohus ei ole arvestanud hageja
väidetega, mis puudutavad puudulikku kutsehaiguste ennetussüsteemi (sh tegevuskava ja
sisekontrolli tegemist) ja õigeaegset riskianalüüsi tegemata jätmist. Nõuetekohase, õigeaegse ja
piisavalt põhjaliku riskianalüüsi ning selle alusel koostatava tegevuskava ja ajakava puudumine
tingis olukorra, kus kostja jättis kutsehaiguste ohutegurid välja selgitamata ja vajalikud abinõud
tarvitusele võtmata. Kirjeldatud kostja õigusvastane käitumine lõi eeldused hageja kutsehaiguse
väljakujunemisele. Maakohus ei arvestanud eeltoodud asjaoludega ja väidetega. Kostja esitatud
dokumentide kohaselt on Tööinspektor tuvastanud, et II korruse õmblustsehhis on kostjal
jäänud korraldamata riskianalüüs. Seega on maakohtu seisukoht, et kostja on teostanud
nõuetekohase ja õigeaegse riskianalüüsi, vastuolus tsiviilasjas kogutud tõenditega. Maakohus
tuvastas, et kostja teostas esmakordselt riskianalüüsi 28.09.2004.a. Kostja ei ole tegelenud
riskide tekkimise vältimisega, riskide kõrvaldamisega või vähendamisega ega kohandanud
tööd, töökohta ja töökorraldust hagejale võimalikult sobivaks. Maakohus ei ole analüüsinud
kostjapoolse riskianalüüsi alusel tegevus- ja ajakava koostamise kohustuse nõuetekohast
täitmist. Ka tunnistaja H-MK kinnitas vande all, et temale ei ole kostja kunagi kõnealust
tegevuskava tutvustanud. Maakohus jättis eeltoodud hageja väitega ja tõendiga otsuse tegemisel
arvestamata. Maakohus ei ole otsuse tegemisel arvestanud hageja väidetega täiendava
riskianalüüsi puudumise kohta. On eluliselt usutav, et 28 aasta jooksul hageja töökeskkond
muutus, mistõttu tekkis kostjal kohustus täiendava riskianalüüsi läbiviimiseks. Maakohus jättis
hageja väited ja selgitused kostja täiendava riskianalüüsi tegemise kohustuse rikkumise kohta
täies ulatuses arvestamata. Maakohus jättis otsuse tegemisel arvestamata hageja väidetega, mis
puudutavad Sotsiaalministri 27.02.2001.a määrust nr 26 „Raskuste käsitsi teisaldamise
töötervishoiu ja tööohutuse nõuded“. H-MK vande all antud ütluste kohaselt tuli hagejal tõsta
valmistehtud töö kärusse, mis sõltuvalt kanga raskusest võis olla kuni 10 kg. Maakohus ei ole
otsuse tegemisel arvestanud hageja väitega kostja poolt määruse nr 26 § 4 loetletud abinõude
tarvitusele võtmata jätmise kohta. Maakohus jättis arvestamata hageja väidetega seoses kostja
poolt õigeaegselt tegemata riskianalüüsist tingitud puuduliku tervisekontrolli tulemustega.
Kostja õigusvastasest tegevusest tulenevalt tekkinud olukord, kus töötervishoiuteenuse osutajal
puudus ülevaade hageja töötingimustest, mistõttu ei saanud avastada võimalikult vara hageja
võimalikke kutsehaiguse ilminguid. Kõnealuste asjaoludega ja väidetega on maakohus jätnud
otsuse tegemisel põhjendamatult arvestamata. Maakohus ei ole analüüsinud hageja väiteid ja
selgitusi seoses kostjapoolsete sisekontrolli tegemise kohustuste rikkumistega. Kostja ei
teostanud eelkirjeldatud tingimustele vastavat süstemaatilist sisekontrolli, mida kinnitas vande
all H-MK 25.01.2016.a istungil antud ütlustega. Puudub viide tõendile, mille alusel on kohus
leidnud, et overlock masina kasutamine oli reglementeeritud ning selle tulemusel on kostja
selgitanud välja kutsehaiguste ohutegurid.

Kostja ei ole teostanud nõuetekohaseid ja õigeaegseid tervisekontrolle. Vastupidine maakohtu
järeldus on vastuolus asjas kogutud tõenditega. Kostja esitatud aktist ei nähtu, et hagejale
teostati tervisekontrolle. Samuti ei selgu kostja esitatud dokumendist, kelle vahel on leping
sõlmitud. Seega pole tegemist asjakohase tõendiga ning vastav dokument ei tõenda hageja
suhtes tervisekontrolli kohustuse täitmist. Kostja esitatud dokumendist selgub, et kostja ei ole
õmblejaid üleüldse tervisekontrolli saatnud. Vastavad vastuväited on hageja esitanud
25.09.2015.a menetlusdokumendis, kuid maakohus jättis nendega otsuse tegemisel
põhjendamatult arvestamata. Kostja esitatud dokumentidelt selgub, et kostja on osadele
töötajatele jätnud tervisekontrolli teostamata. Maakohus ei ole nende tõenditega arvestanud.
13.02.2006.a tervisekontrolli otsusest selgub, et kostja on korraldanud hagejale 28 aasta jooksul
üksnes ühe tervisekontrolli. Kostja ei suunanud hagejat detsembris 2007.a korduvasse


                                                                                           13(19)
                                                                     Tsiviilasi nr 2-15-11653

tervisekontrolli. Maakohus ei ole põhjendamatult arvestanud hageja väidetega konkreetsete
tervisekontrollidega seotud kohustuste rikkumiste kohta. Hageja töö oli tervistkahjustava
iseloomuga, kuna õmbleja tööga kaasnes sundasendis viibimine ja luu- ja lihaspinge talumine
käte ning õlavöötme piirkonnas. Kostja on rikkunud nii esmase kui ka perioodilise
tervisekontrollide läbiviimise kohustust. Lisaks ei ole tervisekontrollide käigus kunagi
kontrollitud hageja luu- ja lihaskonna seisundit. Maakohus ei analüüsinud otsuses hageja
väiteid, mille kohaselt ei ole hagejat suunatud tervisekontrolli kutsehaiguse põhjustanud
ohuteguritega seonduvalt.

Kostja ei ole esitanud tõendeid, et hagejale väljastati töökorras ja reguleeritav töötool. Seega on
tõendatud, et kostja ei ole hagejale taganud alati töökorras töötooli olemasolu. Kostja esitatud
dokumendi kohaselt tuvastati, et koduõmbluses on õmblejate toolid lagunenud. Maakohus jättis
analüüsimata hageja väited seoses hageja tervisele ohutu töökeskkonna kujundamisega. Tool,
mida kostja hagejale võimaldas, ei olnud nõuetekohaselt reguleeritav. Samuti oli see pidevalt
töökorrast väljas. On tõendatud, et kostja ei taganud hagejale töökorras ja reguleeritavaid
töötoole. Kostja ei ole taganud hageja töökeskkonnas nõuetekohast ventilatsiooni ja sisekliimat.
Maakohus jõudis alusetult järeldusele, et kostja on ventilatsiooni ja sisekliima tagamisega
seotud kohustused täitnud nõuetekohaselt. Pooled ei vaidle, et hagejale on kutsehaiguse
põhjustanud füsioloogilised ohutegurid. Vaidlus puudub ka selles, et kutsehaigus avaldub just
hageja luu- ja lihaskonnas ning selja piirkonnas. H-MK vande all antud ütluste kohaselt tuli
hagejal tõsta valmistehtud töö kärusse, mis sõltuvalt kanga raskusest võis olla kuni 10 kg.
Kostja esitatud tõendist selgub, et määramata on vibratsiooni parameetrid, sundventilatsioonide
töö efektiivsus ja kahjulike gaaside kontsentratsioon; sundventilatsioonil on puudulik
konstruktsioon; õmblustsehhi III korruse õmblussaali õhutemperatuur oli lubatust kõrgem.
Kostja esitatud dokumendist selgub, et brigadiride toa akna klaas on katki. Purunenud klaas
põhjustas ruumides tuuletõmbuse. Samuti tuvastati, et ventilatsioon ei tööta. 25.01.2016.a
istungi tunnistaja H-MK kinnitas vande all, et hageja töökeskkonnas tõusis temperatuur suvel
isegi kuni 30 kraadini, töölised tõusid vahepeal püsti ja ütlesid, et lähevad minema. Talvel isegi
-14 kraadini. Tunnistaja kinnitas, et kõnealune temperatuuri probleem oli kostja juures kogu
tema töötamise perioodi 1965.a kuni 2005.a. Tõendid kinnitavad, et kostja ei taganud hageja
töökeskkonnas normidele vastavat sisekliimat ja ventilatsiooni. Maakohus jättis nimetatud
tõenditega ja asjaoludega otsuse tegemisel arvestamata. Maakohus ei ole arvestanud hageja
väiteid Sotsiaalministri 28.12.1995.a määruse nr 66 “Tööruumide mikrokliima
tervisekaitsenormid ja –eeskirjad TKNE-5/1995” rikkumiste kohta. Hageja ei nõustunud
maakohtu seisukohaga, mille järgi saab tööandja kohustused tervisele ohutu sisekliima
tagamiseks lugeda täidetuks sellega, et töötajad said tööle tulla varem, kui päevane temperatuur
ei olnud normi piires. Maakohus ei analüüsinud otsuses kostja rikkumisi seoses hagejale
lisapuhkuse võimaldamata jätmisega. Kostjal tuli anda hagejale vähemalt 5 kalendripäeva
tasustatud lisapuhkust ühes aastas. Kostja ei ole hagejale lisapuhkust võimaldanud.

Maakohus jättis otsuse tegemisel arvestamata hageja väidetega, mille kohaselt ei ole kostja
rakendanud abinõusid raskuste teisaldamisest tuleneva terviseriski kõrvaldamiseks. Maakohtu
seisukoht, mille kohaselt ei ole leidnud kinnitust hagiavalduse väide, mille järgi ei võimaldatud
töötajale vahelduvad tööülesanded, on vastuoluline ja ebaõige. Maakohus tuvastas ise, et
vahelduva töö puudumine oli kostja töökeskkonnas terviseriski allikas. Maakohus ei arvestanud
vahelduva töö põhimõtetega, vaid luges töö vahelduvaks pelgalt formaalse tööülesande
vaheldumisega, hindamata seejuures, kas endised ohutegurid töö rotatsiooniga kadusid. Kostja
ei tõendanud, et ta on teinud hageja töö talle füüsiliselt kergemaks ning naissugupoolele
sobivamaks (nt tagada töö rotatsioon, et vähendada sarnaste ohuteguritega pidevat kokkupuute
aega jms).


                                                                                           14(19)
                                                                    Tsiviilasi nr 2-15-11653



Maakohus samastas ekslikult püsiva töövõime kaotuse tuvastamise kutsehaiguse
diagnoosimisega. Põhjuslik seos kostja käitumise ja hagejale tekkinud kahju vahel on
tõendatud. Kutsehaiguse diagnoosi kehtivust hagejal piiratud ei ole. Riigikohus on tsiviilasjas
nr 3-2-1-114-08 rõhutanud, et kui töötaja ei ole jõudnud vanaduspensioniikka ja tema töövõime
on vähenenud kutsehaiguse tõttu, võib eeldada, et tema tervislik seisund ei võimalda tal töötada
ja et ta ei leia tööd ning on kaotanud sissetuleku just kutsehaiguse tõttu. Samas ulatuses
kutsehaiguse tagajärjel töövõime vähenemisega on eelduslikult vähenenud töötaja võime saada
sissetulekut. Poolte vahel puudub vaidlus, et kutsehaigus põhjustab hagejale püsivat töövõime
kaotust vähemalt 40% ulatuses. Eelviidatud Riigikohtu lahendi kohaselt tuleb eeldada, et
hagejale on tekkinud kahju kutsehaiguse tagajärjel. Kostja ei esitanud ühtegi tõendit, mis
nimetatud eelduse kummutab. Seega on ebaõige maakohtu seisukoht, et põhjusliku seose
asjaolud on tõendamata.

Vastustaja ja kolmanda isiku seisukoht
6.     Vastustaja ja kolmas isik vaidlesid apellatsioonkaebusele vastu ja palusid jätta selle
rahuldamata, maakohtu otsuse muutmata ja menetluskulud hageja kanda.

Ringkonnakohtu seisukoht
7.      Ringkonnakohus, tutvunud apellatsioonkaebusega ja tsiviilasja materjalidega, leiab, et
vaidlustatud maakohtu otsuse resolutsioon tuleb jätta muutmata, arvestatud käesolevas otsuses
esitatud põhjendusi.

8.      Hageja esitas kostja suhtes kahju hüvitamise nõude, milles tugines sellele, et hageja
rikkus kostja suhtes õigusaktidest tulenevaid kohustusi, mille tagajärjel sai hageja tervis
kahjustatud. Hageja tugines sellele, et kostja rikkus hageja suhtes õigusaktidest tulenevaid
nõudeid ajal, mil kostja hageja juures töötas. Kostja vaidles hagile vastu erinevatel alustel,
esitades muuhulgas ka aegumise vastuväite (t II kd lk 127). Maakohus jättis hagi rahuldamata,
leides, et hageja ei ole tõendanud hagi aluseks olevaid asjaolusid. Maakohtu otsuse peale,
millega jäeti hagi rahuldamata, esitas apellatsioonkaebuse hageja, paludes teha uus otsus,
millega hagi rahuldatakse. Seega, juhul, kui ringkonnakohus peaks leidma, et need kaalutlused,
millest tulenevalt maakohus hagi rahuldamata jättis, seda ei võimalda, tuleb ringkonnakohtul
hinnata kõiki kostja poolt esitatud vastuväiteid, sh ka aegumise vastuväidet.

9.      Kostja leidis, et tema suhtes esitatud nõuded on aegunud, sest 15.05.2008.a toimus
ettevõtte, milles hageja töötas, üleminek ja VÕS § 183 lg-st 3 tulenevalt aeguvad kõik nõuded,
mis ettevõtte üleminekust alates viie aasta jooksul sissenõutavaks muutuvad, viie aasta
möödudes, alates ettevõtte üleminekust.

10.     Võimalik hageja kahju hüvitamise nõue muutus sissenõutavaks (VÕS § 82 lg 7)
hiljemalt siis, kui kõik kahju hüvitamise nõude eeldused olid täidetud. Kahju hüvitamise nõude
eeldused on õigusaktidest tulenevate kohustuste rikkumine kostja poolt, õigusvastane tagajärg,
kahju ja põhjuslik seos. Õigusaktidest tulenevate kohustuste rikkumine pidi aset leidma ajal,
mil hageja kostja juures töötas, so kuni 2008nda aasta suveni. Tervise kahjustus kui
õigusvastane tagajärg kujunes välja enne 05.04.2013.a. Kutsehaigus diagnoositi 05.04.2013.a
ja vastav teatis koostati hagejale 08.04.2013.a (vt hageja poolt kohtule esitatud tõend t I kd lk
30). Kuigi eelduslikult sai hageja õigusvastasest tagajärjest (tervisekahjustusest) teada juba
varem, st siis kui ta tunnetas vastava eriarsti juurde pöördumise vajadust, ei ole
menetlusosalised kohtu ette toonud asjaolusid, mille alusel saaks kohus tuvastada, et hageja sai



                                                                                          15(19)
                                                                       Tsiviilasi nr 2-15-11653

teada varem. Seetõttu tuleb lähtuda sellest, et hageja sai õigusvastasest tagajärjest teada
kutsehaiguse teatisest nähtuvatel kuupäevadel.

11.     Hagiavalduse kohaselt palus hageja kostjalt välja mõista kahju, mille esimene periood
jäi 2013nda aasta aprillikuusse. Seega, kui kostja ettevõtte, milles hageja töötas, üleminek
toimus 15.05.2008.a, siis tekkisid ja olid hageja jaoks olemas kõik kahju hüvitamise nõude
eeldused vähem kui viis aastat enne ettevõtte üleminekut, mistõttu on täidetud VÕS § 183
lg-tes 1 ja 3 sätestatud eeldused, st käesoleva hagi esemeks olevad kahju hüvitamise nõuded
olid muutunud sissenõutavaks viie aasta jooksul enne ettevõtte üleminekut. Kuigi nõue muutub
VÕS § 82 lg 7 kohaselt sissenõutavaks mitte siis, kui võlausaldajal on olemas kõik tõendid
nõude esitamiseks, vaid juba siis, kui esinevad kõik nõude aluseks olevad elulised asjaolud ja
võlausaldaja saaks seetõttu nõuda nõude täitmist, oleks hageja saanud käesoleval juhul igal
juhul põhimõtteliselt esitada kostja suhtes kahju hüvitamise nõude ajahetke, mis jääb viie
aastase perioodi sisse alates ettevõtte üleminekust.

12.     Kostja leidis, et kostja ettevõte, milles hageja töötas, läks 15.05.2008.a kolmandale
isikule üle. Hageja ja kolmas isik vaidlesid vastu sellele, et ettevõte kolmandale isikule üle läks.
Seetõttu annab ringkonnakohus järgnevalt hinnangu sellele, kas kostja ettevõte, milles hageja
töötas, läks kolmandale isikule üle ja kas see toimus 15.05.2008.a. Kostja esitas ettevõtte
ülemineku tõendamiseks ettevõtte müügilepingu ja selle tõlke (t II kd lk 67 jj). Viidatud lepingu
kohaselt nõustus müüja ehk kostja müüma ja kolmas isik ostma „Tegevuse“ (p 3.1.)
15.05.2008.a. „Tegevusena“ mõistsid lepingu pooled „M tekstiiliga seonduvad tegevused
Pärnus, sealhulgas varad ja töötajad (koos nimetatud kui „Tegevus“), mille peamine
tegevuskoht on XXX, Pärnu, Eesti. Tegevus on seotud tekstiilitoodete lõikamise ja
õmblemisega“ (vt p 2.1. ja 2.2.).

13.     Ringkonnakohus leiab, et eespool viidatud tõendi alusel tuleb tõendatuks lugeda, et
15.05.2008.a toimus kostja ettevõtte, milles hageja töötas, üleminek kolmandale isikule. Hageja
poolt tuleb omaksvõetuks lugeda see, et hageja töötas aadressil XXX, Pärnu, so aadressil, kus
asus ettevõte, mis kostjalt kolmandale isikule üle anti. Lepingu kohaselt tuli ettevõtte
üleminekuga seoses kostjalt kolmandale isikule üle anda tegevused, mis seondusid viidatud
aadressil tekstiilitoodete lõikamise ja õmblemisega. Hageja tööülesanded seondusid
õmblemisega kostja ettevõttes.

14.     Ringkonnakohus ei saa nõustuda hageja ja kolmanda isiku vastuväitega, et ettevõtte
üleminek ei puudutanud kostja juures töötanud õmblejaid, sest ettevõtte ülemineku käigus
läksid üle üksnes kostja lõikajad. Selline väide ei tugine vaidlusalusel lepingul, mis nägi
selgesõnaliselt ette õmblemisega seotud tegevuste ülemineku. Teiseks, käesolevas tsiviilasjas
kohtu ette toodud asjaolude ja tõendite alusel tuleb järeldada, et kolmas isik, kes varasemalt
XXX, Pärnus ei tegutsenud, tegutses samal aadressil 2008nda aasta suvest alates ka õmblemise
valdkonnas. Sellele viitab muuhulgas ka see, et hageja võeti kolmanda isiku juures õmblejana
tööle ja ta jätkas peale mõnekuulist pausi sisuliselt sama töö tegemist, samas kohas, nüüd juba
kolmanda isiku juures.

15.     Kolmas isik väitis, et ettevõtte üleminekut ei ole toimunud põhjusel, et kolmandale
isikule ei antud üle kinnisasja, millel ettevõte tegutses. Esiteks on see väide tõendamata.
Teiseks, isegi siis, kui see väide peaks paika, ei saaks sellest järeldada, et kostja ettevõte, milles
hageja töötas, kolmandale isikule üle ei läinud. Ettevõtte üleminek ei eelda kinnisasja, millel
ettevõte tegutseb, omandiõiguse üleminekut. Kolmas isik ei ole tõendanud, et kinnisasi kuulus
ettevõtte koosseisu. Isegi kui kinnisasi oleks kuulunud ettevõtte, milles hageja töötas,


                                                                                              16(19)
                                                                      Tsiviilasi nr 2-15-11653

koosseisu, ei sõltu sellest ettevõtte üleminek. Ettevõtte ülemineku korral tekib ettevõtte
omandajal õigus nõuda kõikide ettevõttesse kuuluvate õiguste ja kohustuste üleandmist ja kõik
ettevõttesse kuulunud asjad ja õigused tuleb üle anda vastavalt iga varaeseme käsutamise kohta
käivatele reeglitele. See, kui mingit varaeset ettevõtte omandajale ei käsutata, ei tähenda, et
ettevõtte üleminekut ei toimunud. Varasemas praktikas on Riigikohus sisustanud ettevõtte
üleminekut laialt (vt näit RKTKo 3-2-1-82-10). Viidatud lahendist nähtub seisukoht, et
ettevõtte üleminekuga on muuhulgas tegemist ka siis, kui üle lähevad ettevõtte tuumiku
moodustanud asjad jm esemed mh ka erineval õiguslikul alusel ja erineval ajahetkel. Ettevõtte
üleminek on fakti küsimus. Tegemist on iseenesest neutraalse küsimusega. See, kas ettevõte
läks üle või mitte, ei saa sõltuda sellest, kas konkreetne vaidlus laheneks ettevõtte ülemineku
jaatamise korral töötajale positiivselt või negatiivselt. Ühel juhul võib ettevõtte üleminek
omada töötajale positiivset mõju ja teisel juhul negatiivset mõju. Samas ei saa ettevõtte
ülemineku hindamisel lähtuda üksnes töötajate huvidest, vaid tegemist on asjaoludele hinnangu
andmisega, mille puhul tuleb anda hinnang nende asjaolude alusel, millest ettevõtte üleminek
sõltub, mitte selle alusel, kas vastavast õiguslikust järeldusest võivad tuleneda ühele vaidluse
poolele negatiivsed õiguslikud tagajärjed.

16.    Kuigi kostja ja kolmas isik sõlmisid lepingu, millega anti ettevõte 15.05.2008.a
kolmandale isikule üle, lõpetas 13.06.2008.a hagejaga töölepingu kostja, mitte kolmas isik ja
kolmas isik sõlmis hagejaga töölepingu 11.09.2008.a (vt hageja tööraamatu väljavõtet t I kd lk
33). See, et kostja lõpetas hagejaga töölepingu ja et kostja lõpetas hagejaga töölepingu peale
seda, kui kostja ja kolmanda isiku vahelise lepingu kohaselt ettevõte üle anti, ei anna alust
järeldada, et ettevõte, kus hageja töötas kostjalt kolmandale isikule üle ei läinud. See, kas
toimub ettevõtte üleminek, on õigusliku hinnangu küsimus. 2008nda aasta suvel ei tarvitsenud
AS M ja AS A teadvustada ettevõtte üleminekuga seotud juriidilisi üksikasu. Kuid ettevõtte
ülemineku korral lähevad ettevõttesse kuuluvad töölepingutest tulenevad tööandja õigused ja
kohustused ettevõtte omandajale üle ka siis, kui tööraamatus vormistatakse teisiti (sellisele
järeldusele jõudis ka Riigikohus RKTKo 3-2-1-82-10).

17.      Kolmas isik ja hageja väitsid, et ettevõte, kus kostja töötas, ei läinud kolmandale isikule
üle ka seetõttu, et kostja ja kolmanda isiku vahelise lepingu, millega ettevõtte üleminekus kokku
lepiti lisa 2, sisaldas nende töötajate nimesid, kes ettevõtte üleminekuga seoses kostja juurest
kolmanda isiku juurde üle viidi. Viidatud lisa võttis tsiviilasja materjalide juurde
ringkonnakohus 09.09.2016.a istungil, sest menetlusosalistel sellele vastuväiteid ei olnud ja
menetlusosalised kinnitasid, et see lisa oleks pidanud juba toimikus olema. Viidatud lisas ei ole
mainitud hageja nime ega ka ühegi teise õmbleja nime. Kuid see ei tähenda, et kostjale
kuulunud õmblemisega tegelenud ettevõte kolmandale isikule üle ei läinud. Ettevõtte
ülemineku korral lähevad kõik ettevõttega seotud töölepingutest tulenevad õigused ja
kohustused ettevõtte omandajale üle, sõltumata sellest, kas ettevõtte omandaja ja võõrandaja
seda soovivad või mitte. Käesoleval juhul leppisid kostja ja kolmas isik selgesõnaliselt kokku
selles, et kolmandale isikule lähevad üle mh ka need kostja ettevõttega seotud tegevused, mis
seonduvad õmblemisega. Seadusandja eesmärk on anda töötajatele võimalus nõuda
töölepingute täitmist ettevõtte omandajalt.

18.    See, et ettevõtte müügilepingu lisas 2 ei ole sätestatud õmblejate nimesid, ei anna alust
järeldada, et ettevõte, mis kostjalt kolmandale isikule üle läks, õmblemistegevusi ei hõlmanud.
Lepingu põhitekstis on selgesõnaliselt mainitud, et kostjalt kolmandale isikule lähevad üle
tegevused, mis seonduvad õmblemisega, õmblemine oli kostja oluline põhitegevus
aastakümnete vältel ja seda ka ettevõtte ülemineku ajal, õmblustegevus ruumides, kus kolmas



                                                                                            17(19)
                                                                      Tsiviilasi nr 2-15-11653

isik ettevõttega tegutsema asus, jätkus. Selle tegevuse käigus vormistati peale mõnekuulist
pausi formaalselt uuesti tööle ka hageja.

19.      Kokkuvõttes viitab sellele, et ettevõte, milles hageja töötas, läks kostjalt kolmandale
isikule ja et üleminek toimus 15.05.2008.a, see, et kostja ja kolmas isik sõlmisid ettevõtte
müügilepingu, milles selgesõnaliselt märgitakse, et üle läheb kostja tegevus, mis toimus
aadressil, kus hageja töötas ja mis seondub õmblemistegevusega, õmblemistegevus oli kostja
oluline põhitegevus, kolmas isik jätkas õmblemistegevust samades ruumides ja sisuliselt sama
tööd jätkas peale mõnekuulist pausi ka hageja. Nende asjaolude alusel loeb kohus tõendatuks,
et kostjale kuulunud ettevõte läks kostjalt kolmandale isikule üle ja see toimus 15.05.2008.a.
Ringkonnakohtul ei ole alust lähtuda muust ettevõtte ülemineku kuupäevast. Dokumentaalse
tõendiga, ettevõtte müügilepinguga, on tõendatud kohustus ettevõte hiljemalt selleks
kuupäevaks üle anda. Seda, et ettevõte võis üle minna veidi hiljem, viitab üksnes hageja
tööraamatu väljavõte, millest nähtub, et kostja lõpetas hagejaga töölepingu 13.06.2008.a. Kuid
see, et hageja töölepingu lõpetas kostja, tulenes eelduslikult sellest, et kostja ei teadvustanud
endale 2008ndal aastal ettevõtte üleminekuga seonduvaid juriidilisi üksikasju. Seetõttu ei saa
sellest tööraamatu kandest teha järeldust selle kohta, millal ettevõte üle läks. Kuna mitte miski
ei viita sellele, et ettevõte anti üle mingil muul ajal, kui see, mis ettevõtte ülemineku kuupäevana
lepingus kokku lepiti, leiab ringkonnakohus, et lähtuda tuleb sellest kuupäevast.

20.      Eespool asus kohus seisukohale, et käesoleva hagi esemeks olnud hüvitisenõuded olid
muutunud sissenõutavaks hiljemalt aprillis 2013.a, ja et kostja ettevõte läks kolmandale isikule
üle 15.05.2008.a. Seega on käesoleva hagi esemeks olevate hüvitisnõuete puhul tegemist
selliste nõuetega, mis muutusid sissenõutavaks viie aasta jooksul ettevõtte üleminekust alates,
st tegemist on nõuetega VÕS § 183 lg 1 tähenduses, mis aeguvad seega viie aastaga ettevõtte
üleminekust alates. Seega aegusid vaidlusalused nõuded 2013nda aasta maikuus. Käesolev hagi
esitati alles 05.08.2015.a, st enam kui kaks aastat peale nõuete aegumist.

21.     Kuigi hageja esitas kostja suhtes nii juba sissenõutavaks muutunud kahju hüvitamise
nõude, kui ka tulevikus tekkiva ja tulevikus sissenõutava kahju hüvitamise nõude, ei tähenda,
et aegumist ei tuleks kohaldada kogu kahju hüvitamise nõudele, sh nõudele tulevikus tekkiva
kahju osas, või et see kahju, mis tekib peale viie aasta möödumist ettevõtte üleminekust alates,
ei oleks VÕS § 183 lg-ga 1 hõlmatud. Riigikohus on korduvalt leidnud, et kui kahju tekib
tulevikus või kui kahju tagajärjed korduvad edaspidi, tuleb lähtuda nö kahju ühtsuse printsiibist.
Sellest lähtumise eesmärk on pakkuda kohustatud isikule kindlust, et kui kahjustatud isik nõude
aegumistähtaja jooksul nõuet alates sellest, kui ta esmaselt kahjust teada sai, ei esitanud, võib
kohustatud isik aegumisele tugineda kogu kahju nõude, sh ka selle kahju osas, mis muidu veel
aegunud ei oleks (selles osas nt näit 3-2-1-177-12). VÕS § 183 eesmärk on pakkuda ettevõtte
võõrandajale kindlust ka selles osas, et juhul, kui ettevõtte ülemineku ajal või ettevõtte
üleminekust viie aasta jooksul muutuvad sissenõutavaks mingid nõuded, siis need aeguvad viie
aastaga ettevõtte üleminekust alates. Aegumise vastuväite esitamise võimalus on VÕS §-s 183
ette nähtud ka tervisekahjustusest tuleneva kahju osas, sh ka tulevikus tekkiva kahju osas, mida
reeglina hüvitatakse perioodiliste maksetena.

22.    Eespool toodust tulenevalt tuleb asuda seisukohale, et hageja nõue kostja suhtes on
aegunud. Aegumise vastuväite esitas kostja maakohtu menetluses. 09.09.2016.a toimunud
kohtuistungil kinnitas hageja esindaja, et tal oli maakohtus võimalik kostja aegumise
vastuväitele vastuväiteid esitada. Eespool toodust tulenevalt tuleb jätta hagi aegumise tõttu
rahuldamata.



                                                                                            18(19)
                                                                        Tsiviilasi nr 2-15-11653

23.     Hagi rahuldamata jätmise tõttu tuleb jätta kostja maakohtu ja ringkonnakohtu
menetluskulud hageja kanda (TsMS § 162 lg 1). Kolmas isik osales menetluses kostja poolel
(vt t II kd lk 129 jj). TsMS § 167 kohaselt tuleb kolmanda isiku maa ja ringkonnakohtu
menetluskulud jätta hageja kanda. Maakohus määras kostja ja kolmanda isiku põhjendatud
maakohtu menetluskulud kindlaks. Ringkonnakohtul ei ole alust seda muuta. Maakohus
kontrollis ja hindas piisava põhjalikkusega kindlaksmääratavaid kulusid. Ringkonnakohus
nõustub sellega. Kostja esitas 09.09.2016.a kohtuistungil taotluse, milles palus välja mõista
hagejalt apellatsioonimenetluse kuluna esindaja tasu kahe tunni eest istungil osalemisega
seoses, arvestusega 100 eurot iga töötunni eest (ilma käibemaksuta). Ringkonnakohus leiab, et
see taotlus on põhjendatud ja kuulub rahuldamisele. Kolmas isik esitas kirjaliku taotluse, milles
palus hagejalt kolmanda isiku kasuks välja mõista kolmanda isiku apellatsioonimenetluse
kulude katteks esindaja tasu viie tunni töö eest, arvestusega, et kolmanda isiku
apellatsioonkaebusele vastuse koostamisele kulus 3,5 tundi ja istungil osalemisele 1,5 tundi.
Kolmanda isiku esindaja tunnitasu määr oli 85 eurot. Tasu on ilma käibemaksuta.
Ringkonnakohus leiab, et ka see taotlus on põhjendatud ja kuulub rahuldamisele.
Apellatsioonkaebus oli mahukas ja sellele vastuse koostamine eeldas kaebuse läbitöötamist.
Viidatud summad tuleb hagejalt maakohtu poolt välja mõistetud menetluskulude summale
lisaks välja mõista.




         Krista Kirspuu                  Ulvi Loonurm                    Kaupo Paal
(allkirjastatud digitaalselt)   (allkirjastatud digitaalselt)   (allkirjastatud digitaalselt)




                                                                                                19(19)

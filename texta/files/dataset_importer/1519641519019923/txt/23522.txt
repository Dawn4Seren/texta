                                    MÄÄR US
Kohus                                Tartu Ringkonnakohus
Kohtukoosseis                        Maili Lokk, Agu Timmi, Tiina Pappel
Määruse tegemise aeg ja koht         16.02.2016, Tartu
Haldusasja number                    3-15-2938
Haldusasi                            OÜ Kupas kaebus Põllumajanduse Registrite ja
                                     Informatsiooni Ameti peale seonduvalt pindalatoetuste
                                     taotluse    nr    110151110988      muudatusavalduse
                                     esitamisega
Vaidlustatud kohtulahend             Tartu Halduskohtu 15.01.2016. a määrus
Menetluse alus ringkonnakohtus       OÜ Kupas määruskaebus
Asja läbivaatamine                   Kirjalik menetlus
Menetlusosalised                     Kaebaja OÜ Kupas
                                     Vastustaja Põllumajanduse Registrite ja Informatsiooni
                                     Amet
RESOLUTSIOON
1. Rahuldada OÜ Kupas määruskaebus.
       2.                         Tühistada Tartu Halduskohtu 15.01.2016. a määrus
       ning saata asi Tartu Halduskohtule ettevalmistava menetluse jätkamiseks.

EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul määruse
kättetoimetamisest arvates.

ASJAOLUD JA MENETLUSE KÄIK

       1. Perioodil 07.05.-25.05.2015 sai Põllumajanduse Registrite ja Informatsiooni
       Ametile (PRIA) esitada pindalatoetuste- ja maksetaotlusi. Hilinenud taotluste
       vastuvõtmise aeg oli 26.05.19.06.2015. Kuni 19.06.2015 võis esitatud taotlusele lisada
       põldude andmeid või suurendada põllu pindala.

2. OÜ Kupas esitas 25.05.2015 PRIA-le pindalatoetuste taotluse nr 110151110988, milles ta
taotles ühtset pindalatoetust (ÜPT), kliimat ja keskkonda säästvate põllumajandustavade
toetust (ROH), poolloodusliku koosluse hooldamise toetust (PLK), mahepõllumajandusliku
tootmise toetust (MAH) ja mahepõllumajanduse lisatoetust sertifitseeritud maheseemnega
teravilja ja/või kartuli kasvatamise eest (MAHS).
3. OÜ Kupas soovis 19.06.2015 ePRIA portaali vahendusel esitada pindalatoetuste taotluse
nr 110151110988 muudatusavaldust, lisades põldude loetelule 122 uut põldu, kuid
veateadete kuvamise tõttu õnnestus muudatusavaldus esitada alles 20.06.2015.

       4. OÜ Kupas edastas 01.07.2015 PRIA-le taotluse, milles selgitas põhjusi, miks
       muudatusavalduse esitamine 19.06.2015 ei õnnestunud ja palus lugeda see esitatuks
       19.06.2015.

       5. PRIA teatas 03.07.2015. a kirjaga nr 12-1/15/2617-1, et saab 20.06.2015 kell 00.27
       esitatud muudatusavaldust arvestada osaliselt, s.o üksnes maakasutuse näitamiseks ja
       muudatusavalduse esitamise kuupäeva ei saa ennistada. PRIA selgitas, et toetustaotlusi
       ei saa lisada pärast pindalatoetuste taotluste esitamiseks ettenähtud tähtaega, s.o pärast
       19. juunit, milline nõue tuleneb Euroopa Komisjoni määruse nr 640/2014 art 13 lg 3 II
       lõikest.

       6. OÜ Kupas esitas 12.07.2015 PRIA-le uue taotluse, milles soovis jätkuvalt, et PRIA
       arvestaks esitatud muudatusavaldust.

       7. PRIA teatas 20.07.2015. a kirjaga nr 12-1/15/2617-3, et äriühingule kuvatud
       veateated ei takistanud muudatusavalduse õigeaegset esitamist ja 20.06.2015 esitatud
       muudatusavaldust ei saa arvestada toetuste maksmisel, vaid OÜ-le Kupas määratakse
       toetus 25.05.2015 esitatud andmete alusel. PRIA märkis, et vastuväidete korral on
       äriühingul võimalik vaidlustada PRIA toetuste määramise otsuseid vaide esitamise
       teel.

       8. OÜ Kupas esitas 26.08.2015 PRIA-le pöördumise pealkirjaga „Vaie“, milles palus
       arvestada 19.06.2015 korduvalt esitatud vigadega avaldust ja võimaldada parandada
       selles esinenud vead.

       9. PRIA teatas 04.09.2015. a kirjaga nr 12-1/15/2617-5, et ei saa viidatud pöördumist
       arvestada vaidena, sest 2015. a esitatud pindalatoetuste- ja maksetaotluste kohta ei ole
       OÜ-le Kupas väljastatud kontrollakti või toetuse määramise/mittemääramise otsuse
       väljavõtet. PRIA märkis, et äriühing oli teadlik erinevatest taotluste esitamise
       võimalustest ning taotluse esitamise lõpptähtajast.

       10. OÜ Kupas esitas 24.11.2015 Tartu Halduskohtule kaebuse, milles ta palus
       tühistada PRIA 19.06.2015. a toiming, millega keelduti vastu võtmast OÜ Kupas
       19.06.2015 esitatud pindalatoetuste taotluse nr 110151110988 muudatusavaldust, ja
       PRIA 04.09.2015. a nr 121/15/2617-5 sisuline otsus, millega keelduti OÜ Kupas
       taotluse nr 110151110988 muudatusavaldust arvestamast ning kohustada PRIA-t OÜ
       Kupas poolt 19.06.2015 esitatud muudatusavaldust uuesti läbi vaatamata ja
       võimaldama parandada selles esinenud vead.

11. Tartu Halduskohus tagastas 15.01.2016. a määrusega OÜ Kupas kaebuse. Määruse
põhjendused:
1) Toimingut ei ole võimalik tühistamiskaebusega vaidlustada ning PRIA 04.09.2015. a
vastuskirja näol ei ole tegemist haldusaktiga, mistõttu ei saa ka selle osas esitada
tühistamisnõuet. Nii PRIA 19.06.2015 toiming (muudatusavalduse vastuvõtmisest keeldumine
e-PRIA portaali vahendusel) kui 04.09.2015. a vastus kvalifitseeruvad menetlustoiminguteks,
mis on tehtud kaebaja pindalatoetuste taotluse nr 110151110988 esitamisega alanud
haldusmenetluses, mis on osaliselt lõppenud PRIA 16.12.2015. a otsusega nr 12-6/494 (ÜPT)

2                                              2
ja 17.12.2015. a otsusega nr 12-6/503 (ROH). Ülejäänud taotluses nr 110151110988 nimetatud
toetusliikide osas (PLK, MAH ja MAHS) tuleb PRIA-l teha otsused hiljemalt 2016. a
veebruaris (maaeluministri 30.04.2015. a määrus nr 53 „Mahepõllumajandusele ülemineku
toetus ja mahepõllumajandusega jätkamise toetus“ § 25 lg 1 ning 22.04.2015, a määrus nr 38
„Poolloodusliku koosluse hooldamise toetus“ § 20 lg 1). Seega on toetustaotluse
nr 110151110988 esitamisega alanud haldusmenetlus osaliselt lõppenud 2015. a
detsembrikuus ja lõpeb täielikult hiljemalt 2016. a veebruaris.
2) Kaebaja ei ole välja toonud asjaolusid, mis viitaksid sellele, et vaidlustatud
menetlustoimingud rikuksid tema mittemenetluslikke õigusi, sõltumata lõplikust haldusaktist.
Kaebaja saaks viidatud menetlustoiminguid vaidlustada, kui menetlustoimingu õigusvastasus
tingiks vältimatult kaebaja õigusi rikkuva haldusakti andmise. Kuigi kaebuse esitamise ajal ei
olnud PRIA veel toetuse määramise kohta otsuseid teinud, on käesolevaks ajaks asjaolud
muutunud. PRIA on 2015. a detsembris kaebaja taotluse nr 110151110988 osas lõplikud
haldusaktid andnud, mis puudutavad ÜPT ja ROH toetusi. Seega ei saa kaebaja neid toetusi
puudutavaid menetlustoiminguid eraldiseisvalt vaidlustada ning ta saab oma õigusi kaitsta
lõplike haldusaktide, s.o PRIA 16.12.2015. a ja 17.12.2015. a otsuste vaidlustamise teel.
3) Arvestades kaebuse asjaolusid võiks PLK, MAH ja MAHS toetuste osas pidada PRIA
menetlustoimingute (19.06.2015. a muudatusavalduse vastuvõtmisest keeldumine e-PRIA
portaali vahendusel ja 04.09.2015. a vastus) vaidlustamist eraldiseisvalt lõplikust haldusaktist
lubatavaks, sest nende toimingute õigusvastasus tooks kaasa ka lõpliku haldusakti
õigusvastasuse. Kaebaja muudatusavalduse arvestamisest on kirjalikult keeldutud juba
03.07.2015 kirjas. Kaebaja ei saa nende toimingute eraldiseisva vaidlustamisega saavutada
oma soovitud eesmärki. Kuna PRIA poolt toetuste määramise menetluse puhul on tegemist
haldusmenetlusega, kus lõpliku haldusakti andmine on seotud konkreetsete kuupäevadega, siis
tuleb PRIA-l teha kaebaja PLK, MAH ja MAHS toetuste taotluste osas otsused lähiajal 2016.
a veebruaris. Selleks ajaks ei ole kohtul ilmselgelt võimalik teha kaebajale soodsat
kohtuotsust, mis oleks ka jõustunud. Seega ei ole kaebajal käesoleval juhul
menetlustoimingute vaidlustamise teel võimalik mõjutada lõpliku haldusakti sisu, mis antakse
PLK, MAH ja MAHS toetuste määramise kohta. Kaebaja saab oma õigusi kaitsta PLK, MAH
ja MAHS toetuste määramise kohta antavate otsuste vaidlustamise teel.
4) Eeltoodust tulenevalt ei oleks kaebajal võimalik oma õigusi kaitsta menetlustoimingute
(19.06.2015. a muudatusavalduse vastuvõtmisest keeldumine e-PRIA portaali vahendusel ja
04.09.2015. a vastus) osas tuvastamiskaebuse esitamisega. Kuna kaebuses nimetatud
menetlustoimingute vaidlustamine ei oleks osaliselt lõpliku haldusakti olemasolu tõttu
eraldiseisvalt lubatav ja osaliselt ei ole kaebajal võimalik saavutada nende vaidlustamise teel
oma eesmärki, milleks on toetuse saamine suuremas ulatuses, siis ei suuna kohus kaebajat
nimetatud toimingute osas õigusvastasuse tuvastamise nõude esitamisele. Menetlustoimingute
tühistamise nõuded kuuluvad tagastamisele halduskohtumenetluse seadustiku (HKMS) § 121
lg 2 p 1 alusel, sest tühistamisnõude saab esitada vaid haldusakti, mitte menetlustoimingu
puhul.
5) Kohustamisnõue on seotud eelnimetatud menetlustoimingute õiguspärasusega. Kuna
menetlustoimingute õigusvastasusele saab kaebaja tugineda vaidlustades vaidemenetluses (ja
vajadusel kohtumenetluses) PRIA toetuste määramise kohta tehtud otsuseid, siis ei ole
eraldiseisva kohustamisnõude menetlemine võimalik. Kaebaja võib samasisulise nõude
esitada vaidemenetluses ja vajadusel hilisemas kohtumenetluses. Seetõttu kuulub
kohustamisnõue HKMS § 121 lg 2 p 1 alusel tagastamisele.


MENETLUSOSALISTE PÕHJENDUSED



3                                              3
12. OÜ Kupas esitas 20.01.2016 määruskaebuse, milles ta palub tühistada Tartu
Halduskohtu 15.01.2016. a määrus ja vaadata kaebus uuesti läbi, arvestades kaebuses ja
määruskaebuses toodud põhjendusi. Määruskaebuse põhjendused:
1) Kaebaja on ekslikult PRIA toimingute õigusvastasuse tuvastamise nõude asemel palunud
tühistada PRIA 19.06.2015. a toimingu ja 04.09.2015. a otsuse nr 12-1/15/2617-5. Kaebaja
eesmärk on toetuse saamine suuremas ulatuses, kui õigusvastase menetlustoimingu tagajärjel
vältimatult antav haldusakt seda lubab. Nimetatud eesmärk olnuks saavutatav kaebuse
vigadele tähelepanu juhtimisega ja esinenud vigade parandamisega. Kaebaja nõustub kohtuga,
et PRIA 19.06.2015. a toiming ja 04.09.2015. a vastus kvalifitseeruvad menetlustoiminguteks,
mis on tehtud kaebaja pindalatoetuste taotluse nr 110151110988 esitamisega alanud
haldusmenetluses. Kaebaja ei ole saanud kätte PRIA 16.12.2015. a ega 17.12.2015. a otsuseid.
Kuna taotluses nr 110151110988 nimetatud ülejäänud toetusliikide osas (PLK, MAH ja
MAHS) tulevad PRIA otsused alles 2016. a veebruaris, siis taotleb kaebaja nimetatud
toimingute osas õigusvastasuse tuvastamist. Kohus on jätnud välja selgitamata haldusakti
kehtivuse eelduse (haldusmenetluse seaduse (HMS) § 61 lg 1). Kaebajale ei ole PRIA
16.12.2015. a ja 17.12.2015. a otsuseid teatavaks tehtud ega kätte toimetatud, mistõttu
haldusaktid ei kehti ning kaebajal puudub nende vaidlustamise võimalus. Sellest tulenevalt
rikub kohtumäärus kaebaja õigust kiirele ja efektiivsele kohtumenetlusele ning kohus on
ebaõigesti kohaldanud nõude tagastamise alusena HKMS § 121 lg 2 p 1.
2) Kuna menetlustoimingu õigusvastasus tingib vältimatult kaebaja õigusi rikkuva haldusakti
andmise ja menetlustoimingu vaidlustamine hoiab ära tulevikus kaebaja õigusi rikkuva
haldusakti andmise kõigi taotletud toetuste (ÜPT, ROH, PLK, MAH, MAHS) osas, siis on
tuvastamiskaebuse menetlemine otstarbekas ka haldusmenetluse ökonoomsuse ja tõhususe
põhimõttest lähtuvalt. Menetlustoimingu õigusvastasuse tuvastamine, PRIA kohustamine
muudatusavaldus uuesti läbi vaadata võimaldab saavutada soovitud eesmärki kõigi taotletud
toetuste osas korraga. Tegemist on sedavõrd olulise ja ilmse menetlusveaga, mis juba
menetluse käigus võimaldab jõuda järeldusele, et menetluse tulemusena antav lõplik
haldusakt ei saa olla sisuliselt õiguspärane. Õigusvastane menetlustoiming rikkus ka kaebaja
subjektiivseid õigusi esitada PRIA-le vigadega taotlus. Kaevatav määrus pikendab oluliselt
asja lahendamisele kuluvat menetlusaega ja võib põhjustada menetlusosalisele ülemääraseid
kulusid jms, millega ka rikub kaebaja subjektiivseid õigusi. Kuna kaebaja peab hakkama
tehtavaid otsuseid vaidlustama kohustuslikus vaidemenetluses ja hilisemas kohtumenetluses,
siis on tagajärjeks menetlusaja pikenemine ja ülemäärased kulutused.

13. PRIA esitas 26.01.2016 vastuse määruskaebusele, milles ta palub jätta määruskaebus
rahuldamata. Vastuse põhjendused:
1) Asjaolu, et PRIA ei võtnud kaebaja 20.06.2015 esitatud taotluse muudatusavaldust
täielikult arvesse, ei ole õigusvastane. Komisjoni määrus (EL) nr 640/2014 art 13 lg 3 II
lõigust tulenevalt ei ole võimalik pindalatoetuste- ja maksetaotlusele lisada toetuste taotlemise
märkeid pärast pindalatoetuste taotluste esitamiseks ettenähtud tähtaega, s.o pärast 19. juunit.
Kaebaja subjektiivseid õigusi ei ole riivatud selliselt, et tal tekiks õigus vaidlustada
eraldiseisvat haldusmenetluse toimingut. Tegemist ei ole olukorraga, kus menetlustoimingu
õigusvastasus tingiks vältimatult kaebaja õigusi rikkuva haldusakti andmise või kus
menetlusnõude rikkumine toob kaasa menetlusosalise subjektiivse õiguse rikkumise sõltumata
menetluse lõpptulemusest.
2) PRIA 04.09.2015. a vastuskiri nr 12-1/15/2617-5 ei ole „sisuline otsus“, vaid selleks on
PRIA 16.12.2015. a ja 17.12.2015. a otsused (ja tulevikus kaebaja osas tehtavad toetuse
määramise otsused). Eelnimetatud otsuste näol on tegemist toetuse täieliku määramisega.
Teave on avaldatud PRIA veebilehel kümne tööpäeva jooksul otsuse tegemisest arvates,
järelikult on ÜPT ja ROH otsused kaebajale teatavaks tehtud.


4                                              4
RINGKONNAKOHTU PÕHJENDUSED

14. Ringkonnakohus leiab, et määruskaebus tuleb rahuldada ning Tartu Halduskohtu
15.01.2016. a määrus tühistada ja saata asi Tartu Halduskohtule ettevalmistava menetluse
jätkamiseks.

15. Halduskohus tagastas kaebuse nõuded HKMS § 121 lg 2 p-le 1 tuginedes. Halduskohus
asus vaidlustatud määruses seisukohale, et nii PRIA 19.06.2015. a toiming (muudatusavalduse
vastuvõtmisest keeldumine e-PRIA portaali vahendusel) kui ka 04.09.2015. a vastus
kvalifitseeruvad menetlustoiminguteks, mis on tehtud kaebaja pindalatoetuste taotluse
nr 110151110988 esitamisega alanud haldusmenetluses, mis on osaliselt lõppenud PRIA
16.12.2015. a otsusega ja 17.12.2015. a otsusega, mistõttu ei ole tühistamisnõuete esitamine
võimalik. Halduskohus ei pidanud samas vajalikuks suunata kaebajat oma taotlusi muutma,
kuna leidis, et menetlustoimingute õigusvastasusele saab kaebaja tugineda ka vaidlustades
vaidemenetluses ja vajadusel kohtumenetluses PRIA toetuste määramise kohta tehtud lõplikke
otsuseid. Selle põhjendusega tagastas halduskohus ka kaebaja kohustamisnõude.

16. Ringkonnakohus halduskohtu käsitlusega ei nõustu. Vaidlust ei ole selle üle, et kaebaja
esitas täiendava taotluse PRIA haldusakti (toetuse määramine) andmisega päädivas
menetluses. Haldusmenetluse seaduse (HMS) § 43 lg 1 järgi võib haldusakti andmise
menetlus lõppeda nii haldusakti teatavakstegemisega (p 1) kui ka haldusorgani poolt taotluse
läbi vaatamata jätmisega (p 3). HMS § 14 lg 6 p 1 järgi jätab haldusorgan taotluse läbi
vaatamata ka juhul, kui taotluse esitamise tähtaeg on möödunud ja seda ei ennistata. Kaebaja
ja PRIA kirjavahetuse põhjal on ilmne, et kaebaja jaoks lõppes 20.06.2015 esitatud taotluse
menetlus taotluse esitamise tähtaja rikkumise ja selle ennistamata jätmise tõttu taotluse läbi
vaatamata jätmisega, isegi kui PRIA seda kaebajale selgesõnaliselt oma kirjades ei märkinud.
Seetõttu on ekslik halduskohtu järeldus, nagu pidanuks kaebaja, soovides 20.06.2015 esitatud
taotluse menetlemist, ootama ära PRIA haldusaktid, mis on koostatud 25.05.2015 esitatud
taotluse suhtes ning vaidlustama 20.06.2015 esitatud taotluse läbi vaatamata jätmist
25.05.2015 esitatud taotluse suhtes tehtud ja tehtavaid haldusakte vaidlustades. Kuigi
20.06.2015 PRIA-le esitatud taotlusega soovis kaebaja oma esialgset taotlust muuta ning
lisada varem esitatud põldude loetelule veel 122 uut põldu, ei mõjutanud nimetatud asjaolu
kaebaja poolt 25.05.2015 esitatud taotluse lahendamist, kuna PRIA 20.07.2015. a kirjast
kaebajale nähtub, et viimasele määratakse toetus vaid 25.05.2015 esitatud andmete alusel (tl
9, 9p).

17. Kuna PRIA ei teinud kaebaja 20.06.2015 taotluse suhtes sisulist otsust, millega oleks
keeldunud kaebajale toetuse määramisest, vaid keeldus taotluse määramisele suunatud
menetluse läbiviimisest, saab seda tõlgendada menetlust lõpetava toiminguna, millega
haldusorgan ei otsusta isiku õiguste või kohustuste üle. Riigikohus on leidnud, et kui
haldusorgan keeldub isiku avalduse menetlemisest, siis tuleb esmase õiguskaitsevahendina
kõne alla eelkõige kohustamisnõue. Riigivastutuse seaduse (RVastS) § 6 lg-st 3 tuleneb, et kui
haldusorgan jättis isiku taotluse läbi vaatamata, saab isik esitada vaide haldusorganile või
kaebuse halduskohtule (vt RKHK 11.03.2004. a otsus asjas nr 3-3-1-8-04, p 13). Eeltoodust
tulenevalt leiab ringkonnakohus, et käesolevas haldusasjas piisaks kaebaja õiguste kaitseks ka

5                                             5
halduskohtule esitatud kohustamisnõudest. Selle raames on halduskohtul võimalik kontrollida
ka PRIA menetluse läbiviimisest keeldumise õiguspärasust.

18. Halduskohus tagastas kaebuse HKMS § 121 lg 2 p 1 alusel. HKMS § 121 lg 2 p 1
sätestab, et kohus võib tagastada kaebuse määrusega selle esitajale, kui kaebajal puudub asjas
ilmselgelt kaebeõigus, eeldades, et tema faktilised väited on tõendatud. Ringkonnakohus
leiab, et kuna halduskohtu viidatud PRIA 16.12.2015. a ja 17.12.2015. a otsused ei puuduta
122 põldu, mille osas kaebaja 20.06.2015 a taotluse esitamisega toetust taotles, ei aita PRIA
vastavate otsuste vaidlustamine kaebaja õiguste kaitsele kaasa. Maaeluministri 22.04.2015. a
määruse nr 38 „Poolloodusliku koosluse hooldamise toetus“ ning 30.04.2015. a määruse nr 53
„Mahepõllumajandusele ülemineku toetus ja mahepõllumajandusega jätkamise toetus“ järgi
teeb PRIA taotluse osalise või täieliku rahuldamise või rahuldamata jätmise otsuse
kohustuseaastale järgneva kalendriaasta 10. veebruariks (vt vastavalt § 20 lg 1 ja § 25 lg 1).
PRIA teeb toetuse maksmise otsuse või toetuse maksmisest keeldumise otsuse sellise tähtaja
jooksul, et toetusraha oleks võimalik kanda toetuse saaja arvelduskontole kohustuseaastale
järgneva aasta 30. juuniks (vt vastavalt § 21 ja § 26). Ringkonnakohus leiab, et viidatud
määruste §-des 20 lg 1 ja 25 lg 1 märgitud tähtpäev on PRIA-t distsiplineeriva iseloomuga ega
tähenda, et kaebuse rahuldamise korral puuduks PRIA-l võimalus otsustada kaebaja taotluse
rahuldamine ka pärast 10. veebruari. Seega ei ole alust järeldada ka seda, et kaebajal puuduks
ilmselgelt menetlust lõpetava toimingu vaidlustamise õigus põhjusel, et kaebus on ilmselgelt
perspektiivitu. Mis puudutab vastustaja viidet Komisjoni määrus (EL) nr 640/2014 art 13 lg 3
II lõigule, millest tulenevalt ei ole võimalik pindalatoetuste- ja maksetaotlusele lisada toetuste
taotlemise märkeid pärast pindalatoetuste taotluste esitamiseks ettenähtud tähtaega, s.o pärast
19. juunit, leiab ringkonnakohus, et nimetatu ei välistanud kaebaja õigust taotleda PRIA-lt
taotluse esitamise tähtaja ennistamist ning vastustaja kohustust ennistamise aluseks olevaid
asjaolusid kontrollida. Eeldusel, et arvutiprogramm takistas kaebajal ka puudustega taotluse
esitamist, võib see ringkonnakohtu hinnangul olla vastuolus haldusmenetluse seaduse
(HMS) § 15 lõikega 1, mis kohustab haldusorganit esitatud taotluse vastu võtma, sõltumata
selle puudustest, andes isikule tähtaja puuduste kõrvaldamiseks. Ringkonnakohus märgib, et
HMS § 15 lõike 3 lause 1 sätestab, et kui puudus kõrvaldatakse määratud tähtaja jooksul,
loetakse taotlus tähtaegselt esitatuks. Isiku õigused taotluse arvuti vahendusel esitamisel ei saa
olla vähem kaitstud kui taotlust paberkandjal esitades.

19. HKMS § 120 lg 1 p 3 sätestab halduskohtu kohustuse kontrollida, kas kaebuses on
esitatud selle eesmärgi saavutamiseks sobivad ja vajalikud nõuded ja taotlused ning teha
vajaduse korral kaebajale ettepanek kaebust muuta. HKMS § 2 lg 5 sätestab
halduskohtupidamise üldpõhimõttena selgitamiskohustuse. Selgitamiskohustus hõlmab ka
kohtu kohustuse vajadusel abistada kaebajat asjakohase taotluse valikul (Riigikohtu
07.04.2010. a otsus nr 3-3-1-5-10, p 15). Halduskohus on käesolevas asjas jätnud
selgitamiskohustuse täitmata ning suunanud kaebajat esitama perspektiivitut kaebust
haldusaktide peale, mis kaebaja poolt 20.06.2015 esitatud taotluse lahendamist ei puuduta.
Eeltoodust tulenevalt rahuldab ringkonnakohus OÜ Kupas määruskaebuse, tühistab Tartu
Halduskohtu 15.01.2016. a määruse ning saadab asja ettevalmistava menetluse jätkamiseks
tagasi Tartu Halduskohtule.




6                                               6
    /allkirjastatud digitaalselt/   /allkirjastatud digitaalselt/   /allkirjastatud digitaalselt/
             Maili Lokk                     Agu Timmi                       Tiina Pappel




7                                                  7

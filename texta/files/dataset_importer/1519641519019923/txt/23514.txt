                                 MÄÄRUS

Kohus                                Tartu Ringkonnakohus
Kohtukoosseis                        Madis Ernits, Tiina Pappel, Maili Lokk
Määruse tegemise aeg ja koht         16.02.2016, Tartu
Haldusasja number                    3-15-3156
Haldusasi                            Juri Kolesnikovi taotlus Tartu Vangla trahvimiseks
                                     seoses haldusasjas nr 3-09-748 jõustunud kohtulahendi
                                     täitmata jätmisega
Menetluse alus ringkonnakohtus       Juri Kolesnikovi määruskaebus
Asja läbivaatamine                   Kirjalik menetlus
Menetlusosalised                     Kaebaja Juri Kolesnikov
                                     Vastustaja Tartu Vangla
RESOLUTSIOON
Jätta kaebaja 04.02.2016 esitatud määruskaebus rahuldamata ja Tartu Halduskohtu
02.02.2016. a määrus muutmata.
EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul arvates
määruse kättetoimetamisest.

ASJAOLUD JA MENETLUSE KÄIK
1.  Juri Kolesnikov esitas Tartu Halduskohtule 02.12.2015 avalduse, milles palus uuesti üle
vaadata haldusasi nr 3-11-1899, kuna haldusasjas nr 3-10-588 on tehtud otsus, mille kohaselt
Tartu Vangla on tegelikult süüdi. Halduskohus selgitas J. Kolesnikovile, et kohus ei saa
jõustunud kohtulahendit muuta.

2.  J. Kolesnikov esitas 08.12.2015 avalduse, milles palus uuesti läbi vaadata haldusasi
nr 3-11-1899. Avaldaja selgitas, et vangla peab maksma kaks trahvi kohtule kohustuste
mittetäitmise eest. Halduskohus selgitas avaldajale, et kohus ei saa jõustunud kohtulahendit
muuta. Kui ta soovib esitada kohtule nõude jõustunud kohtulahendi täitmata jätmise eest
trahvi määramiseks, tuleb tal esitada kohtule sellekohane kaebus.
3.  J. Kolesnikov esitas 14.12.2015 Tartu Halduskohtule taotluse, milles märkis, et on olemas
kohtuotsus ning vanglapoolne rikkumine ja vangla peab trahve maksma. Taotlus registreeriti
haldusasjana 3-15-3156.

4.   Tartu Halduskohus jättis 11.01.2016. a määrusega J. Kolesnikovi taotluse läbi vaatamata.
Halduskohus märkis, et mõistab J. Kolesnikovi 14.12.2015. a avaldust sellisena, et isik soovib
esitada taotluse Tartu Vangla trahvimiseks seoses jõustunud kohtulahendi täitmata jätmisega.
Haldusasjas nr 3-11-1899 oli J. Kolesnikov juba esitanud taotluse Tartu Vanglale rahatrahvi
määramiseks haldusasjas nr 3-09-748 sõlmitud kompromissi mittetäitmise eest. Tartu
Halduskohus jättis 14.11.2011. a kohtumäärusega asjas nr 3-11-1899 J. Kolesnikovi taotluse
Tartu Vanglale rahatrahvi määramiseks rahuldamata. Kohtumäärus on jõustunud. Seega on
J. Kolesnikov soovinud käesolevas haldusasjas Tartu Vanglale rahatrahvi määramist samuti
haldusasjas nr 3-09-748 sõlmitud kompromissi mittetäitmise eest, kuna on palunud uuesti üle
vaadata haldusasi nr 3-11-1899, milles oli varasemalt tema taotlus jäetud jõustunud lahendiga
rahuldamata. Halduskohtu hinnangul on tegemist korduva taotlusega, mis tuleb
halduskohtumenetluse seadustiku (HKMS) § 55 lg 3 alusel jätta läbi vaatamata.

5. J. Kolesnikov esitas 14.01.2016 Tartu Halduskohtu 11.01.2016. a määruse peale
määruskaebuse, milles palub halduskohtu määrus tühistada ja tema taotlus rahuldada.
Määruskaebuses on märgitud, et kaebaja palub võimaldada talle advokaat ning ta on
maksejõuetu.

6. Tartu Halduskohus jättis 20.01.2016. a määrusega J. Kolesnikovi taotluse riigi õigusabi
saamiseks rahuldamata, jättis määruskaebuse käiguta ning andis määruskaebuses esinevate
puuduste kõrvaldamiseks (riigilõivu maksmiseks) tähtaja.

Halduskohus jättis kaebaja riigi õigusabi taotluse rahuldamata riigi õigusabi seaduse
(RÕS) § 7 lg 1 p 1 alusel, kuna hinnangul on kaebaja võimeline ise kaitsma oma õigusi.
Halduskohus selgitas, et halduskohtumenetluses kehtib uurimisprintsiip, mistõttu on kohtul
kohustus isikut suunata ja abistada. Avalduse menetlemiseks vajalikud asjaolud, seadusesätted
ning võimaliku kohtupraktika selgitab kohus välja enda initsiatiivil. Halduskohus märkis
lisaks, et kaebaja puhul on tegemist isikuga, kes on ka varasemalt halduskohtumenetluses
osalenud.

Halduskohus märkis, et kaebaja ei ole esitanud määruskaebuse juurde andmeid riigilõivu
tasumise kohta, samuti ei ole ta esitanud riigilõivu tasumisest vabastamise taotlust.

7. Kaebaja esitas 28.01.2016 Tartu Halduskohtule menetlusabi taotluse, milles palub
vabastada teda riigilõivu tasumise kohustusest, kuna ta on maksejõuetu.

8.   Tartu Halduskohus jättis 02.02.2016. a määrusega kaebaja taotluse riigilõivu tasumisest
vabastamiseks määruskaebuse esitamisel halduskohtu 11.01.2016. a kohtumääruse peale
rahuldamata, jättis määruskaebuse käiguta ja andis kaebajale puuduste kõrvaldamiseks,
s. o riigilõivu summas 15 eurot tasumiseks tähtaja. Kohtumääruse põhjenduste kohaselt
nähtub kaebaja isikukonto väljavõttest, et taotluse esitamisele eelnenud nelja kuu
(28.09.2015 – 27.01.2016) laekumiste ja mahaarvamiste pinnalt arvestatud taotleja
kahekordne keskmine ühe kuu sissetulek on 25 eurot ja 53 senti. Seega ei ületa menetluskulud
(riigilõiv   15 eurot) kaebaja kahekordset keskmist ühe kuu sissetulekut ning kaebajale ei ole
HKMS § 112 lg 1 p 1 kohaselt menetlusabi andmine lubatud.

2                                             2
9.   Kaebaja esitas 04.02.2016 Tartu Halduskohtu 02.02.2016. a määruse peale
määruskaebuse, milles märgib, et ta ei nõustu halduskohtuga ning palub vabastada end
riigilõivu tasumise kohustusest.

10. Tartu Halduskohus võttis 08.02.2016. a määrusega kaebaja määruskaebuse Tartu
Halduskohtu 02.02.2016. a määruse resolutsiooni p 1 peale menetlusse, jättis rahuldamata ja
edastas läbivaatamiseks ja lahendamiseks Tartu Ringkonnakohtule.
RINGKONNAKOHTU PÕHJENDUSED
11. Ringkonnakohus leiab, et ükski määruskaebuses esitatud väide ei anna alust
määruskaebuse rahuldamiseks ja Tartu Halduskohtu 02.02.2016. a määruse tühistamiseks.

12. Halduskohus jättis 02.02.2016. a määruse resolutsiooni punktiga 1 rahuldamata kaebaja
taotluse riigilõivu tasumisest vabastamiseks määruskaebuse esitamisel Tartu Halduskohtu
11.01.2016. a määruse peale. Ringkonnakohus leiab, et halduskohus on kaebaja menetlusabi
taotluse lahendamisel õigesti märkinud, et määruskaebuse esitamisel tuleb riigilõivuseaduse
§ 60 lg 6 kohaselt tasuda riigilõivu 15 eurot ning kohus võib HKMS § 110 lg 1 p 1, § 111 lg 1
ja § 112 lg 1 p 1 kohaselt vabastada kaebaja riigilõivu tasumise kohustusest, kui
menetluskulud ei ületa eeldatavasti menetlusabi taotleja kahekordset keskmist ühe kuu
sissetulekut ning on piisav alus eeldada, et kavandatav menetluses osalemine on edukas.

Kaebaja on esitanud menetlusabi taotluse 28.01.2016.                Seega on halduskohus
HKMS § 112 lg 1 p 1 kohaselt õigesti võtnud kaebaja kahekordse keskmise ühe kuu
sissetuleku kindlaks tegemiseks aluseks laekumised kaebaja vanglasisesele isikuarvele
perioodil               28.09.2015 – 27.01.2016. Kaebaja sissetulekud on sel perioodil olnud
178,58 eurot. Sellest saab Riigikohtu 12.03.2012. a määruse asjas nr 3-7-1-3-61-12 punkti 10
kohaselt HKMS § 112 lg 1 p 1 alusel maha arvata 2,52 eurot elektri eest ning kinnipidamised,
mis läksid 89,27 euro ulatuses nõuete fondi ning 35,74 euro ulatuses vabanemisfondi. Seega
on kaebaja sissetulekud, mida saab kaebaja kahekordse keskmise ühe kuu sissetuleku
arvutamisel aluseks võtta              51,05 eurot. Kaebaja kahekordse keskmise ühe kuu
sissetuleku leidmiseks tuleb see summa jagada 4-ga ja korrutada 2-ga (51,05/4x2). Kuna
vastava tehte tulemusena on summaks             25,53, siis on halduskohus õigesti leidnud, et
menetluskulud (15 eurot) ei ületa eeldatavasti kaebaja kahekordset keskmist ühe kuu
sissetulekut (25,53 eurot) ning seega ei ole kaebajale menetlusabi andmine HKMS § 112 lg 1
p 1 kohaselt lubatud. Kaebaja määruskaebuses esitatud väide, et tal ei ole raha riigilõivu
tasumiseks, ei anna halduskohtumenetluse seadustiku regulatsiooni kohaselt alust kaebaja
menetlusabi taotluse rahuldamiseks.


/allkirjastatud digitaalselt/   /allkirjastatud digitaalselt/   /allkirjastatud digitaalselt/
      Madis Ernits                    Tiina Pappel                        Maili Lokk




3                                               3

                        KOHTUMÄÄRUS
Kohus                                Tallinna Ringkonnakohus
Kohtukoosseis                        Eesistuja Villem Lapimaa, liikmed Kaire Pikamäe ja
                                     Ruth Plaks
Määruse tegemise aeg ja koht         09.02.2016, Tallinn
Haldusasja number                    3-15-1701
Haldusasi                            AK kaebus Finantsinspektsiooni kohustamiseks
                                     lükkama ümber kaebaja kohta avaldatud ebaõiged
                                     andmed
Menetlusosalised                     Kaebaja – AK, volitatud esindajad v.adv Ants Nõmper
                                       ja adv Maret Kruus
                                     Vastustaja – Finantsinspektsioon, volitatud esindaja
                                       Siim Tammer
Vaidlustatud kohtulahend             Tallinna Halduskohtu 08.01.2016 määrus menetluse
                                     peatamise kohta
Menetluse alus ringkonnakohtus       AK määruskaebus
Asja läbivaatamine                   Kirjalik menetlus


RESOLUTSIOON
Rahuldada AK määruskaebus ja tühistada Tallinna Halduskohtu 08.01.2016 määrus
haldusasjas nr 3-15-1701.


EDASIKAEBAMISE KORD
Määruse peale ei saa edasi kaevata (HKMS § 98 lg 2).


ASJAOLUD JA MENETLUSE KÄIK
1. AK esitas 03.07.2015 Tallinna Halduskohtule kaebuse Finantsinspektsiooni
kohustamiseks lükata ümber ebaõiged väited AK kohta ning avaldada nii oma veebilehel kui
meediaväljaannetes teated ebaõigete väidete ümberlükkamise kohta. Kaebuse kohaselt tegi
Finantsinspektsioon 09.09.2013 otsusega nr 4.1-1/41 AS-i Eesti Krediidipank üldkoosolekule
ettepaneku kutsuda kaebaja tagasi panga nõukogust. Kaebaja esitas selle otsuse peale kaebuse,
mille Tallinna Halduskohus jättis 29.08.2014 otsusega haldusasjas nr 3-13-1958 rahuldamata.
Pärast kohtuotsuse avalikustamist avaldas vastustaja oma veebilehel pressiteates (mida
tsiteeriti hiljem AS-i Äripäev ja AS-i Delfi meediaväljaannetes) järgmised ebaõiged andmed:
                                                                                       3-15-1701

     - AK on kaasanud Krediidipanga aktsionäride vahelisse võimuvõitlusesse isegi oma
        abikaasa;
     - AK on ostnud Krediidipanga aktsiaid;
     - AK müüs 7,2% Firmex Investeeringute aktsiatest edasi Genovia Investile;
     - AK on eiranud nõuet mitte olla mõne teise äriettevõtte juhatuse liige panga juhatuse
        esimeheks olemise ajal.
2. Tallinna Halduskohus peatas 08.01.2016 määrusega HKMS § 95 lg 1 alusel praeguse
haldusasja menetluse kuni haldusasjas nr 3-13-1958 menetluse lõppemiseni.
Kohus nõustus Finantsinspektsiooniga, et praeguses asjas tehtav otsus sõltub / võib sõltuda
osaliselt asjaolu olemasolust, mille peab tuvastama haldusasjas nr 3-13-1958. Kohtud
kontrollivad haldusasjas nr 3-13-1958 vastustaja 09.09.2013 otsuse õiguspärasuse kontrolli
käigus mh seda, kas kaebaja on rikkunud krediidiasutuste seaduse (KAS) § 49 lg 2 p 1, mille
kohaselt ei või krediidiasutuse juhatuse liige olla teise äriühingu juhatuse ega nõukogu liige.
Nimelt on vastustaja heitnud oma 09.09.2013 otsuses kaebajale ette selle kohustuse rikkumist.
Menetlusosaliste vahel ei ole vaidlust asjaolu üle, et kaebaja ei ole etteheidetaval perioodil
äriregistri andmetel ühegi teise äriühingu juhatuse liige olnud, kuid on täitnud üldvolituse
alusel OÜ Firmex Investeeringud juhatuse liikme ülesandeid. Kohtud peavad haldusasjas nr
3-13-1958 andma hinnangu, kas üldvolituse alusel teise äriühingu juhatuse liikme ülesannete
täitmine kvalifitseerub KAS § 49 lg 2 p 1 rikkumiseks. Sellest hinnangust sõltub vastustaja
poolt meedias avaldatud teabe (AK on eiranud nõuet mitte olla mõne teise äriettevõtte
juhatuse liige panga juhatuse esimeheks olemise ajal) õigsus.
3. AK esitas 22.01.2016 määruskaebuse halduskohtu määruse peale. Tallinna Halduskohus
ei pidanud 04.02.2016 põhjendatuks määruskaebust ise rahuldada ja edastas selle
lahendamiseks Tallinna Ringkonnakohtule.


MENETLUSOSALISTE SEISUKOHAD RINGKONNAKOHTUS
4.   AK palub määruskaebuses Tallinna Halduskohtu 08.01.2016 määruse tühistada.
Menetluse peatamine on põhjendatud juhul, kui tuvastamist vajav asjaolu on teise kohtuasja
objektiks. Haldusasjas nr 3-13-1958 ei tuvastata ühtegi kaebaja juhatuse liikmeks olemisega
seotud asjaolu, vaid tõlgendatakse KAS § 49 lg 2 p 1 sisu ja ulatust. Poolte vahel puudub
vaidlus selles ja ka halduskohus on määruses õigesti märkinud, et AK pole olnud teise
äriühingu juhatuse liige, vaid esindas teda volikirja alusel. Praeguses ebaõigete andmete
ümberlükkamise vaidluses on oluline see, kuidas pidi mõistlik isik saama aru vastustaja
väitest, et AK oli teise äriühingu juhatuse liige. Mõistlikul lugejal ei saanud olla aimu sellest,
et kohus võib tõlgendada KAS § 49 lg 2 p-st 1 tulenevat keeldu selliselt, et see hõlmab ka
esindamist volikirja alusel. Praeguses asjas kaebuse rahuldamine ei läheks vastuollu
kohtuotsustega haldusasjas nr 3-13-1958. Menetluse peatamine põhjustab asja põhjendamatut
venimist.
5.   Finantsinspektsioon palub kirjalikus vastuses määruskaebuse rahuldamata jätta.
Finantsinspektsiooni 29.08.2014 pressiteade tugines Finantsinspektsiooni 09.09.2013 otsusele
nr 4.1-1/41 ja Tallinna Halduskohtu 29.08.2014 otsusele haldusasjas nr 3-13-1958, mistõttu
on viidatud asja ja praeguse asja vahel seos. Haldusasjas nr 3-13-1958 on kohtud pidanud
õigeks 09.09.2013 otsuse p 2.30, mis oli sõnastatud järgmiselt: „Finantsinspektsiooni

                                                                                             2(4)
                                                                                    3-15-1701

hinnangul ei ole KAS § 49 lg 2 mõte pelgalt formaalne, vaid hoopis sisuline keeld tegutseda
teise äriühingu eest ja nimel nagu juhatuse või nõukogu liige. Käesoleval juhul, hinnates AK
vastuseid seoses Firmexi esindamisega (ettekirjutuse p 2.14) ja notariaalset volikirja, ei teki
järelevalvel kahtlust, et AK on sisuliselt käitunud ja omas Firmexi juhatuse liikme õigusi /
kohustusi vähemalt perioodil alates vastavate volituste saamisest, s.t 12. maist 2011. a kuni
28. detsembrini 2011, kui Firmexi uueks juhatuse liikmeks sai AS. AK oli nimetatud perioodil
ka Krediidipanga juhatuse esimees.“ Kui haldusasjas nr 3-13-1958 jõustuvad kaebust
rahuldamata jätvad kohtuotsused, tähendab see automaatselt, et pressiteates avaldatud väide
oli õige.


RINGKONNAKOHTU PÕHJENDUSED
6. Halduskohus peatas haldusasja menetluse HKMS § 95 lg 1 alusel. Nimetatud sätte
kohaselt võib kohus peatada menetluse kuni teise menetluse lõppemiseni, kui otsus sõltub
täielikult või osaliselt sellise asjaolu olemasolust või puudumisest, mis on teise käimasoleva
kohtumenetluse ese või mille olemasolu peab tuvastama haldusmenetluses või muus
kohtumenetluses.
7. Vastuseks määruskaebuse väidetele märgib ringkonnakohus esiteks, et kohtupraktika
kohaselt ei ole haldusasjades menetluse peatamise tingimused nii ranged kui tsiviilasjades. Nii
ei peeta seotud haldusasjade puhul ühe asja menetluse peatamise otsustamisel alati määravaks
seda, et teises kohtuasjas ei tuvastata peatatavas asjas tähtsust omavat asjaolu kohtuotsuse
resolutsioonis. Nii leidis Tallinna Ringkonnakohus 09.01.2015 määruses haldusasjas nr 3-13-
1987 järgmist: „Kohtule on antud menetluse peatamisel HKMS § 95 lg 1 alusel
kaalumisruum. Menetluse peatamisel hindab kohus vaidlusküsimuse olulisust mõlemas
kohtuasjas. Kuigi teises kohtuasjas kohtuotsuse põhjendustes antud hinnang
menetlustoimingule ei ole käesoleva kohtuasja lahendamisel kohtule siduv, peab kohus
arvestama õiguskindluse ja kohtuotsuse seadusjõu põhimõtetega. Kohtud peavad võimalusel
vältima omavahel vastuolus olevate hinnangute andmist samadele asjaoludele. Menetluse
peatamisel peab kohus arvestama ka seda, millises menetlusstaadiumis on teine kohtuasi,
mille lahendamise ajaks käimasolev kohtumenetlus peatatakse.“ Lisaks viitab ringkonnakohus
Riigikohtu halduskolleegiumi 27.05.2015 otsuse 3-3-1-14-15 p-le 27, milles leiti, et HKMS
§ 177 lg 1 ei piira kohtuotsuse kohustuslikkust üksnes kohtuotsuse resolutsiooniga.
8. Samas leiab ringkonnakohus, et halduskohus eksis asjaolude hindamisel, leides, et
praeguses asjas ja haldusasjas nr 3-13-1958 on kattuvad vaidlusküsimused. 29.08.2014
pressiteates väitis Finantsinspektsioon resoluutselt ja lähemaid selgitusi toomata, et AK kui
panga juhatuse esimees on rikkunud KAS-st tulenevat keeldu olla mõne teise äriettevõtte
juhatuse liige. Haldusasjas nr 3-13-1958 pole halduskohus tuvastanud, et AK oli teise
äriühingu juhatuse liige. Vastupidi, vaidlus oli märksa mitmetahulisem, seisnedes mh selles,
kas pangajuhi poolt teise äriühingu antud üldvolikirja alusel tegutsemine võis KAS § 49 lg-st
2 tulenevate piirangute eesmärgi valguses ja kaasuse asjaolusid arvestades kaasa tuua
finantsjärelevalveasutuse põhjendatud etteheite isiku sobivuse kohta juhtida krediidiasutust
(KAS § 48). Seetõttu ei nõustu ringkonnakohus Finantsinspektsiooni väitega, et haldusasjas
nr 3-13-1958 kaebuse rahuldamata jätmine toob automaatselt kaasa 29.08.2014 pressiteates
avaldatud väite sisulise korrektsuse. Pressiteate sõnastus juhatuse liikmeks oleku osas annab
haldusasjas nr 3-13-1958 toimunud vaidluse sisu edasi poolikult, mistõttu puudub kahel
haldusasjal lahutamatu seos.
9. Neil kaalutlustel ei olnud praeguse haldusasja peatamine eesmärgipärane ja halduskohtu
määrus tuleb menetlusnormi olulise rikkumise tõttu tühistada. Ringkonnakohus märgib, et


                                                                                          3(4)
                                                                                     3-15-1701

menetluse peatamine oli sõltumata eeltoodust põhjendamatu ka seetõttu, et asja saanuks kuni
Riigikohtu poolt kassatsioonkaebuse lahendamiseni sisuliselt edasi menetleda pressiteates
avaldatud muude väidete osas, kuulata kohtuistungil üle tunnistaja(d), mille kohus oli
määranud toimuma 20.01.2016, ja teha muud menetlustoimingud. Seetõttu on õige
määruskaebuse väide, et menetluse peatamine tooks kaasa menetluse asjatu venimise.


 /allkirjastatud digitaalselt/   /allkirjastatud digitaalselt/   /allkirjastatud digitaalselt/
       Villem Lapimaa                   Kaire Pikamäe                     Ruth Plaks




                                                                                           4(4)

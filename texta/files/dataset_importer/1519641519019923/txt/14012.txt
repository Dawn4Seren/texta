                            KOHTUOTSUS
                                EESTI VABARIIGI NIMEL

Kohus                                Tartu Ringkonnakohus
Kohtukoosseis                        Madis Ernits, Agu Timmi, Tiina Pappel
Otsuse avalikult                     31.05.2016, Tartu
teatavakstegemise aeg ja koht
Haldusasja number                    3-15-219
Haldusasi                            Margus Luugi kaebus Tallinna Vangla vastu
                                     mittevaralise kahju hüvitamiseks seonduvalt väärikust
                                     alandavate kinnipidamistingimustega
Vaidlustatud kohtulahend             Tartu Halduskohtu 08.10.2015. a otsus
Menetluse alus ringkonnakohtus       Margus Luugi ja Tallinna Vangla apellatsioonkaebused
Asja läbivaatamine                   Kirjalik menetlus
Menetlusosalised                     Kaebaja Margus Luuk
                                     Vastustaja Tallinna Vangla

RESOLUTSIOON
     1.      Võtta asja materjalide juurde Tallinna Vangla 31.03.2016. a täiendav
     vastus koos lisaga 2l lehel.
     2.      Rahuldada Margus Luugi ja Tallinna Vangla apellatsioonkaebused
     osaliselt.
     3.      Tühistada Tartu Halduskohtu 08.10.2015. a otsus ja saata asi uueks
     läbivaatamiseks samale halduskohtule.

EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemise päevast arvates, s.o kuni 30.06.2016 (k.a) (HKMS § 212 lg 1).
Kassatsioonkaebus võidakse lahendada kohtuistungit korraldamata kirjalikus menetluses, kui
kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
avaldanud soovi kohtuistungist osa võtta.


 ASJAOLUD JA MENETLUSE KÄIK

        1. Tallinna Vangla registreeris 27.10.2014 M. Luugi kahju hüvitamise taotluse,
        milles ta palub mõista välja Tallinna Vangla inimväärikust alandavate
        kinnipidamistingimustega tekitatud mittevaralise kahju hüvitamiseks õiglane
        kahjutasu, mis oleks proportsioonis Euroopa Inimõiguste Kohtu (EIK) ja Riigikohtu
        praktikaga. M. Luugi väitel viibis ta Tallinna Vanglas 09.01.2008-18.02.2014 nii
       vahistatuna kui ka süüdimõistetuna, mistõttu oli kogu kinnipidamine jätkuv toiming
       ning kogu Tallinna Vanglas viibitud aja jooksul rikkus vangla Euroopa inimõiguste ja
       põhivabaduste kaitse konventsiooni (EIÕK) art-t 3. M. Luuk leidis, et kambri
       üldpindalast tuleb välja arvata tualetiala ja ka mööbli alla jääva ala pindala ning
       olukord, kus kinnipeetava isikliku ruumi suuruseks on vähem kui 3 m², on EIÕK art 3
       rikkumine. M. Luugi väitel oli kambris vaba põrandapinda umbes 6,5 m², kus ta pidi
       viibima üldjuhul koos viie vahistatuga ning talle ei võimaldatud vahistuse ajal osaleda
       ühelgi spordiüritusel ega külastada spordisaali ning ainus kehaline tegevus oli
       jalutamine jalutamisboksis koos teiste vahistatutega, kuid boksis puuduvad
       võimalused enda füüsiliseks koormamiseks, sest puudub spordiinventar ja 15 m²
       suurune pind on ebapiisav, et 6 inimest saaks samaaegselt teha liikumis- või
       võimlemisharjutusi. M. Luuk märkis, et ta pidi kambris viibima 23 tundi, kus puudus
       kõndimiseks vajalik ruum, millistes tingimustes elamine põhjustas emotsionaalset
       pinget. M. Luugi väitel on ta püüdnud olukorda ära hoida, pöördudes inspektor-
       kontaktisiku poole taotlusega paigutada ta suuremasse kambrisse. M. Luuk oli
       seisukohal, et ka süüdimõistetute eluosakonnas on rikutud EIÕK art-t 3, kuna ka
       sealsetes kambrites oli kaebaja isiklik ruum alla 4 m². Lisaks märkis M. Luuk järgmisi
       inimväärikust alandavaid kinnipidamistingimusi: riideid tuli pesta ja kuivatada
       kambris, mistõttu oli seal pidevalt niiske, mistõttu paljude kambrite seintel esines
       hallitust, millest järeldub, et ventilatsioon oli puudulik; õhuakendele oli paigaldatud
       perforeeritud metallist plaadid, mis takistasid õhuvahetust; võimaldati ainult üks
       dušikord nädalas ja kambrites puudus soe vesi; kui uksed olid lukus, võis tualetti
       pääsemiseks ooteaeg olla tund või rohkem; kambri valgustus ei vastanud nõuetele ja
       nõrk valgustus väsitas silmi; õues mängiv muusika oli nii vali, et kostus kambrisse ja
       muutus talumatuks müraks; ööseks jäeti põlema tuli, mis segas magama jäämist;
       suuõõnsuste läbiotsimine, mida tehakse süstemaatiliselt pikema aja vältel; nn aasia
       tüüpi tualeti kasutamine, mis oli põlvedele koormav ja alandav; puudus privaatsus;
       kambrites oli suviti ebainimlikult palav ja puudus konditsioneerisüsteem; spordisaali
       võimaldati kasutada ainult üks kord nädalas, kuigi meditsiiniosakonna spetsialist-
       perearst A. Tabri leidis, et talle tuleks võimaldada spordisaali kasutamine kaks korda
       nädala ning vähesest liikumisest tekkisid terviseprobleemid.

2. Tallinna Vangla tagastas 22.12.2014. a vastusega nr 5-18/14/29493-3 M. Luugi kahju
hüvitamise taotluse perioodi 09.01.2008-26.10.2011 osas läbivaatamatult ning jättis taotluse
ülejäänud osas rahuldamata.

3. M. Luuk esitas 27.01.2015 Tartu Halduskohtule kaebuse ja 30.08.2015 täiendava
seisukoha. Kaebaja palub mõista välja Tallinna Vangla inimväärikust alandavate
kinnipidamistingimustega tekitatud mittevaralise kahju hüvitamiseks õiglane kahjutasu.
Kaebaja põhjendused:
1) Tallinna Vanglas viibis 09.01.2008-18.02.2014, millise aja jooksul rikkus vangla EIÕK
artt 3. Kinnipeetava isikliku ruumi arvutamisel tuleb kambri üldpindalast välja arvata
tualetiala ja ka mööbli alla jääva ala pindala. Olukord, kus kinnipeetava isikliku ruumi
suuruseks on vähem kui 3 m², on iseenesest EIÕK art 3 rikkumine. Vaba põrandapinda oli
kambris umbes 6,5 m², kus ta pidi viibima üldjuhul koos viie vahistatuga. Ei võimaldatud
kogu vahistuse ajal osaleda ühelgi spordiüritusel ega külastada spordisaali. Ainus kehaline
tegevus oli jalutamine jalutamisboksis koos teiste vahistatutega, kuid boksis puuduvad
võimalused enda füüsiliseks koormamiseks, sest puudub spordiinventar ja 15 m² suurune pind
on ebapiisav, et 6 inimest saaks samaaegselt teha liikumis- või võimlemisharjutusi. Pidi
kambris viibima 23 tundi, kus puudus kõndimiseks vajalik ruum, millistes tingimustes
elamine põhjustas emotsionaalset pinget. On püüdnud olukorda ära hoida, pöördudes

                                              2
inspektor-kontaktisiku poole taotlusega paigutada ta suuremasse kambrisse. Ka
süüdimõistetute eluosakonnas on rikutud EIÕK art-t 3, kuna ka sealsetes kambrites oli
kaebaja isiklik ruum alla 4 m².
2) Inimväärikust alandavad olid ka järgmised kinnipidamistingimused: riideid tuli pesta ja
kuivatada kambris, mistõttu oli seal pidevalt niiske, mistõttu paljude kambrite seintel esines
hallitust, millest järeldub, et ventilatsioon oli puudulik; õhuakendele olid paigaldatud
perforeeritud metallist plaadid, mis takistasid õhuvahetust; võimaldati ainult üks dušikord
nädalas ja kambrites puudus soe vesi; kui uksed oli lukus, võis tualetti pääsemiseks ooteaeg
olla tund või rohkem; kambri valgustus ei vastanud nõuetele ja nõrk valgustus väsitas silmi;
õues mängiv muusika oli nii vali, et kostus kambrisse ja muutus talumatuks müraks; ööseks
jäeti põlema tuli, mis segas magama jäämist; suuõõnsuste läbiotsimine, mida tehakse
süstemaatiliselt pikema aja vältel; nn aasia tüüpi tualeti kasutamine, mis oli põlvedele
koormav ja alandav; puudus privaatsus; kambrites oli suviti ebainimlikult palav ja puudus
konditsioneerisüsteem; spordisaali võimaldati kasutada ainult üks kord nädalas, kuigi
meditsiiniosakonna spetsialist-perearst A. Tabri leidis, et talle tuleks võimaldada spordisaali
kasutamine kaks korda nädala ning vähesest liikumisest tekkisid terviseprobleemid.

4. Tartu Halduskohus võttis 26.02.2015. a määrusega kaebuse menetlusse. Kohus leidis, et
kaebaja kahjunõue 09.01.2008-26.10.2011 osas tuleb lugeda Tallinna Vanglale tähtaegselt
esitatuks, kuna kaebaja kinnipidamine oli jätkuv haldustoiming (kaebaja viibis Tallinna
Vanglas järjepidevalt 09.01.2008-18.02.2014) ning kahju lõplik ulatus selgus kaebajale pärast
jätkuva toimingu lõppemist, s.o pärast 18.02.2014.

5. Tartu Halduskohus rahuldas 08.10.2015. a otsusega M. Luugi kaebuse ning mõistis
Tallinna Vanglalt kaebaja kasuks välja hüvitise 1448 eurot ja menetluskulu 40 eurot. Otsuse
põhjendused:
1) Vastustaja tegevuse õiguspärasust kaebaja kinnipidamisel viimasele võimaldatud isikliku
ruumi suuruse osas ei saa hinnata üksnes vangla sisekorraeeskirja (VSkE) § 6 lg-s 6 sätestatud
minimaalse põrandapinna nõude alusel. Kaebaja kinnipidamisel oli vastustajal kohustus
järgida rahvusvahelistest lepingutest tulenevaid nõudeid. Isikliku ruumi suuruse määramisel ei
saa lähtuda üksnes siseriiklikust õigusest, vaid arvestada tuleb ka nende kriteeriumidega,
millest isikliku ruumi määratlemisel on lähtunud EIK. Kambri põrandapinnast ei tule maha
arvata kambri inventari (mööbli) alla jäävat põrandapinda. Ka kambris asuvat tualetti ei saa
kambri põrandapinna määramisel arvesse võtta. Kokku viibis kaebaja Tallinna Vanglas 2233
päeva, millest 833 päeva viibis ta kambrites, kus pinda kinnipeetava kohta oli 3 m² või
rohkem, mis vastab alates 01.01.2014 kehtivale normile. Kambrites, kus kambripinda
kinnipeetava kohta oli küll vastavalt VSkE § 6 lg 6 (v.r) miinimumtasemele (2,5 m²), kuid alla
3 m², viibis kaebaja 1352 päeva ja kambrites pindalaga alla 2,5 m² viibis kaebaja 48 päeva.
2) Arvestades, et kambrit oli akna kaudu võimalik õhutada, kaebajal oli võimalik ühe tunni
jooksul päevas viibida vabas õhus, kaebajale oli tagatud duši kasutamise võimalus üks kord
nädalas (rohkemate dušikordade sisseviimata jätmist ei saa pidada vastustaja õigusvastaseks
tegevuseks) ja tualeti privaatse kasutamise võimalus, ei saa kinnipidamistingimusi kohtu
arvates pidada kaebaja väärikust alandavateks ja vastustaja tegevus 833 päeva osas ei ole
õigusvastane, milliste päevade osas jääb kahjunõue rahuldamata.
3) Olukorras, kus kambripinda isiku kohta oli vähem kui 2,5 m², rikkus vastustaja VSkE kuni
31.12.2013 kehtinud redaktsiooni § 6 lg-t 6. Üldiselt teadaolevaks on asjaolu, et 1919. a
rajatud Tallinna Vangla jätkuv kasutamine on tingitud riigi majanduslikust olukorrast ning
pärast EIK lahendit Tunis vs Eesti on riik pidevalt vähendanud vangide arvu Tallinna Vanglas
ja sellega parandanud ruumikitsikusega kaasnevaid olusid. Eeltoodu ei muuda kaebaja
kohtlemist Tallinna Vanglas õiguspäraseks, kuid seda saab arvesse võtta rikkumise raskuse
kindlakstegemisel. Kohus ei ole hüvitise suuruse määramisel üheselt seotud EIK praktikaga,

                                              3
mis ei pruugi piisavalt arvestada üldise heaolu taset Eestis. 48 päeva jäi kaebaja isiklik ruum
alla 2,5 m², mil rikuti tema suhtes õigusaktidest tulenevaid nõudeid, mistõttu on põhjendatud
välja mõista 2 eurot päeva kohta, kokku 96 eurot. 1352 päeva oli kaebajal põrandapinda
rohkem kui 2,5 m², kuid vähem kui 3 m², mil vastustajale ei saa ette heita õigusnormis selgelt
sätestatud kohustuse järgimata jätmist. Sellist olukorda tuleb pidada õigusvastaseks, kuna see
on vastuolus EIÕK art 3 kohaldamisel tekkinud EIK praktikaga, mistõttu on põhjendatud
välja mõista 1 euro päeva kohta, kokku 1352 eurot.

MENETLUSOSALISTE PÕHJENDUSED RINGKONNAKOHTUS

6. M. Luuk esitas 05.11.2015 apellatsioonkaebuse, milles ta palub tühistada Tartu
Halduskohtu 08.10.2015. a otsus ja tema kaebus rahuldada täies ulatuses, s.o ka aja eest, kui
tema isiklik ruum oli üle 3 m², kuid alla 4 m², millised tingimused olid EÕIK art-ga 3
vastuolus. Veel palub kaebaja välja mõista õiglane kahjutasu, mis oleks kooskõlas EIK
praktikaga. Apellatsioonkaebuse põhjendused:
1) Kinnipeetava isikliku ruumi arvutamisel tuleb kambri põrandapinnast maha arvata mööbli
alla jääva ala pindala, mida võib mitmetest EIK lahenditest selgelt välja lugeda. Kuna kohus
ei ole arvestanud muid kinnipidamistingimusi, mis olid kaebuses esitatud, siis ei pea kaebaja
vajalikuks neid üle korrata, kuid jääb täies ulatuses kaebuses väidetu juurde. Koosmõjus
muude kinnipidamistingimustega on kaebaja õigusi rikutud ka ajal, kui tema isiklik ruum oli
3-4 m². Duši võimaldamist üks kord nädalas ei saa arvestada leevendava asjaoluna.
2) Väljamõistetud hüvitis on ebaproportsionaalselt madal ega ole kooskõlas Riigikohtu ega
EIK praktikaga. Kuna kinnipidamistingimused ei vastanud nõuetele ja arvestades nende
kumulatiivset mõju, kaasnesid kaebajale vähemalt samaväärsed negatiivsed tagajärjed, kui
vabadusõiguse täiendava piiramisega nõuetekohases kambris, nt kartseris. Seega ei saa
mõistetav kahjuhüvitis jääda alla 6,39 euro iga Tallinna Vanglas viivitud päeva eest. Kuna
kaebaja viibis Tallinna Vanglas mittenõuetekohastes tingimustes oluliselt pikemat aega, kui
69 päeva järjestikku, on kumulatiivne mõju intensiivne ja kahjutasu peaks olema kõrgem kui
14 eurot päeva eest. Kahjutasu peaks olema vähemalt 516 eurot iga kuu eest.

7. Tallinna Vangla esitas 06.11.2015 apellatsioonkaebuse, milles ta palub tühistada Tartu
Halduskohtu 08.10.2015. a otsus ning teha asjas uus otsus, millega jätta kaebus täielikult
rahuldamata asja uueks läbivaatamiseks saatmata. Apellatsioonkaebuse põhjendused:
1) Kohus on ebaõigesti kohaldanud riigivastutuse seaduse (RVastS) § 17 lg-t 3. M. Luuk,
viibides väidetavalt inimväärikust alandavates tingimustes, pidi juba 2008. aastal Tallinna
Vanglasse saabudes aru saama võimalikust kahju tekkimisest ja inimväärikust alandavast
kohtlemisest. Seda kinnitab ka asjaolu, et kaebaja on väidetava kahju tekkimise alguseks
märkinud 09.01.2008, millest alates hakkas kulgema kahju hüvitamise nõude esitamise
3aastane tähtaeg. M. Luuk esitas nõude kahju hüvitamiseks 27.10.2014, mistõttu saab
tähtaegseks lugeda kahju hüvitamise nõude ajavahemiku 27.10.2011-18.02.2014 osas.
2) Kohus on ebaõigesti arvestanud põrandapinna arvutamisel kambri üldpindalast välja WC
aluse pindala. Siseriiklik õigus sätestab, et kui WC on kambris sees, siis on see kambri osa.
Vangla ei ole rikkunud siseriikliku õiguse norme. Kohus ei ole tõendeid kogumis hinnanud.
Kohus ei põhjenda, miks kõik muud õigused, mis olid kinnipeetavale tagatud, s.h
kokkusaamistel viibimine ja avatud osakonnas viibimisel vaba liikumisvõimalus kambrist
välja ning spordisaali külastamise võimalus, ei kompenseeri vähest põrandapinda. Kuna
vastustaja tegevus oli õiguspärane, on täitmata üks kahju hüvitamise eeldustest. Seetõttu on
vanglalt mittevaralise kahju hüvitise ja menetluskulu väljamõistmine põhjendamatu.




                                              4
8. Tallinna Vangla esitas 22.12.2015 vastuse M. Luugi apellatsioonkaebusele, milles ta
palub jätta apellatsioonkaebus rahuldamata ja menetluskulud kaebaja kanda. Vastuse
põhjendused:
Kohus on õiguspäraselt jätnud mööblialuse pindala kambri üldpindalast välja arvutamata ning
õige on järeldus, et muud vangistustingimused ei ole kaebaja inimväärikust alandanud.
Kaebaja väide, et üks dušikord nädalas on inimväärikust alandav, ei ole põhjendatud
(Riigikohtu lahend nr 3-4-1-50-14, p 34.1). Ehkki duši all sai kaebaja käia kord nädalas, oli
tal igapäevaselt juurdepääs voolavale veele, mis võimaldas tal enda hügieeni eest hoolitseda.

9. M. Luuk esitas 27.12.2015 vastuse Tallinna Vangla apellatsioonkaebusele, milles ta
vaidleb apellatsioonkaebusele vastu. Vastuse põhjendused:
Hüvitise väljamõistmine on põhjendatud. CPT on alates 2006. aastast teinud korduvaid
       ettekirjutusi Tallinna Vangla osas. Ka on EIK otsuses Tunis vs Eesti tuvastanud vangla
       poolsed rikkumised. Vastustaja püüab vastutusest kõrvale hiilida.

10. Tallinna Vangla esitas 31.03.2016. a täiendava vastuse, milles ta märkis, et M. Luuk oli
09.01.2008-09.02.2009 vahistatu staatuses ja viibis lukustatud kambris VangS § 90 lg 3 alusel
ning 10.02-06.04.2009 ja 05.-12.03.2010 viibis VSkE § 8 lg-st 4 tulenevalt lukustatud
kambris. Veel märkis vangla, et 07.04.2009-05.03.2010 ja 12.03.2010-18.02.2014 paiknes
M. Luuk avatud osakonnas, kus kambrite uksed olid suletud üksnes öörahu ajaks. Vangla
väitel oli kaebajal täiendavaid liikumisvõimalusi, kuna ta osales erinevates
sotsiaalprogrammides 14.04.26.05.2009, 10.08.2009-07.09.2010 ja 21.09.-21.12.2012 ning oli
majandustöödel abitööline 16.04.-30.11.2009, 01.12.2009-28.02.2010 ja 13.12.2010-
12.03.2011.

RINGKONNAKOHTU PÕHJENDUSED

11. Ringkonnakohus leiab, et M. Luugi ja Tallinna Vangla apellatsioonkaebused tuleb
rahuldada osaliselt ning Tartu Halduskohtu 08.10.2015. a otsus tühistada ja saata asi
halduskohtule uueks läbivaatamiseks.

12. Esmalt peab ringkonnakohus vajalikuks märkida, et vaidlustatud halduskohtu otsuse
resolutsiooni p-st 1 ja põhjendava osa p-st 20 nähtuvalt on halduskohus M. Luugi kaebuse
rahuldanud. Samas aga nähtub halduskohtu otsuse põhjendava osas p-s 18 märgitust, et
halduskohus on 833 päeva osas asunud seisukohale, et selles osas ei saa
kinnipidamistingimusi pidada kaebaja väärikust alandavateks ja vastustaja tegevust
õigusvastaseks, asudes seisukohale, et nende päevade osas jääb kahju hüvitamise nõue
rahuldamata. Ringkonnakohtu hinnangul on halduskohtu otsuse resolutsioon vastuolus
põhjendustega. Kohtupraktikas on sedastatud, et kui kohtuotsuse resolutsioon ja kohtuotsuse
põhjendavas osas kaebuse lahendamise kohta märgitud järeldused on omavahel vastuolus, siis
on tegemist HKMS § 157 lg-s 1 nimetatud kohtuotsuse põhjendatuse nõude rikkumisega, mis
võib kaasa tuua otsuse tühistamise. Kohtuotsuse põhjendamiskohustus tähendab kohtu
kohustust esitada kohtuotsuse põhjendavas osas (HKMS § 165) resolutsiooni (HKMS § 162)
kohta selged, ammendavad, vastuoludeta ja veenvad põhjendused, mille alusel oleks kohtu
siseveendumuse kujunemine otsuse lugejale jälgitav (Riigikohtu 01.07.2011. a otsus nr 3-1-1-
10-11, p 21; 27.05.2015. a otsus nr 3-3-1-14-15, p 20). HKMS § 162 lg 1 sätestab, et otsuse
resolutsiooniga lahendab kohus selgelt ja ühemõtteliselt kaebuse nõuded. Halduskohus on
põhjendustest nähtuvalt ilmselt soovinud rahuldada M. Luugi kaebuse osaliselt.
Ringkonnakohus on seisukohal, et halduskohus on rikkunud HKMS § 157 lg-s 1 ja § 162 lg-s
1 sätestatud nõudeid.


                                             5
13. Järgnevalt kontrollib ringkonnakohus, kas halduskohtu otsuse põhjendav osa vastab
HKMS § 165 normidele.

14. HKMS § 165 lg 1 p 4 kohaselt peab kohus otsuse põhjendavas osas märkima muuhulgas
põhjendused, miks kohus ei nõustu menetlusosaliste väidetega. Seega olukorras, kus kohus
jätab kaebuse rahuldamata, peab kohus põhjendama, miks ta ei nõustu kaebaja poolt
menetluse käigus esitatud seisukohtadega. Erandina sätestab HKMS § 165 lg 2, et kui kaebus
jääb rahuldamata ning kaebaja poolt kohtumenetluses esitatud väitega mittenõustumist või
tema viidatud tõendi arvestamata jätmist on vaidlustatud haldusaktis või vaideotsuses juba
põhjendatud ja kohus järgib seda põhjendust, ei pea kohus seda põhjendust oma otsuses
kordama, vaid võib viidata põhjendusega nõustumisele.

15. Käesolevas asjas on kaebaja kohtule esitanud hüvitamiskaebuse (tl 1-3p) seonduvalt
vangla inimväärikust alandavate kinnipidamistingimustega, millisteks on kaebuse kohaselt
vähene põrandapind; spordiüritustel osalemise ja spordisaali külastamise mittevõimaldamine;
jalutusboksi pinna ebapiisavus; 23 tundi kambris hoidmine, kus puudus kõndimiseks vajalik
ruum; riiete pesemise ja kuivatamise tõttu kambris oli niiske ja seintel esines hallitust, millest
järelduvalt oli ventilatsioon puudulik; akendele paigaldatud plaadid takistasid õhuvahetust;
võimaldati üks dušikord nädalas, kus kambrites puudus soe vesi; tualetti pääsemiseks ooteaeg
võis olla tund või rohkem; valgustus ei vastanud nõuetele; õues mängiv vali muusika kostus
kambrisse; ööseks põlema jäetav tuli segas uinumist; suuõõnsuste korduv läbiotsimine; nn
aasia tüüpi tualeti kasutamine; puudus privaatsus; suvel oli kambrites palav ja puudus
konditsioneer; spordisaali võimaldati kasutada üks kord nädalas. Tartu Halduskohus on
26.02.2015. a määrusega (tl 30-30p) võtnud M. Luugi kaebuse menetlusse.

16. Halduskohus on leidnud (otsuse p 8), et käesolev vaidlus seisneb selles, kas kaebaja nõue
hüvitada talle Tallinna Vanglas väidetavalt nõuetele mittevastavate kinnipidamistingimustega
perioodil 09.01.2008-18.02.2014 tekitatud mittevaraline kahju on põhjendatud. Vaidlust ei ole
apellatsiooniastmes selle üle, et halduskohus on vaidluse eseme õigesti otsuses välja toonud.
Samas nähtuvalt otsuse põhjendustest (p-d 9-21) on halduskohus andnud hinnangu vastustaja
tegevuse õiguspärasusele kaebaja kinnipidamisel viimasele kambris võimaldatud isikliku
ruumiga seonduvalt, kirjeldanud kambri põrandapinna suuruse arvestamise metoodikat,
andnud kokkuvõtva hinnangu kaebaja paiknemiste ja kambripinna piisavuse osas päevade
lõikes, esitanud ülevaate kohtupraktikast seonduvalt kinnipidamistingimustele hinnangu
andmise põhimõtetega ning hinnanud kaebaja olukorda 883 päeva osas, kus põrandapinda
kinnipeetaval oli 3 m² ja rohkem. Seejärel on halduskohus selgitanud hüvitise suuruse
määramisel kahju hüvitamise põhimõtteid ja vastutust piiravaid asjaolusid ning põhjendanud
hüvitise väljamõistmist kaebajale sõltuvalt kambripinna suurusest. Viimaks on halduskohus
kokkuvõtvalt märkinud, et rahuldab kaebuse ja mõistab vastustajalt kaebaja kasuks välja
rahalise hüvitisena 1448 eurot ning jaganud menetluskulud. Eeltoodust lähtuvalt ei nähtu
halduskohtu otsuse põhjendustest enamuse M. Luugi kaebuses kirjeldatud, väidetavalt
inimväärikust rikkuvate kinnipidamistingimuste kohta esitatud väidete käsitlemist ega ilmne
põhjendusi, miks halduskohus ei nõustu nende kaebaja väidetega. Sellega on halduskohus
rikkunud HKMS § 165 lg 1 p-s 4 sätestatud põhjendamiskohustust. Seejuures ei ole
halduskohus viidanud, et kohtumenetluses esitatud väited kattuvad haldusmenetluses esitatud
väidetega, millega ta nõustunuks. Seega ei ole põhjendamiskohustuse järgimata jätmise
aluseks ka HKMS § 165 lg 2. Ringkonnakohus leiab, et halduskohus on otsuse tegemisel
oluliselt rikkunud HKMS § 157 lg-s 1 ja §-s 165 sätestatud põhjendamiskohustust.

17. Eelnevast tulenevalt on ringkonnakohus seisukohal, et halduskohus on oluliselt rikkunud
kohtumenetluse norme. HKMS § 199 lg 2 p 3 kohaselt võib ringkonnakohus olenemata

                                                6
apellatsioonkaebuse ja selle vastuväidete põhjendustest kohtulahendi tühistada ja saata asja
uueks arutamiseks halduskohtule, kui kohtumenetluse normide olulisi rikkumisi ei ole
võimalik apellatsioonimenetluses kõrvaldada.

18. Ringkonnakohus leiab, et halduskohtu otsuse puudusi ei ole võimalik
apellatsioonimenetluses kõrvaldada, sest halduskohus on sisuliselt jätnud täitmata esimesele
kohtuastmele pandud ülesande, kuna kaebaja esitatud väited on enamuses tähelepanuta jäetud,
mistõttu selles osas on hüvitamiskaebus halduskohtu poolt täies ulatuses lahendamata jäänud.
Taolises olukorras ei ole ringkonnakohtul võimalik täita apellatsiooniastme kohtu ülesannet,
kontrollides esimese astme kohtu otsuse seaduslikkust, sest halduskohus ei ole enda
seisukohti kaebaja enamuse väidete osas väljendanudki. Ringkonnakohus ei tohi muutuda
esimese astme kohtuks ja hakata kohtuasja lahendama esimese astme kohtuna ning
menetlusosalised minetaksid sel puhul võimaluse oma õiguste kaitseks edasikaebe korras, sest
ringkonnakohtu otsust on neil võimalik vaidlustada vaid üks kord kassatsioonkaebusega (ära
jääks seega üks edasikaebevõimalus) ning lisaks on kassatsioonimenetluses edasikaebamise
alused ja võimalused märksa piiratumad kui apellatsioonimenetluses (Halduskohtumenetluse
seadustik, kommenteeritud väljaanne, K. Merusk, I. Pilving, 2013, lk 611). Kuna halduskohus
ei ole kaebuse väiteid enamuse osas oma otsuses sisuliselt üldse käsitlenud, siis ei pea
ringkonnakohus võimalikuks käesolevas asjas ise uut otsust teha.

19. Eelnevat arvestades tuleb M. Luugi ja Tallinna Vangla apellatsioonkaebused osaliselt
rahuldada ning Tartu Halduskohtu 08.10.2015. a otsus HKMS § 199 lg 2 p 3 ja § 200 p 2
alusel täies ulatuses tühistada ja saata asi halduskohtule uueks läbivaatamiseks.
Ringkonnakohus ei võta seisukohta apellatsioonkaebuste ülejäänud väidete osas. Kuna
ringkonnakohus saadab asja tagasi halduskohtule uueks lahendamiseks, siis ei võta
ringkonnakohus seisukohta menetluskulude jaotamise osas.

20. Ringkonnakohus peab vajalikuks selgitada, et ei ole eelnevaga võtnud seisukohta, kas
kaebus võiks kuuluda rahuldamisele või mitte. Halduskohtul tuleb see küsimus endal sisuliselt
lahendada, arvestades menetlusosaliste poolt kohtumenetluses esitatud seisukohti, asjas
tähtsust omavaid tõendeid, asjakohast kohtupraktikat, s.h ka EIK praktikat ning
materiaalõigust ja selle tõlgendusi.

       21. Ringkonnakohus märgib täiendavalt, et asja uuel läbivaatamisel tuleb halduskohtul
       kontrollida, kas kaebaja kahju hüvitamise taotlus on vanglale esitatud 3-aastase tähtaja
       jooksul arvates päevast, mil kaebaja kahjust sai või pidi teada saama, mistõttu tuleb
       anda ka hinnang, kas kaebaja on pidanud kinni nõude kohtueelseks lahendamiseks
       ettenähtud kohustuslikust korrast kogu vaidlustatud perioodi osas, lähtudes seejuures
       ka asjakohasest kohtupraktikast. Nimelt on Riigikohus selgitanud, et RVastS § 17 lg 3
       ei seo kahjunõude esitamise tähtaega sellega, milline oli väidetavalt kahju tekitanud
       tegevuse iseloom – kas tegemist oli ühekordse, korduva või jätkuva toiminguga.
       Nõude esitamise tähtaja kulgemise algus on määratletud päevaga, mil kannatanu sai
       kahjust ja selle põhjustanud isikust teada. Sealjuures pole oluline, et kannatanu teaks
       kõiki kahju tekitamise või kahjuga seonduvaid asjaolusid. Määrav on, et kannatanul
       oleksid teada kahjunõuet õigustavad asjaolud sellisel määral, et koostada piisava
       edulootusega kaebus. Kaebuse esitamise tähtaeg võib erandina hakata kulgema enne
       jätkuva toimingu lõppemist, kui on ilmne, et isik sai või pidi saama kahju lõplikust
       ulatusest teada varem (06.03.2014. a otsus nr 3-3-1-93-13, p-d 13 ja 14). Kui isikut
       hoitakse pikaajaliselt kinnipidamiskohas väidetavalt ebainimlikes tingimustes, võib
       eeldada, et ta adub tingimuste inimväärikust rikkuvat iseloomu mõistliku aja jooksul,
       sõltumata kahjustava tegevuse jätkumisest. Kui mittevaralise kahju nõude aluseks

                                              7
               olevad asjaolud on isikule teada, ei takista miski piisava edulootusega kahjunõude
               koostamist, sest kahju põhjustanud isikus kaebajal kahtlust olla ei saanud. Kui isiku
               kinnipidamistingimused on vangistuse kestel oluliselt muutunud, tuleb erinevates
               tingimustes      kinnipidamised       lugeda      eraldiseisvateks      toiminguteks.
               Kinnipidamistingimuste olulisel muutumisel tuleb toiming lõppenuks lugeda ja saab
               eeldada, et isik on kahju tekkimisest toimingu lõppemise hetkel teada saanud
               (Riigikohtu 15.06.2015. a määrus asjas 3-3-1-20-15, p-d 11-13 ja 15).

22. Kuna menetlusosaliste vahel on muuhulgas vaidlus küsimuses, kas kambripinna
arvutamisel tuleks arvestada WC pindalaga või mitte, siis juhib ringkonnakohus halduskohtu
tähelepanu       Riigikohtu      kodulehel     avaldatud       kohtupraktika     analüüsile
(http://www.riigikohus.ee/vfs/2027/Kinnipeetava_p6randapind_EIK_praktikas_K
%20%20Vaarmari.pdf, p 1.2.2), milles on EIK lahendite analüüsi põhjal järeldatud, et EIK
üldine lähenemine on, et kambripinnast on EIK praktikas WC/sanitaarala suurus maha
arvatud juhul, kui tegemist oli eraldi ruumiga või selgelt eraldatud ruumiosaga (sanitary
annex).

23. Ringkonnakohus juhib ka halduskohtu tähelepanu kaebuse väidetes esinevale vastuolule.
Nimelt on kaebaja ühelt poolt väitnud, et tal ei võimaldatud külastada spordisaali (kaebuse p
9, tl 2), kuid samas on ka väitnud, et spordisaali võimaldati kasutada üks kord nädalas
(kaebuse p 12, tl 3). Halduskohtul tuleb nende väidete vastuolulisuse osas seisukoht võtta.

24. Ringkonnakohus peab vajalikuks võtta asja materjalide juurde Tallinna Vangla
31.03.2016. a täiendava vastuse koos lisaga, milles vangla esitas andmed kaebajale
kohaldunud kinnipidamisrežiimi ja täiendavate liikumisvõimaluste kohta, sest kohtupraktikast
lähtuvalt tuleb inimväärikuse tagamise kontrollimiseks halduskohtul muuhulgas hinnata ka
seda, millised olid konkreetse kaebaja liikumisvõimalused ja muud kinnipidamistingimused
(Riigikohtu põhiseaduslikkuse järelevalve kolleegiumi 20.06.2014. a otsus nr 3-4-1-9-14, p
44).




         /allkirjastatud digitaalselt/   /allkirjastatud digitaalselt/   /allkirjastatud digitaalselt/
                 Madis Ernits                    Agu Timmi                       Tiina Pappel
12.01.




                                                        8

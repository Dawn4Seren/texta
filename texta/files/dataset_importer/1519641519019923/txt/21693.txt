                          KOHTUMÄÄRUS
 Kohus                                Tartu Ringkonnakohus

 Kohtukoosseis                        Viivi Tomson, Kai Kullerkupp, Üllar Roostoja

 Määruse tegemise aeg ja koht         9. märts 2016, Tartu

 Tsiviilasja number                   2-15-3707

 Tsiviilasi                           Karli       Peelbaumi      hagi      Eesti      Vabariigi
                                      (Justiitsministeeriumi kaudu) vastu kahju hüvitamiseks
 Vaidlustatud kohtulahend             Tartu Maakohtu 26. jaanuari 2016 otsus

 Menetluse alus ringkonnakohtus       Karli Peelbaumi apellatsioonkaebus

 Menetlusosalised                     Apellant (hageja): Karli Peelbaum (ik: XXXXXXXXXX),
                                      esindaja advokaat Valli Murde
                                      Vastustaja (kostja): Eesti Vabariik (Justiitsministeeriumi
                                      kaudu), esindaja Marju Altsaar
 Kohtuistungi toimumise aeg           Kirjalik menetlus


RESOLUTSIOON
Keelduda menetlusse võtmast Karli Peelbaumi apellatsioonkaebust Tartu Maakohtu
26. jaanuari 2016 otsuse peale ja tagastada apellatsioonkaebus Karli Peelbaumile.

Edasikaebamise kord
Menetlusosalisel on õigus esitada määruskaebus Riigikohtule 15 päeva jooksul alates määruse
kättetoimetamisest.
Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel, kui seaduses ei ole sätestatud teisiti.
ASJAOLUD
1. Karli Peelbaum esitas 29.02.2016 Tartu Ringkonnakohtule apellatsioonkaebuse Tartu
Maakohtu 26.01.2016 otsuse peale.

RINGKONNAKOHTU PÕHJENDUSED
2. Ringkonnakohus keeldub K. Peelbaumi apellatsioonkaebust menetlusse võtmast, kuna
apellatsioonkaebus on esitatud pärast apellatsioonitähtaja möödumist.
3. TsMS § 632 lg 1 kohaselt võib apellatsioonkaebuse esitada 30 päeva jooksul, alates otsuse
apellandile kättetoimetamisest, kuid mitte hiljem kui viie kuu möödumisel esimese astme kohtu
otsuse avalikult teatavakstegemisest.
TsMS § 637 lg 1 p 2 järgi ei võta kohus apellatsioonkaebust menetlusse, kui apellatsioonkaebus
on esitatud pärast apellatsioonitähtaja möödumist.
TsMS § 62 lg 1 järgi kohaldatakse menetlustähtaegade arvutamisele tsiviilseadustiku üldosa
seaduses (TsÜS) tähtaja ja tähtpäeva kohta sätestatut, kui seadusest ei tulene teisiti.
TsÜS § 135 lg 1 kohaselt algab tähtaja kulgemine järgmisel päeval pärast selle kalendripäeva
või sündmuse saabumist, millega määrati kindlaks tähtaja algus, kui seadusest või lepingust ei
tulene teisiti. Sama paragrahvi lõike 2 järgi lõpeb tähtaeg tähtpäeva saabumisel.
TsÜS § 136 lg 6 kohaselt, kui tähtpäeva saabumine on määratud päevades arvutatava
ajavahemikuga, saabub tähtpäev ajavahemiku viimasel päeval. TsÜS § 137 lg 1 järgi, kui
tähtpäeva saabumine on määratud päevades või suuremates ajaühikutes arvutatava tähtajaga,
möödub tähtaeg tähtpäeva saabumise päeval kell 24.00, kui seadusest ei tulene teisiti.
Tsiviilasja nr 2-15-3707 toimikust nähtub, et K. Peelbaumile riigi õigusabi korras määratud
esindaja advokaat Valli Murde sai Tartu Maakohtu 26.01.2016 otsuse kätte elektrooniliselt
avaliku e-toimiku kaudu 26.01.2016 (tl 173). Seega hakkas apellatsioonkaebuse esitamise
tähtaeg kulgema alates 27.01.2016 ja lõppes 25.02.2016.
K. Peelbaumi apellatsioonkaebus saabus kohtule 29.02.2016. Seega on apellatsioonkaebus
esitatud TsMS § 632 lg-s 1 sätestatud tähtaega ületades.
Asjaolu, et K. Peelbaum isiklikult sai maakohtu otsuse kätte 28.01.2016, ei oma
apellatsioonkaebuse tähtaegsuse küsimuses tähendust, kuivõrd K. Peelbaumil oli menetluses
lepinguline esindaja – advokaat Valli Murde. TsMS § 321 lg 1 esimese lause kohaselt, kui
menetlusosalist esindab kohtumenetluses esindaja, toimetatakse menetluses olevas asjas
dokumendid kätte ja saadetakse muud teated üksnes esindajale, kui kohus ei pea vajalikuks
nende saatmist lisaks menetlusosalisele isiklikult. Riigikohus on korduvalt selgitanud
(nt 30.09.2009 määruses tsiviilasjas nr 3-2-1-97-09, p 11), et üks menetlusdokumendi
esindajale kättetoimetamise eesmärke ja ühtlasi tagajärg on see, et menetlusdokumendi
kättetoimetamisest esindajale hakkab kulgema menetlustähtaeg, sh nt apellatsioonkaebuse
esitamise tähtaeg.
4. Apellatsioonkaebus tagastatakse koos lisadega K. Peelbaumile TsMS § 638 lg 4 alusel ja
TsMS § 638 lg 10 kohaselt loetakse, et kaebust ei ole esitatud.




  /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Viivi Tomson                   Kai Kullerkupp                   Üllar Roostoja




                                               2

                                                                                          1-13-9874




                             KOHTUMÄÄRUS
Kohus                                  Tallinna Ringkonnakohus, kriminaalkolleegium

Määruse tegemise aeg ja koht           18. aprill 2016. a, Tallinn, kirjalik menetlus

Kriminaalasja number                   1-13-9874

Kohtukoosseis                          Sten Lind, Ivi Kesküla ja Orvi Tali

Vaidlustatud kohtulahend               Harju Maakohtu 9. märtsi 2016. a määrus, millega pöörati
                                       täitmisele     Kristjan   Rietile    Harju     Maakohtu
                                       13. jaanuari 2014. a otsusega mõistetud ja osaliselt
                                       ärakandmata karistus ning jäeti Kristjan Rietile
                                       eelnimetatud kohtuotsusega mõistetud karistus muutmata
Kaebuse esitaja ja kaebuse liik        süüdimõistetu Kristjan Rieti (Riet, ik. 38108300287;
                                       elukoht XXX) kaitsja Andrus Repnau, määruskaebus


RESOLUTSIOON
Jätta määruskaebus rahuldamata ja Harju Maakohtu 9. märtsi 2016. a määrus muutmata.

EDASIKAEBAMISE KORD
Käesoleva määruse peale võib esitada advokaadi vahendusel määruskaebuse Riigikohtule Tallinna
Ringkonnakohtu kaudu 15 päeva jooksul alates määruse teatavaks saamise päevale järgnevast
päevast.

ASJAOLUD JA MENETLUSE KÄIK
1. Harju Maakohtu 13.01.2014 otsusega tunnistati Kristjan Riet süüdi KarS § 329, § 347 lg 1 ja
§ 348 järgi ning talle mõisteti karistuseks vangistused pikkustega 3 kuud, 6 kuud ja 3 kuud.
KarS § 64 lg 1 alusel mõisteti liitkaristuseks 8 kuud vangistust.
KarS § 68 lg 1 alusel arvestas kohus K. Rieti eelvangistuses viibitud kaheksa päeva karistusaja
hulka ning kandmata karistuseks loeti 7 kuud ja 22 päeva vangistust.
KarS § 65 lg 2 alusel suurendati K. Rieti karistust Harju Maakohtu 12.03.2010 otsusega mõistetud
karistuse ärakandmata osa (3 kuu ja 28 päeva vangistuse) võrra ning liitkaristuseks mõisteti
11 kuud ja 20 päeva vangistust.
Mõistetud vangistus asendati KarS § 69 alusel 700 tunni üldkasuliku tööga, mille tegemise ajaks
määrati tähtaeg 24 kuud. Üldkasuliku töö tegemise ajal kohustati K. Rietit täitma KarS § 75 lg-s 1
sätestatud käitumiskontrolli nõudeid. Kohtuotsus jõustus 29.01.2014.




                                                                                                     1
                                                                                               1-13-9874

2.1. Harju Maakohus pööras 27.08.2015 tagaselja tehtud kohtumäärusega K. Rieti karistuse
ärakandmata osa 8 kuud ja 24 päeva vangistust täitmisele. Kohus määras, et karistusaja algust tuleb
lugeda alates K. Rieti vahi alla võtmisest.
Kohus pööras vangistuse täitmisele põhjusel, et K. Riet ei ilmunud 06.01.2015 registreerimisele.
Ka lahkus ta kriminaalhooldajalt selleks luba taotlemata Eestist, kuna on selgunud, et ta on Rootsi
Kuningriigis vahistatud.
Vangistust täitmisele pöörates märkis kohus, et 01.01.2015 muutusid KarS §-de 329 ja 348
teokirjeldused, kuid see ei mõjuta K. Rietile mõistetud karistusi.

2.2. Selle määruse peale esitas K. Rieti kaitsja määruskaebuse, milles taotles K. Rietile täiendavate
kohustuste panemist ja üldkasuliku töö tegemise tähtaja pikendamist. Maakohus pidas
määruskaebust põhjendatuks ja tühistas eelneva määruse oma 14.09.2015 määrusega.
Kohus leidis, et ei ole võimalik väita, et K. Riet rikkus kontrollnõuet tahtlikult ja mõjuva põhjuseta.
Kuna K. Riet viibis Rootsis kinnipidamiskohas, ei olnud tal võimalik täita samal ajal Eestis
registreerimiskohustust.
Kohus määras, et kriminaalhooldaja erakorralist ettekannet K. Rieti vangistuse täitmisele
pööramiseks arutatakse süüdistatava osavõtul, kui K. Riet on naasnud karistuse kandmiselt.

3. Arutanud K. Rieti osavõtul uuesti K. Rieti vangistuse täitmisele pööramise küsimust, jättis
maakohus 14.12.2015 määrusega vangistuse täitmisele pööramata. Kohus määras K. Rietile
lisakohustuse mitte tarvitada katseajal alkoholi. Kohtumäärus jõustus 30.12.2015.

4. 28.01.2016 esitas kriminaalhooldusametnik Harju Maakohtule taas erakorralise ettekande,
milles taotles K. Rieti vangistuse täitmisele pööramist KarS § 69 lg 6 alusel.
Taotlust põhjendas ta sellega, et K. Rietile määratud üldkasuliku töö tundide tegemise tähtaeg
lõpeb 28.01.2016. K. Riet on 27.01.2016 seisuga teinud 406 tundi üldkasulikku tööd ja tegemata
on 294 tundi. Kuna K. Riet vahistati 18.12.2014 Rootsi Kuningriigis, ta mõisteti süüdi ning teda
karistati 1 aasta ja 3-kuulise vangistusega, ei olnud tal võimalik teha Eestis kohtuotsusega
mõistetud üldkasuliku töö tunde.

5.1. Maakohtu istungil jäi kriminaalhooldusametnik erakorralise ettekande juurde ning taotles
K. Rietile mõistetud vangistuse täitmisele pööramist. Taotlust põhjendas ta sellega, et
kriminaalhooldusalune ei ole teinud tähtaegselt ära talle kohtuotsusega karistuseks mõistetud
üldkasuliku töö tunde. Kohtuistungi toimumise aja seisuga oli K. Rietil tegemata 285 üldkasuliku
töö tundi.
5.2. Kriminaalhooldusalune palus jätta talle mõistetud karistus täitmisele pööramata ning
võimaldada teha edasi üldkasulikku tööd. Kui üldkasuliku töö tundide tegemiseks ette nähtud
tähtaeg oli möödunud, ei lubanud ametnik tal enam tööd edasi teha. K. Riet väitis, et ta oli vahepeal
haige, ning esitas selle kohta ka arstitõendi.
5.3. Kaitsja palus jätta K. Rieti karistus täitmisele pööramata ning pikendada üldkasuliku töö
tegemise tähtaega 4 kuu võrra. Selle aja jooksul on süüdimõistetu võimeline kõik tunnid ära
tegema. K. Riet ei ole hoidnud kõrvale üldkasuliku töö tundide tegemisest, vaid tal oli temast
mitteolenev põhjendatud takistus, mille tõttu ta ei saanud üldkasuliku töö tunde tähtajaks ära teha.


                                                                                                          2
                                                                                              1-13-9874

Maakohtu määrus
6. Harju Maakohus pööras 09.03.2016 määrusega K. Rieti Harju Maakohtu 13.01.2014 otsusega
mõistetud ja ärakandmata karistuse 4 kuud ja 22 päeva vangistust KarS § 69 lg 6 alusel täitmisele.
K. Rietile määratud üldkasuliku töö tundide tegemise tähtaeg lõppes 28.01.2016 ning tal on
tegemata 285 tundi üldkasulikku tööd. Süüdimõistetu seletuse kohaselt ei olnud tal võimalik
üldkasuliku töö tunde tähtaegselt teha, kuna ta viibis Rootsis vahi all ja kandis seal karistusena
vangistust. K. Riet on nüüd valmis üldkasuliku töö tunde tegema ja palub pikendada temale
kohtuotsusega mõistetud kriminaalhoolduse tähtaega 4 kuu võrra.
Kohus leidis, et K. Rieti karistus tuleb pöörata täitmisele. Süüdimõistetu rikkus talle kohtuotsusega
määratud kriminaalhoolduse nõudeid tahtlikult. Harju Maakohus tühistas 14.09.2015 määrusega
oma 27.08.2015 määruse, millega pöörati K. Rietile Harju Maakohtu 13.01.2014 kohtuotsusega
mõistetud karistus täitmisele, selleks, et anda talle võimalus teha üldkasuliku töö tunnid tähtaegselt
ära. Kohus, jättes 14.12.2015 määrusega K. Rieti suhtes karistuse täitmisele pööramata, arvestas
sellega, et süüdimõistetu viibis kriminaalhoolduse ajal Rootsi Kuningriigis vahi all ja kandis
vangistust, mistõttu tal ei olnud võimalik üldkasuliku töö tunde teha.
Maakohtu arvates suhtus K. Riet talle kohtu poolt üldkasuliku töö tundide tegemiseks võimaldatud
aega hoolimatult. Kohus lükkas 28.10.2015 kohtuistungil asja arutamise edasi 25.11.2015 selleks,
et kontrollida, kuidas K. Riet teeb üldkasuliku töö tunde. Järgmisel päeval teatas kriminaalhooldaja
kohtule, et K. Riet ilmus 29.10.2015 kriminaalhooldusosakonda registreerimisele alkoholijoobes
(0,132 mg/l kohta), mistõttu ametnikul ei olnud võimalik vormistada üldkasuliku töö tegemise
ajakava. Süüdimõistetu manipuleeris kohtuga 25.11.2015 kohtuistungil: kui kohus soovis
kontrollida K. Rieti alkoholijoovet, siis ta ei puhunud alkomeetrisse korralikult, mistõttu ei olnud
võimalik kohtuistungil isiku joovet tuvastada. Küll aga tunnistas süüdimõistetu kohtuistungil, et
tarvitas eelmisel päeval alkoholi. 07.12.2015 kohtuistungil märkis K. Riet, et tal oleks võimalik
teha nädalas 56 tundi üldkasulikku tööd.
Kohus ei näinud enam alust jätta karistus täitmisele pööramata põhjusel, et K. Riet oli 2014. a
lõpus ja 2015. a Rootsis vahi all ning kandis vangistust. 14.12.2015 määrusega jäeti K. Rietile
mõistetud vangistus täitmisele pööramata ja anti talle talle võimalus teha üldkasuliku töö tunde,
kuid kriminaalhooldusalune ei mõistnud kohtu vastutulekut tema suhtes.
Kohus märkis, et määruse tegemise ajaks on kohtuotsusega K. Rietile üldkasuliku töö tundide
tegemiseks ettenähtud maksimaalne tähtaeg (24 kuud) möödunud ning kohtul puudub võimalus
seda pikendada. Erakorralisest ettekandest nähtub, et süüdimõistetu tegi ajavahemikus 08.12.-
31.12.2015 ära kõik planeeritud 106 üldkasuliku töö tundi. Perioodil 04.01.-22.01.2016 tegi ta
planeeritud 112-tunnist ära vaid 62 tundi ja 25.01.-28.01.2016 planeeritud 32-tunnist vaid 4 tundi.
Kuigi K. Riet oli ametnikule esitatud perearti tõendi, mille kohaselt oli ta 15.01.-22.01.2016 haige,
ei vabanda see seda, et ta tegi 25.01.-28.01.2016 planeeritust oluliselt vähem tunde.
Vastuseks K. Rieti kaitsja palvele pikendada üldkasuliku töö tundide tegemiseks ettenähtud aega
4 kuu võrra, märkis kohus, et see ei ole enam võimalik. Samuti ei saa pidada kohtu hinnangul
üldkasuliku töö tundide tegemata jätmise põhjuseks juba teistkordselt asjaolu, et K. Riet kandis
Rootsis karistust. Kohus võimaldas K. Rietil korduvalt jätkata üldkasuliku töö tundide tegemist,
kuid viimane ei pidanud seda oluliseks.
Kohus märkis ühtlasi, et K. Rietile Harju Maakohtu 13.01.2014 otsusega mõistetud karistus ei
kuulu muutmisele ega vähendamisele. Tema poolt toimepandud süüteod on ka käesoleval ajal
jätkuvalt karistatavad.

                                                                                                         3
                                                                                          1-13-9874



Määruskaebus
7. Harju Maakohtu 09.03.2016 määruse peale esitas määruskaebuse K. Rieti kaitsja Andrus
Repnau, kes palub maakohtu määrus tühistada ning pikendada üldkasuliku töö tegemise tähtaega
4 kuu võrra.
K. Riet vahistati Rootsis 18.12.2014 ja ta kandis seal vangistust kuni 20.10.2015, s.o kokku
kümme kuud. Sel põhjusel jättis Harju Maakohus 14.12.2015 määrusega rahuldamata
kriminaalhooldaja taotluse K. Rieti vangistuse täitmisele pööramiseks. Kohus asus leidis, et
K. Rietil esines sel ajal õigustatud takistus, mistõttu ei olnud tal võimalik tunde teha.
Kriminaalhooldusalusele mõisteti kohtuotsusega üldkasuliku töö tegemiseks maksimaalne
2-aastane tähtaeg põhjusel, et tal oleks tõepoolest võimalus kõik tunnid ära teha. K. Riet viibis
kümme kuud Rootsis vanglas ja ülejäänud vähese ajaga ei saanud ta kõiki tunde ära teha. Kohus
lugedes vanglas viibimise objektiivseks takistuseks. Seega tekkis põhimõtteline vaidlus, kas
K. Riet võiks maksimaalse tähtaja möödumisel jätkata üldkasuliku töö tegemist või mitte. Kuigi
kohus aktsepteeris kohtuistungil sisuliselt töö tundide tegemise jätkamise võimalust, keeldus
kriminaalhooldus K. Rietile graafikut ja registreerimislehte väljastamast. Seega keeldus Nõmme
Linnaosavalitsus, kus süüdimõistetu üldkasulikku tööd tegi, temale edasist tööd andmast.
K. Riet ei rikkunud Rootsis karistuse kandmise ajal üldkasuliku töö tegemise korda ega
kriminaalhoolduse nõudeid tahtlikult. Seetõttu tuleb kaitsja hinnangul lubada erandkorras
pikendada üldkasuliku töö tegemise tähtaega. Kaitsja leiab, et seadusandja ei ole läbi mõelnud
neid juhtumeid, kus põhjendatud takistuste esinemise korral puudub isikul võimalus teha
üldkasuliku töö tunde üle seaduses ettenähtud maksimaalse tähtaja. Seetõttu tuleks tema hinnangul
teha seadusse muudatus. Seni tuleks seadust laiemalt tõlgendada ning tuvastades mittetahtliku
rikkumise, tuleb lubada isikul tegemata töötunnid ära teha pärast temale määratud tähtaja lõppu.


RINGKONNAKOHTU SEISUKOHT
8.   Ringkonnakohus leiab, et määruskaebuses esitatud seisukohad ei anna alust maakohtu
määruse tühistamiseks.

8.1. Harju Maakohtu 13.01.2014 otsusega määrati K. Rietile üldkasuliku töö tegemise tähtajaks
24 kuud. Kohtuotsus jõustus 29.01.2014. Seega täitus K. Rietil üldkasuliku töö tegemise tähtaeg
28.01.2016. Tähtaja lõppedes oli K. Rietil tegemata 284 tundi üldkasulikku tööd.
K. Rietile üldkasuliku töö tegemiseks antud 24 kuu pikkune tähtaeg on KarS § 69 lg 3 kohaselt
maksimaalne üldkasuliku töö tegemise tähtaeg. Seetõttu on õige maakohtu seisukoht, et K. Rietile
ei ole võimalik anda täiendavat aega üldkasuliku töö tegemiseks. KarS § 69 lg 3 võimaldab kohtul
peatada tähtaja kulgemine süüdlase haiguse või perekondliku olukorra tõttu või ajaks, kui süüdlane
on aja-, asendus- või reservteenistuses. Sama paragrahvi 6. lõige võimaldab pikendada töö
tegemise tähtaega, kui süüdlane on hoidnud üldkasuliku töö tegemisest kõrvale. Mõlemas lõikes
on samas märgitud üheselt, et uue tähtaja määramisel tuleb kohtul arvestada vastava süüteo eest
ettenähtud üldkasuliku töö üldist tähtaega. Seega on seadusandja määranud üheselt, et üle 24 kuu
ei või süüdlasele üldkasuliku töö tegemiseks aega anda.



                                                                                                     4
                                                                                                1-13-9874

Määruskaebuses leiab kaitsja, et see tähtaeg ei arvesta olukorraga, kui süüdlasel esineb objektiivne
temast sõltumatu takistus üldkasuliku töö tegemiseks. Sellest tulenevalt leiab kaitsja, et seadust
tuleb muuta, kuni seda tehtud pole, tuleks aga seadust “laiemalt tõlgendada”.
Ringkonnakohus juhib kaitsja tähelepanu sellele, et PS § 146 teise lause kohaselt mõistab kohus
õigust kooskõlas põhiseaduse ja seadustega. See tähendab, et välistatud on seaduse tõlgendamine
moel, mis seaduse sõnastusega selgesse vastuollu läheks. Seaduse sõnastusest on kohtul õigus
lahendi tegemisel kõrvale kalduda ainult juhul, kui kohus tunnistab seaduse põhiseadusevastaseks
(PS § 15 lg 2). Kaitsja ei ole esitanud argumente selle kohta, millise põhiseaduse sättega ning miks
võiks karistusseadustikus ettenähtud maksimaalne 24-kuuline üldkasuliku töö tegemise tähtaeg
olla vastuolus. Ringkonnakohus nendib, et vangistuse täitmisele pööramine kujutab endast isiku
vabaduspõhiõiguse riivet. Samas leiab, et ringkonnakohus, et arvestades K. Rieti karistuse
täitmisele pööramise asjaolusid, ei saa rääkida sellest, et tema vabaduspõhiõguse riive võiks olla
põhiseadusvastane.

8.2. Kaitsja peab K. Rietist sõltumatuks üldkasuliku töö tegemise objektiivseks takistuseks seda,
et K. Riet vahistati 18.12.2014 Rootsi Kuningriigis ja ta kandis seal vangistust kuni 20.10.2015,
olles seega kokku kümme kuud Rootsis kinnipidamisasutuses.
Kohtukolleegiumi hinnangul ei saa karistuse kandmist kuidagi pidada isikust sõltumatuks
asjaoluks: selle, et K. Riet pidi kandma Rootsi Kuningriigis vangistust ega saanud teha
üldkasulikku tööd, tingis see, et ta pani Rootsi Kuningriigis toime kuriteod. K. Riet tunnistati
Uppsala kohtu 02.02.2015 otsusega (andmed otsuse kohta: tl 16) süüdi muuhulgas kahe raske
varguse toimepanemises ajavahemikul 25.09.2013-15.08.2014 ja teisele isikule kuuluva
dokumendi kasutamises 18.12.2014. Seega pani K. Riet Rootsis kuritegusid toime üldkasuliku töö
tegemise ajal.
Eelnevast tulenevalt taotleb kaitsja kaebuses sisuliselt seda, et tema kaitsealust koheldaks teistest
üldkasuliku töö tegijatest soodsamalt (võimaldataks üldkasuliku töö tegemist pikema perioodi
vältel) põhjusel, et ta pani üldkasuliku töö tegemise ajal toime uue kuriteo, mille eest teda karistati
vangistusega. Sellist taotlust peab ringkonnakohus ilmselgelt põhjendamatuks. Kui süüdimõisteti
paneb üldkasuliku töö tegemise ajal toime uue kuriteo, mille eest teda karistatakse vangistusega,
tuleb tegelikult KarS § 69 lg 7 kohaselt pöörata ka varasem vangistus täitmisele. See, et Harju
Maakohus jättis 14.12.2015 määrusega siiski K. Rieti ära kandmata vangistuse täitmisele
pööramata ja võimaldas jätkata tal üldkasuliku töö tegemist, seadis seega K. Rieti niigi
soodsamasse olukorda võrreldes teistega, kes on üldkasuliku töö tegemise ajal pannud toime uue
kuriteo, mille mõisteti karistuseks vangistus. Seega leiab ringkonnakohus, et KarS § 69 lg-st 3
tulenev üldkasuliku töö maksimaalne 24-kuuline tähtaeg ei riku kuidagi K. Rieti põhiõigusi.

9.   Eelnevast tulenevalt asus maakohus põhjendatult seisukohale, et üldkasuliku töö tegemise
maksimaalse tähtaja möödumise tõttu tuleb K. Rieti ära kandmata vangistus täitmisele pöörata.
Juhindudes KrMS § 337 lg 1 p-st 1 ja §-st 390 jätab ringkonnakohus Harju Maakohtu 09.03.2016
määruse muutmata ja esitatud määruskaebuse rahuldamata.


/allkirjastatud digitaalselt/        /allkirjastatud digitaalselt/          /allkirjastatud digitaalselt/
         Sten Lind                         Ivi Kesküla                                 Orvi Tali

                                                                                                            5

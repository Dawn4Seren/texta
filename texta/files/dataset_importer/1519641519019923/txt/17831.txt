                         KOHTUMÄÄRUS

 Kohus                               Tartu Ringkonnakohus
 Kohtukoosseis                       Üllar Roostoja, Viivi Tomson, Kai Kullerkupp
 Määruse tegemise aeg ja koht        20. aprill 2016.a, Tartu
 Tsiviilasja number                  2-15-16798
 Tsiviilasi                          A.P. avaldus võlgade ümberkujundamiseks
 Vaidlustatud kohtulahend            Viru Maakohtu 15. detsember 2015.a määrus avalduse
                                     menetlusse võtmisest keeldumise kohta
 Kaebuse esitaja ja kaebuse liik     A.P. määruskaebus
 Kohtuistungi toimumise aeg          Kirjalik menetlus
 Menetlusosalised ja nende           Määruskaebuse esitaja (avaldaja/võlgnik): A.P. (isikukood
 esindajad                           XXXXXXXXX), esindaja vandeadvokaat Valli Murde
                                     (Võlausaldaja) Swedbank AS (registrikood           10060701),
                                     lepinguline esindaja Külli Reinfeld
                                     (Võlausaldaja) AS Kiviõli Soojus (registrikood 13012625),
                                     lepinguline esindaja Olga Vijard

 RESOLUTSIOON                        1. Tühistada Viru Maakohtu 15. detsembri 2015 määrus ja
                                     saata A.P. esitatud võlgade ümberkujundamise avaldus Viru
                                     Maakohtule menetlusse võtmise otsustamiseks.
                                     2. Määruskaebus rahuldada.

 Edasikaebamise kord                 Määrus ei ole edasikaevatav Riigikohtule.


ASJAOLUD
1. A.P. esitas 08.11.2015.a Viru Maakohtule avalduse võlgade ümberkujundamiseks ja nõustaja
määramiseks. Avaldusele oli lisatud võlanimekiri, kontoväljavõte perioodi 01.09.2012.a kuni
18.10.2015.a kohta, makseettepanek tsiviilasjas nr 2-14-40263, alaealise lapse sünnitunnistus,


                                               1
maksekäsk tsiviilasjas nr 2-11-47726, rahalise nõude arestimise akt ja vara hoiusel või
arveldusarvel arestimise akt täiteasjas nr 072/2014/429, võlatunnistus ja sundtäitmisele allumise
kokkulepe Bigbank AS ja A.P. vahel, kinnistusraamatu väljatrükk A.P.le kuuluvate
korteriomandite kohta,
2. Maakohus kohustas sissenõudjaid Bigbank AS-i, Swedbank AS-i ja Kiviõli Soojus AS-i
esitama seisukoht A.P. võlgade ümberkujundamise suhtes. Maakohus pöördus Ida-Virumaa
piirkonnas võlanõustamisteenust osutava Ene Mändla poole A.P. nõustajaks hakkamiseks
nõusoleku ja seisukoha saamiseks.
Swedbank AS asus seisukohale, et esitatud avaldus ei vasta seaduse nõuetele ja tuleks jätta
menetlusse võtmata. Nõustaja määramiseks ei ole avaldaja tasunud deposiiti vajalikku summat.
Kiviõli Soojus AS ei võtnud avalduse osas seisukohta seoses sellega, et A.P.ga on käimas
kohtumenetlus soojusenergia võlgnevuse väljamõistmiseks. Kiviõli Soojus märkis, et avaldaja
ei ole esitanud võlgade ümberarvestuse kava.


MAAKOHTU SEISUKOHT
3. Viru Maakohus keeldus 15.12.2015.a määrusega hagi menetlusse võtmisest.
Maakohus leidis, et kuna võlanõustaja Ene Mändla kohtule vastust ei esitanud, võtab kohus seda
kui võlanõustaja keeldumist nõusoleku andmiseks. Seega puudus maakohtul võimalus
võlanõustaja määramiseks. Võlgnik ise ei ole võimaliku võlanõustaja andmeid kohtule esitanud.
Maakohus küsis kolme võlausaldaja arvamust avalduse menetlusse võtmise kohta. AS
Swedbank ei olnud nõus avalduse menetlusse võtmisega, võlgnik ei ole pöördunud enne kohtule
avalduse esitamist võlausaldaja poole, esitatud andmed on ebaõiged, esitatud ei ole
ümberkujundamiskava ning ei ole tasutud nõustaja tasu ettemaksu. Kiviõli Soojus AS esindaja
teatas, et võlgnik ei ole esitanud ümberkujundamiskava, samuti on poolte vahel pooleli
kohtumenetlus – seega ei saa võlausaldaja arvamust anda. Bigbank AS oma seisukohta ei
esitanud.
Tuginedes võlausaldajate seisukohtadele, leidis maakohus, et puudub võimalus avalduse
menetlusse võtmiseks. Maakohus tugines VÕVS § 10 lg-le 1, § 17 lg-tele 2 ja 4.


MÄÄRUSKAEBUSE ESITAJA TAOTLUS JA PÕHJENDUSED
4. A.P. esitas määruskaebuse Viru Maakohtu 15.12.2015.a määrusele, millega taotleb Viru
Maakohtu 15.12.2015.a määruse tühistamist ja uue määruse tegemist, millega saata tsiviilasi
tagasi maakohtule A.P. võlgade ümberkujundamise avalduse menetlusse võtmise uueks
lahendamiseks.
Määruskaebuse kohaselt:
1) ei vaidle avaldaja, et tema esitatud tõendid ei pruugi olla piisavad tema võlgade
   ümberkujundamise võimaldamiseks. Maakohus pidi kohustama avaldajat esitama kohtule
   täiendavad tõendid majandusliku olukorra kindlakstegemiseks (VÕVS § 15 lg 1);
2) jättis maakohus avaldaja ära kuulamata, mille tõttu jäid välja selgitamata asjas tähtsust
   omavad asjaolud (VÕVS § 15 lg 1). Ärakuulamise käigus oleks avaldaja selgitanud
   võlgnevust Swedbank AS-i ees, oma sissetulekuid, varalist olukorda ja laenulepingute
   ärakirjade puudumist;




                                               2
3) ei ole avaldaja pika aja jooksul suutnud täita tema vastu suunatud nõudeid (VÕVS § 1 lg 1,
   § 2). Nt Swedbank AS-i nõue on tunnustatud tsiviilasjas nr 2-11-47726 kohtuotsusega
   maksekäsu kiirmenetluse korras 22.11.2011.a;
4) ei vaidle avaldaja, et tal puudub selge ettekujutus võlgnevuste suuruse kohta, mistõttu
   avaldaja taotleski nõustaja määramist (VÕVS § 18 lg 1). Avaldajale ei ole teada inimesed,
   kes osutavad võlanõustaja teenust, mille tõttu heita talle ette võlanõustaja nimetamata jätmist
   ei ole õiglane ega tulene seadusest;
5) kavatses avaldaja taotleda riigipoolset menetlusabi enda osaliseks vabastamiseks nõustaja
   tasu maksmisest (VÕVS § 18 lg 5);
6) nähtub esitatud dokumentidest, et avaldaja makseraskused on püsiva iseloomuga. Kogumis
   võib see kaasa tuua avaldaja pankrotistumise;
7) ei ole kohtumäärus põhjendatud. Ühe võlausaldaja etteheidete kordamist ei saa pidada
   põhjenduseks TsMS § 465 lg 2 p 8 mõttes.
5. Swedbank AS ei nõustu määruskaebuse põhjendustega ning on seisukohal, et maakohtu
määruse tühistamiseks puudub alus.
Vastuses esitatud seisukohtade kohaselt:
1) ei esitanud avaldaja VÕVS § 12 lg 1 p-s 3 nimetatud dokumente, mistõttu oli kohtul alus
   keelduda avalduse menetlusse võtmisest lisaks kohtumääruse põhjendustele (VÕVS § 17 lg
   1 p 4);
2) on avaldaja õigusteadmistega isiku advokaat Valli Murde abiga koostanud maakohtusse
   esitatud avalduse, avaldajal oli võimalik esitada kõik omapoolsed seisukohad, selgitused,
   tõendid jne, kuid ta ei ole seda võimalust kasutanud. Ei ole ühtegi mõistlikku põhjust, miks
   peaks avaldaja vajama veel eraldi nõustajat korrektse avalduse ning ümberkujundamiskava
   esitamiseks;
3) ei nõustu võlausaldaja avaldaja seisukohaga, et talle ei antud võimalust olla ära kuulatud.
   Tsiviilkohtumenetluse seadustiku kohaselt saab ärakuulamiseks lugeda piisavaks ka isiku
   kirjalikult esitatud seisukoha (TsMS § 477 lg 4);
4) on avaldaja tunnistanud, et ei ole oma kohustusi pika aja jooksul suutnud täita ning et näiteks
   Swedbank AS-le ei ole avaldaja suutnud võlgnevust ka mitte osaliselt tasuda. Võlausaldaja
   hinnangul on avaldaja pankrotiseisus ning tegemist ei ole enam võlgade ümberkujundamise
   olukorraga (VÕVS § 1 lg 1, § 2 lg 1). Kui isik ei ole aastate jooksul suutnud võlausaldajale
   võlgnevust tasuda ka mitte paari euro kaupa, siis ei eluliselt usutav, et ta suudaks seda teha
   pärast ümberkujundamiskava kinnitamist;
5) on avaldaja selgitanud, et on korduvalt püüdnud Pargi tn 1 asuvast korteriomandist vabaneda,
   kuid see ei ole õnnestunud ning nimetatud asjaolu on kontrollitav portaalis kv.ee.
   Võlausaldaja on seisukohal, et kui avaldaja esitab seisukohtasid või väiteid, tuleb tal neid
   tõendada, mitte võlausaldaja ei pea hakkama võlgniku väiteid iseseisvalt kontrollima.
6. Kiviõli Soojus AS palub jätta avaldaja määruskaebus rahuldamata ja jätta kõik menetlusega
seotud kulud avaldaja kanda.
Vastuses esitatud seisukohtade kohaselt:
1) ei vastanud avaldaja võlgade ümberkujundamise avaldus seaduse nõuetele, mistõttu jättis
   maakohus selle õigustatult menetlusse võtmata;
2) ei ole asjakohane viide VOVS § 15 lg-le 1, kuna puudutab eelkõige lisateavet avaldaja
   majandusliku seisu ja maksevõime kohta. Eraldi ärakuulamise taotlust TsMS § 477 lg 4
   alusel avaldaja kohtule esitanud ei ole;



                                                3
3) on avaldaja seisukoht maakohtu määruse põhjendatuse osas vastuoluline. Ehkki avaldaja
   väitel puuduvad maakohtu määruses põhjendused, on määruskaebuses viidatud maakohtu
   määruses sisalduvatele põhjendustele.

RINGKONNAKOHTU SEISUKOHT
7. Ringkonnakohus leiab, et Viru Maakohtu 15. detsembri 2015.a määrus tuleb tühistada ja saata
A.P. avaldus võlgade ümberkujundamise nõudes Viru Maakohtule menetlusse võtmise
otsustamiseks. Määruskaebus kuulub rahuldamisele.
8. Õige on määruskaebuses esitatud seisukoht, mille järgi on võlgade ümberkujundamise
menetluse näol tegemist hagita menetlusega, kus kohtul on võrreldes hagimenetlusega suurem
selgitamiskohustus ning kehtivad leevendatud tõendamisreeglid. VÕVS § 5 kohaselt
kohaldatakse võlgade ümberkujundamise menetlusele tsiviilkohtumenetluse seadustikus hagita
menetluse kohta sätestatut, kui VÕVS-ist ei tulene teisiti. TsMS § 477 lg 5 kohaselt ei ole kohus
hagita asja lahendamisel seotud menetlusosaliste esitatud taotluste ega asjaoludega ega nende
hinnanguga asjaoludele, kui seadusest ei tulene teisiti.
TsMS § 229 lg 2 teise lause kohaselt võib hagita menetluses arvestada tõendina ka niisuguseid
tõendusvahendeid, mis ei vasta sama lõike esimeses lauses toodud loetelule. TsMS § 230 lg 3
kohaselt võib kohus hagita asjas koguda tõendeid mh ka omal algatusel.
Samas ei tule kohtul endal siiski asuda võlgade ümberkujundamise menetluses täitma nõustaja
ülesandeid.
9. Ehkki avaldaja esitas avalduse advokaadi vahendusel, kellelt tuleb eeldada õigusalaste
teadmiste olemasolu, ei tähenda see, justkui puuduks kohtul igasugune selgitamiskohustus.
Asja materjalidest nähtuvalt on maakohus pärast avalduse saamist küsinud seisukohti küll
avalduses märgitud võlausaldajatelt, samuti pöördunud kohtunõudega potentsiaalse võlanõustaja
poole, kuid kohus ei ole andnud võlgnikule võimalust oma puudustega avalduse täiendamiseks
või kohtu poolt vajalikuks peetud lisaandmete esitamiseks. Ringkonnakohtu arvates on
maakohus sellega rikkunud menetlusnormi. TsMS § 3401 kohaselt tuleb kohtul anda
menetlusosalisele võimalus puuduste kõrvaldamiseks, määrates selleks mõistliku tähtaja ja jättes
menetlusdokumendi seniks käiguta. Ka VÕVS §-st 15 tuleneb kohtu õigus küsida enne võlgade
ümberkujundamise avalduse menetlusse võtmist võlgnikult ja/või võlausaldajatelt täiendavaid
andmeid, mis on kohtule vajalikud veendumaks, kas esinevad VÕVS §-s 17 sätestatud alused
avalduse menetlusse võtmisest keeldumiseks.
10. Ringkonnakohus märgib, et kui VÕVS § 17 lõikes 1 sätestatakse absoluutsed alused avalduse
menetlusse võtmisest keeldumiseks, siis sama paragrahvi lõikes 2 nähakse ette kohtu
diskretsioon, s.o mõne loetletud asjaolu esinemise korral võib kohus avalduse sellegipoolest
menetlusse võtta, kui kohtu hinnangul oleks võlgade ümberkujundamise menetluse läbiviimine
asjaomasel juhul siiski nii võlgniku kui võlausaldajate huve silmas pidades eesmärgipärane.
Käesoleval juhul ei ole maakohus täpsustanud, missugusel VÕVS § 17 lõikes 2 sätestatud alusel
pidas kohus põhjendatuks keelduda avalduse menetlusse võtmisest. Maakohtu määruses on
allajoonimisega esile toodud VÕVS § 17 lg 2 p 2, mille põhjal võib kaudselt järeldada, et kohtu
hinnangul jättis võlgnik täitmata VÕVS § 10 lõikes 1 sätestatud kohustuse – astuda vajalikke
samme, et saavutada võla ümberkujundamine kohtuväliselt. Ringkonnakohtu arvates tuleb
kohtul selle kohustuse võlgnikupoolse täitmise hindamisel arvestada ka seda, kas võlgniku ja
võlausaldajate vahel on võlgnevuste üle toimunud ka kohtumenetlusi või on võlgnevust
tunnustatud muul viisil. Käesoleval juhul nähtub asja materjalidest, et sisuliselt on kõigil kolmel
võlausaldajal võlgniku suhtes olemas täitedokument (v.a AS Kiviõli Soojus, kus Kohtute


                                                4
infosüsteemi andmetel on maakohus teinud tsiviilasjas nr 2-14-40263 otsuse 16. märtsil 2016.a
ning käesoleva määruse tegemise aja seisuga ei ole kohtuotsus veel jõustunud). Sellises
olukorras võivad võlgniku võimalikud sammud saavutada võla ümberkujundamine kohtuväliselt
jääda piiratuks.
11. Iseenesest ei ole võlgade ümberkujundamise avalduse menetlusse võtmisest keeldumise
aluseks asjaolu, et võlgnik ei ole esitanud kohtule võlgade ümberkujundamiskava. VÕVS § 11
lg 3 kohaselt ei pea avaldusele lisama võlgade ümberkujundamiskava, kui võlgnik taotleb selle
koostamist nõustaja kaasabil. Käesoleval juhul on kohtule esitatud avaldusest võimalik kaudselt
aru saada, et avaldaja soovis ümberkujundamiskava koostamist nõustaja kaasabil. Ehkki
ümberkujundamiskava koostamist nõustaja kaasabil ei ole sõnaselgelt taotletud, on avaldaja
märkinud, et ei ole ise võimeline iseseisvalt selgeks tegema kõiki sissenõudjaid ja võlgade
suurust, samuti võlgade põhjendatust.
Ringkonnakohtu hinnangul puudub alus pidada võlgniku varalist seisundit ja võlgnevuste
koosseisu sedavõrd ebaselgeks, et võlgnik ei peaks suutma tulla toime võlanimekirja ja
võimaliku ümberkujundamiskava koostamisega. Asja materjalidest nähtuvalt on võlgnikul
kohustused kolme võlausaldaja ees (AS Bigbank, AS Swedbank ja AS Kiviõli Soojus). Nõuete
arvestuse mõningane täpsustumine (nt vastavalt AS Swedbank 25.11.2015.a seisukohale, mille
kohaselt oli nõude suurus nimetatud aja seisuga kokku 2951,09 eurot) ei takista avalduse
menetlemist. Võlausaldaja nõude suurust on võimalik täpsustada menetluse käigus (VÕVS
§ 23).
12. Avalduse menetlemisest keeldumise aluseks ei ole ka ainuüksi asjaolu, et võlgnik ei ole
nimetanud isikut, keda oleks võimalik nimetada nõustajaks. VÕVS § 18 kohaselt võib kohus
määrata nõustaja nii võlgniku avalduse alusel kui ka omal algatusel. Seega saab ja tuleb kohtul
võimaluste piires teha toiminguid võlanõustaja leidmiseks. Käesoleval juhul on maakohus
pöördunud 17.11.2015.a kirjaga Ene Mändla poole, kes maakohtule teadaolevalt tegutseb Ida-
Virumaa piirkonnas võlanõustajana. Kohtu pöördumisele vastust ei laekunud.
Asja materjalidest ei nähtu, et kohus või avaldaja oleksid pöördunud võlanõustaja leidmise
küsimuses Sotsiaalkindlustusameti või kohaliku omavalitsusüksuse poole.
Sotsiaalkindlustusameti koduleheküljel http://www.sotsiaalkindlustusamet.ee/integreeritud-teenuste-
osutamine-toimetulekuraskustes-inimestele-3/?highlight=Multiprobleemidega,inimestele kättesaadava
teabe põhjal jätkub 2016.-2018. aastatel Euroopa Sotsiaalfondi poolt rahastatav projekt, mille
raames osutatakse toimetulekuraskustes inimestele muuhulgas võlanõustamise teenust.
Kodulehekülje andmetel tegutseb Ida-Virumaa piirkonnas nimetatud valdkonna koordinaatorina
Enely Kullamäe.
Kiviõli linna kodulehekülje andmetel tegutseb linnavalitsuse struktuuris sotsiaalüksus ning ka
Kiviõli Päevakeskuses pakutakse muuhulgas võlanõustamise teenust.
13. Ringkonnakohtu arvates tulnuks maakohtul võlgnikule enne avalduse menetlusse võtmisest
keeldumist selgitada, et võlanõustajaks sobiva isiku mitteleidmise korral tuleks avaldajal
iseseisvalt koostada ja kohtule esitada võlgade ümberkujundamiskava. Ümberkujundamiskava
on VÕVS § 22 kohaselt võlgade ümberkujundamise menetluse oluliseks aluseks ning kava
puudumisel ei ole menetluse eesmärgipärane läbiviimine võimalik.
Ümberkujundamiskavast peab nähtuma võlgniku realistlik ja ka võlausaldajate huve mõistlikult
arvestav nägemus sellest, kuidas oleks tal võimalik võlgnevusi kasvõi osaliselt likvideerida.
Võlgade ümberkujundamise menetluses tuleks üldpõhimõttena lähtuda sellest, et võlausaldaja ei
tohiks seeläbi sattuda oluliselt halvemasse olukorda sellega võrreldes, mida ta saaks võlgniku
olemasoleva vara pankrotimenetluses realiseerimisel ja arvestades võimalusi saada lisa kuni
võlgniku võimaliku võlgadest vabastamiseni.


                                                5
14. VÕVS § 20 lg 1 kohaselt peatub võlgade ümberkujundamise avalduse menetlusse võtmisel
viivise või ajas suureneva leppetrahvi arvestamine võlgniku vastu suunatud nõudelt kuni
ümberkujundamiskava kinnitamiseni või menetluse lõppemiseni. See ei kehti nõuete suhtes,
mille ümberkujundamist võlgnik ei taotle. Lg 3 kohaselt peatab kohus avalduse menetlusse
võtmisel võlgniku vara suhtes läbiviidava täitemenetluse (või sundtäitmise) raha
sissenõudmiseks kuni ümberkujundamiskava kinnitamiseni või menetluse lõppemiseni. Kohtul
on õigus vastavalt VÕVS § 28 lg-tele 1 ja 2 jätta avaldus läbi vaatamata pärast võlgade
ümberkujundamise avalduse menetlusse võtmist, kuid enne kinnitamist eelkõige juhul, kui
võlgnik seda taotleb või kui selgub, et võlgnik on püsivalt maksejõuetu.
Kuivõrd maakohus on ebaõigesti keeldunud A.P. avalduse menetlusse võtmisest seoses
avalduses esinevate puuduste tõttu ilma, et avaldajale oleks antud tähtaeg puuduste
kõrvaldamiseks, on ebaõige maakohtu järeldus, et puuduste tõttu avalduses tuleb jätta avaldus
menetlusse võtmata.
15. Menetluskulude jaotus otsustatakse asjas tehtavas lõpplahendis.



/allkirjastatud digitaalselt/     /allkirjastatud digitaalselt/       /allkirjastatud digitaalselt/
  Üllar Roostoja                     Viivi Tomson                            Kai Kullerkupp




                                                6

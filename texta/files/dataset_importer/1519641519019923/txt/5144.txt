                                                                                    4-15-4761




                           KOHTUMÄÄRUS
 Kohus                                 Tallinna Ringkonnakohus, kriminaalkolleegium
 Määruse tegemise aeg ja koht          12. oktoober 2016.a, Tallinn, kirjalik menetlus
 Väärteoasja number                    4-15-4761
 Kohtunik                              Pavel Gontšarov
 Vaidlustatud kohtulahend              Pärnu Maakohtu 22. augusti 2016. a määrus
 Kaebuse esitaja ja kaebuse liik       süüdlane Kert         Põldots     (ik   38711204256),
                                       määruskaebus
RESOLUTSIOON

Jätta süüdlase Kert Põldotsa esitatud määruskaebus rahuldamata ja Pärnu Maakohtu
22.08.2016 määrus muutmata.

EDASIKAEBAMISE KORD
Käesolev määrus on lõplik.

ASJAOLUD JA MENETLUSE KÄIK

1.     14.06.2016.a. esitas Politsei- ja Piirivalveameti Lääne prefektuur Pärnu Maakohtule
avalduse süüdlasele Kert Põldotsale Lääne Prefektuuri 31.07.2014 otsusega väärteoasjas nr
2670,14,004326 määratud rahatrahvi asendamiseks arestiga.

2.     Pärnu Maakohtu 16.06.2016 istungil selgitas süüdlane K. Põldots, et rahatrahvi ei ole ta
tasunud ning on nõus kandma aresti.

3.     Pärnu Maakohtu 16.06.2016 määrusega asendati süüdlasele K. Põldotsale 31.07.2014
otsusega määratud rahatrahv 200 eurot, so 50 trahviühikut, arestiga 5 ööpäeva. Aresti kandmise
aja alguseks määras kohus K. Põldotsale Pärnu Maakohtu 16.06.2016.a. määrusega
väärteoasjas nr 4-16-4193 asenduskaristusena kohaldatud aresti ärakandmise lõpu. Määrus
jõustus 2.07.2016.

4.     Pärnu Maakohtu 22.08.2016 määrusega määrati süüdlasele K. Põldotsale uus aeg
arestimajja ilmumiseks.

4.1. Maakohus märkis, et 22.08.2016 oli tühistatud väärteoasjas nr 4-16-4193
asenduskaristusena kohaldatud arest. Maakohus leidis, et seetõttu on vajalik määrata
väärteoasjas nr 4-16-4761 uus aresti kandmisele asumise aeg.


                                                                                             1
4.2. Maakohus märkis, et Politsei- ja Piirivalveameti Lääne prefektuuri Pärnu
politseijaoskonna patrulli- ja liiklusjärelvalvetalituse Pärnu arestimajast saadud vastuse
kohaselt ei ilmunud K. Põldots väärteoasjas nr 4-16-4193 kohaldatud aresti kandma. Maakohus
leidis, et kuna aresti määramise hetkel viibis K. Põldots Tallinna Vanglas ja on karistuse
kandmiselt vabanenud ning ei ole teada tema tegelik viibimiskoht, tuleb K. Põldotsa kohustada
ilmuma aresti kandma arestimajja 14ndal päeval pärast 22.08.2016 määruse kättesaamist.

MÄÄRUSKAEBUS

5.    Tallinna Ringkonnakohtus registreeriti 3.10.2016 menetlusaluse isiku K. Põldotsa
määruskaebus Harju Maakohtu 22.08.2016 määrusele.

Kaebaja märgib, et ta ei ole nõus maakohtuga väärteoasjas 4-16-4761 ning selgitab, et on
rahatrahvi tasunud. Lisaks on kaebuses märgitud, et kaebaja sooviks rahatrahvi tasuda
20.10.2016.

RINGKONNAKOHTU SEISUKOHT

6.      Ringkonnakohus, tutvunud määruskaebusega, asub järgmistele seisukohtadele.

6.1. Määruskaebuses osundab kaebaja, et kuna algselt määratud rahatrahv on tema poolt
tänaseks tasutud, siis ei ole enam põhjendatud asenduskaristusena kohaldatud aresti kandmisele
asumine. Ringkonnakohus märgib, et tegemist ei ole 22.08.2016 määrust puudutavalt
asjakohase väitega. Nimelt asendati K. Põldotsa rahatrahv arestiga 16.06.2016
kohtumäärusega, mis jõustus edasikaebetähtaja möödumisel 2.07.2016. See tähendab, et ka K.
Põldotsa suhtes kohaldatud asenduskaristus, s.o arest, on jõustunud. Seega K. Põldotsa
paljasõnaline väide, mille kohaselt tänaseks on algne rahatrahv tasutud, ei saa enam tuua kaasa
selle arestiga asendamata jätmist. Ringkonnakohus selgitab, et kui K. Põldots soovib asuda
vaidlustama jõustunud kohtulahendiga kohaldatud aresti, tuleb seda teha teistmise korras
väärteomenetluse seadustiku 15. peatükis sätestatud korras, esitades teistmisavalduse
Riigikohtule. 22.08.2016 määrus puudutab üksnes seda, millal K. Põldots asub 16.06.2016
määratud aresti kandma. Seega jäävad eelmärgitud kaebuse väited ainetuks ega too kaasa
22.08.2016 määruse muutmist.

6.2. Arvestades eelmärgitud kaebuse väidet, mille kohaselt on K. Põldots enda sõnutsi
tasunud kõnealuse rahatrahvi, jääb küsitavaks kaebaja teine taotlus, s.o võimaldada rahatrahvi
tasuda 20.10.2016. Ringkonnakohus selgitab siingi, et rahatrahvi ei ole K. Põldotsal enam
võimalik tasuda, kuna tänaseks on olemas jõustunud kohtulahend, millega kõnealune rahatrahv
asendati arestiga. Maakohus on määranud, et K. Põldotsal tuleb asuda aresti kandma 14-ndal
päeval pärast 22.08.2016 määruse kättesaamist. Toimikumaterjalidest nähtuvalt on 22.08.2016
määrus K. Põldotsale kätte toimetatud 13.09.2016 (tl 22). Ringkonnakohus ei näe esitatud
kaebuse ega väärteotoimiku materjalide pinnalt põhjust muuta ka aresti kandmisele asumise
tähtaega, mistõttu jääb kaebus täielikult rahuldamata.

7.     Eeltoodu alusel ning juhindudes VTMS §-dest § 192, § 194, § 196, § 198, jätab
ringkonnakohus Harju Maakohtu 22.08.2016 määruse muutmata ja määruskaebuse
rahuldamata.

/allkirjastatud digitaalselt/
Pavel Gontšarov

                                                                                             2

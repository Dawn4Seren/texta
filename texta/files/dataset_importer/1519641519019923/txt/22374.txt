                                                                                  1-16-423




                          KOHTUMÄÄRUS

Kohus                            Tallinna Ringkonnakohus

Määruse tegemise aeg ja koht     1. märts 2016. a., Tallinn

Kohtuasja number                 1-16-423

Kohtukoosseis                    Meelika Aava, Ivi Kesküla, Orvi Tali

Apelleeritud kohtuotsus          Harju Maakohtu 21. jaanuari 2016. a otsus Valeri Surkovi
                                 süüdistuses KarS § 4231 järgi lühimenetluses kiirmenetluse
                                 korras
Apellatsiooni esitaja            Süüdistatav Valeri Surkov

Asja läbivaatamise viis          Kirjalik menetlus


RESOLUTSIOON
1) Jätta süüdistatava Valeri Surkovi apellatsioon karistuse mõistmise osas kui ilmselt
põhjendamatu läbi vaatamata ja tagastada.

2) Jätta süüdistatava Valeri Surkovi apellatsioon menetluskulude osas rahuldamata.

Edasikaebamise kord
Määruse peale võib süüdistatav advokaadist kaitsja vahendusel esitada määruskaebuse Riigikohtule
15 päeva jooksul Tallinna Ringkonnakohtu kaudu alates päevast, mil menetlusosaline sai
vaidlustatavast kohtumäärusest teada või pidi teada saama.

ASJAOLUD JA MENETLUSE KÄIK
1. Harju Maakohtu 21. jaanuari 2016. a otsusega lühimenetluses kiirmenetluse korras tunnistati V.
Surkov süüdi KarS § 4231 järgi. Teda karistati 3 kuu pikkuse vangistusega. KrMS § 238 lg 2
kohaselt vähendati mõistetavat karistust ühe kolmandiku võrra ja karistuseks mõisteti 2 kuud
vangistust. KarS § 65 lg 2 alusel suurendas kohus mõistetud karistust Harju Maakohtu 26. novembri
2015. a kohtuotsusega mõistetud karistuse ära kandmata osa, s.o 1 aasata 5 kuu 12 päeva vangistuse
võrra ja mõistis liitkaristuseks mitme kohtuotsuse järgi 1 aasta 7 kuud 12 päeva vangistust alates
tema kinnipidamisest 19. jaanuaril 2016.
Kohus mõistis süüdistatavalt välja menetluskulud, s.o sundraha 322,50 eurot ja määratud kaitsja tasu
144 eurot. Kohus määras, et menetluskulud tuleb tasuda osade kaupa võrdsete osadena 10 kuu
jooksul alates kohtuotsuse jõustumisest.

2. V. Surkov tunnistati süüdi mootorsõiduki süstemaatilises juhtimises ilma selleks nõutavat
juhtimisõigust omamata. Tema tegevus seisnes selles, et olles varem juhtinud mootorsõidukit ilma
juhtimisõigust omamata 29. jaanuaril 2015 ja 20. märtsil 2015, juhtis ta uuesti mootorsõidukit
Volkswagen Transporter registreerimisnumbriga XXX XXX ilma juhtimisõigust omamata 19.
jaanuaril 2016 kell 23.00 Harjumaal Pärnamäe teel.

3. Maakohtu otsuse peale esitas apellatsiooni süüdistatav V. Surkov, kes vaidlustab kohtuotsust
temale mõistetud karistuse ja menetluskulude osas.

Apellant leiab, et maakohtu poolt mõistetud karistus on liialt range ja taotleb ringkonnakohtult selle
ülevaatamist. Taotleb menetluskulude tasumise tähtaja pikendamist ühe aastani, sest vanglas ei
tarvitse ta olla tööga kindlustatud.

RINGKONNAKOHTU PÕHJENDUSED JA SEISUKOHT

4. Kohtukolleegium, tutvunud kriminaaltoimiku materjalidega ja esitatud apellatsiooni väidetega,
leiab, et maakohtu otsus on seaduslik ja põhjendatud, mistõttu kohtuotsus tuleb jätta muutmata.

Kohtupraktikas valitseva põhimõtte kohaselt on kõrgema astme kohtu poolt maakohtus mõistetud
karistuse muutmine põhjendatud üksnes juhul, kui kõrgema astme kohus muudab süüdistatava teo
kvalifikatsiooni või kui ilmnevad asjaolud viitavad selgelt sellele, et madalama astme kohus pole
arvesse võtnud karistust kergendavaid või raskendavaid asjaolusid või on valesti tõlgendanud KarS
§-s 56 täheldatud karistuse mõistmise aluseid.

Kohtukolleegium leiab, et maakohtu otsuses selliseid mõistetud karistuse tühistamise aluseid ei
esine. Maakohtu otsuses on süüdistatavale mõistetud karistust põhjendatud ning kohtukolleegium
nõustub nende põhjendustega.

KarS § 4231 sanktsioon näeb karistusena ette rahalise karistuse või kuni üheaastase vangistuse. V.
Surkovi süü suurust arvestades ei pidanud maakohus tema karistamist rahalise karistusega
võimalikuks. Lisaks sellele ei olnud sellise karistuse mõistmine reaalselt täidetav, sest V. Surkovil
puuduvad kohtu hinnangul selleks materiaalsed vahendid. Maakohus karistas V. Surkovi sanktsiooni
keskmisest määrast oluliselt lühema vangistusega. Kuna kriminaalasi lahendati lühimenetluses, siis
vähendas kohus mõistetavat karistust ühe kolmandiku võrra. Maakohus võttis karistuse mõistmisel
arvesse karistust kergendava asjaoluna süüdistatava puhtsüdamliku kahetsuse. Karistust
raskendavaid asjaolusid maakohus ei tuvastanud. Kuna V. Surkov pani uue kuriteo toime
üldkasuliku töö tegemise ajal, siis kohaldas maakohus tema suhtes põhjendatult KarS § 65 lg 2
sätteid ja suurendas mõistetud karistust eelmise kohtuotsuse järgi mõistetud karistuse ärakandmata
osa võrra.

Kohtukolleegium ei tuvastanud asjaolusid, mis võimaldaksid V. Surkovile mõistetud karistust
kergendada. Sellistele asjaoludele ei ole viidanud oma apellatsioonis ka V. Surkov ise.

Seega on V. Surkovi apellatsioon karistuse mõistmise peale ilmselt põhjendamatu ja
kohtukolleegium jätab selle läbi vaatamata.



                                                                                          2(4)
5. Järgnevalt peatub kohtukolleegium V. Surkovilt välja mõistetud menetluskuludel.

KrMS § 175 lg 1 p-de 4 ja 9 järgi on menetluskulud määratud kaitsjale määratud tasu ja
süüdimõistva kohtuotsusega kaasnev sundraha.

KrMS § 180 lg 1 sätestab, et süüdimõistva kohtuotsuse korral hüvitab menetluskulud süüdimõistetu.
KrMS § 180 lg 3 kohaselt menetluskulusid määrates arvestab kohus süüdimõistetu varalist seisundit
ja resotsialiseerumisväljavaateid. Kui menetluskulude hüvitamine ilmselt käib süüdimõistetule üle
jõu, jätab kohus osa neist riigi kanda. Kohus võib määrata, et kriminaalmenetluse kulud hüvitatakse
ositi.

Lähtudes KrMS §-st 423 ja § 417 lg-st 2 antakse väljamõistetud kohtukulude vabatahtlikuks
hüvitamiseks süüdistatavale aega üks kuu arvates kohtuotsuse jõustumisest. Kui süüdistatav ei ole
selle tähtaja jooksul kohtukulusid hüvitanud, saadetakse kohtuotsuse ärakiri sundtäitmise
korraldamiseks kohtutäiturile. Kriminaalmenetluse kulude sissenõudmist sätestava KrMS 18. peatüki
3. jaos ei nähta otsesõnu ette võimalust, et kohus saaks kohtuotsuse tegemisel määrata kohtukulude
vabatahtlikuks hüvitamiseks ühest kuust pikemat tähtaega. Sellist võimalust ei tulene otsesõnu ka
KrMS § 180 lg-st 3, milles sätestatakse kohtu pädevus võimaldada hüvitada kohtukulusid ositi.
Seoses sellega on Riigikohtu kriminaalkolleegium oma 20. veebruari 2012. a otsuses nr 3-1-1-2-12
ja 9. detsembri 2013. a otsuses nr 3-1-1-109-13 asunud seisukohale, et lähtudes KrMS § 313 lg 1 p-st
7 on siiski kohus ka kohtuotsuse tegemisel pädev kaaluma kohtuotsuse täitmise asjaolusid ja tal on
seejuures õigus määrata kohtukulude vabatahtlikuks hüvitamiseks ka ühest kuust pikem tähtaeg.

Praeguses kriminaalasjas on maakohus kohtuotsuse tegemisel määranud, et menetluskulud tuleb
tasuda 10 kuu jooksul osade kaupa alates kohtuotsuse jõustumisest, pikendades sellega otsuse
vabatahtliku täitmise üldist ühekuulist tähtaega. Seega on maakohus juba pikendanud
menetluskulude tasumise üldist tähtaega. Maakohtu otsus ei ole veel jõustunud, sest süüdistatav
vaidlustas selle apellatsiooni korras.

KrMS §-s 424 sätestatu kohaselt võib mõjuvate põhjuste olemasolu korral süüdimõistetu elukoha
järgse maakohtu täitmiskohtunik süüdimõistetu taotlusel oma määrusega pikendada või ajatada kuni
ühe aasta võrra rahalise karistuse tervikuna või ositi tasumise tähtaega või määrata selle tasumise
kindlaksmääratud tähtaegadel osade kaupa.

Kui süüdistatav V. Surkov pärast menetluskulude tasumise tähtaja, s.o 10 kuu möödumist
kohtuotsuse jõustumisest jätkuvalt leiab, et tal puuduvad rahalised vahendid menetluskulude
tasumiseks, siis on tal õigus pöörduda vastavasisulise taotlusega maakohtu täitmiskohtuniku poole.

Asjaolu, et V. Surkov viibib praegu vanglas, ei ole kohtukolleegiumi hinnangul aluseks temalt välja
mõistetud menetluskulude tasumise tähtaja pikendamiseks, sest Vangistusseaduse § 37 kohaselt on
kinnipeetav kohustatud töötama. Vangistusseaduse § 38 lg 1 kohaselt kindlustab vanglateenistus
võimaluse korral kinnipeetava tööga, arvestades kinnipeetava füüsilisi ja vaimseid võimeid ning
oskusi. Kui kinnipeetavat ei ole võimalik kindlustada tööga, rakendatakse teda võimaluse korral
vangla majandustöödel. Ka Riigikohtu kriminaalkolleegiumi senises praktikas on asutud
seisukohale, et hoolimata sellest, et vangistuse ajal ei ole kinnipeetavale igakord tagatud võimalust
töötada, ei saa menetluskulude hüvitamise otsustust tegev kohus juba ette lähtuda sellest, et
süüdimõistetu karistuse kandmise ajal kindlasti ei tööta. Juhul, kui isik menetluskulusid siiski
õigeaegselt ei tasu, tuleb lähtuda täitemenetluse seadustiku regulatsioonist (7. detsembri 2012. a
otsus nr 3-1-1-120-12 ja 9. detsembri 2013. a otsus nr 3-1-1-109-13).



                                                                                          3(4)
Seega on V. Surkovil võimalik töötada ka vangla tingimustes ning asuda hüvitama temalt välja
mõistetud menetluskulusid. Siinjuures lisab kohtukolleegium, et menetluskulude hüvitamine ei pea
toimuma mitte ainult süüdimõistetu töötasu, vaid ka muu vara arvel.

Eelnevat arvestades on kohtukolleegium seisukohal, et V. Surkovilt on menetluskulud seadusele
tuginedes välja mõistetud ja käesoleval ajal selle tasumise tähtaja pikendamiseks puudub alus.

6. Seega on V. Surkovi apellatsioon karistuse mõistmise peale ilmselt põhjendamatu ning
ringkonnakohus jätab selle juhindudes KrMS § 326 lg-st 3 läbi vaatamata. Menetluskulude osas
jätab kohtukolleegium süüdistatava apellatsiooni rahuldamata.


/allkirjastatud digitaalselt/




                                                                                     4(4)

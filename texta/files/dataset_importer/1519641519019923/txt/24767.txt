                        KOHTUMÄÄRUS

Kohus                             Tartu Ringkonnakohus

Kohtukoosseis                     Üllar Roostoja, Kai Kullerkupp, Andra Pärsimägi

Määruse tegemise aeg ja koht      1. veebruar 2016. a Tartu

Tsiviilasja number                2-15-182

Tsiviilasi                        Tartu linna (Tartu Linnavalitsuse kaudu) kaebus kohtutäitur
                                  Oksana Kutšmei 29.12.2014. a otsuse peale täiteasjades
                                  nr 084/2009/1906 ja nr 084/2009/3770
Vaidlustatud kohtulahend          Tartu Maakohtu 8. juuni 2015. a määrus


Kaebuse esitaja ja kaebuse liik   Tartu linna (Tartu Linnavalitsuse kaudu) määruskaebus

Kohtuistungi toimumise aeg        Kirjalik menetlus

Menetlusosalised ja nende         Määruskaebuse esitaja (avaldaja): Tartu linn (Tartu
                                  Linnavalitsuse kaudu), lepinguline esindaja Rein Pärtel
esindajad                         Vastustaja: Tartu kohtutäitur Oksana Kutšmei (asukoht: Tartu
                                  Jakobi 23), esindaja kohtutäituri abi Vladimir Kutšmei
                                  Puudutatud isikud:
                                  1. Einar Asso (isikukood: XXXXXXXXX)
                                  2. Astrid Asso (isikukood: XXXXXXXXXX)


RESOLUTSIOON
1. Tühistada Tartu Maakohtu 8. juuni 2015. a määrus ja teha uus määrus, millega rahuldada
Tartu linna (Tartu Linnavalitsuse kaudu) kaebus Tartu kohtutäitur Oksana Kutšmei
asendaja 29.12.2014. a otsuse peale täiteasjades nr 084/2009/1906 ja nr 084/2009/3770 ja
tühistada nimetatud otsus.
2. Jätta Tartu linna (Tartu Linnavalitsuse kaudu) kaebus kohtutäitur Oksana Kutšmei
asendaja 03.12.2014. a tasuotsuste tühistamise nõudes ning täitemenetluse alustamise tasu ja
kohtutäituri põhitasu võlgnikelt Einar Assolt ja Astrid Assolt väljamõistmise nõudes läbi
vaatamata.
3. Jätta põhiseaduslikkuse järelevalve menetlus kohtutäituri seaduse § 41 lg 2 põhiseadusele
vastavuse kontrollimiseks algatamata.
4. Jätta kõik menetluskulud maakohtus kohtutäitur Oksana Kutšmei kanda.
5. Tartu linna (Tartu Linnavalitsuse kaudu) määruskaebus rahuldada osaliselt.
6. Jätta menetluskulud maa- ja ringkonnakohtus Tartu kohtutäitur Oksana Kutšmei kanda.




Edasikaebamise kord
Menetlusosalisel on õigus esitada määruskaebus Riigikohtule 15 päeva jooksul alates käesoleva
määruse kättetoimetamisest.
Juhul, kui menetlusosaline taotleb menetlusabi, peab ta esitama tähtaja kestel määruskaebuse.
Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus mõistliku tähtaja pärast
menetlusabi taotluse lahendamist, kui nimetatud taotlus ei ole esitatud põhjendamatult või tähtaja
pikendamise eesmärgil.

ASJAOLUD
1. Tartu linn (Tartu Linnavalitsuse kaudu) esitas 07.01.2015. a kaebuse kohtutäitur Oksana
Kutšmei asendaja 29.12.2014. a otsuse peale täiteasjades nr 084/2009/1906 ja
nr 084/2009/3770.

Avalduse kohaselt on kohtutäitur Oksana Kutšmei algatanud Tartu Elamuhalduse AS-i
avalduse alusel võlgnik Einar Asso suhtes täiteasjad nr 084/2009/1906 ja nr 084/2009/3770.
Kuna võlgniku eest tasus võlgnevuse otse sissenõudjale kolmas isik, esitas sissenõudja
10.11.2014 kohtutäiturile avalduse, milles teavitas võlgnevuse tasumisest otse sissenõudjale
ning palus menetluse lõpetada. Nimetatud täiteasjades tegi kohtutäituri asendaja 03.12.2014
kohtutäituri tasu väljamõistmise otsuse, millega otsustas sissenõudjalt sisse nõuda
täitemenetluse alustamise tasu ja pool kohtutäituri põhitasust, tuginedes KTS § 41 lõikele 2.
Avaldaja esitas kaebuse kohtutäituri 03.12.2014 otsuste peale, mille kohtutäitur jättis
29.12.2014 otsusega rahuldamata.
Avaldaja leidis, et kohtutäituri 03.12.2014 otsused nimetatud täiteasjades ei ole põhjendatud
ning on ebaseaduslikud, sest täitmata on KTS § 41 lõikes 2 sätestatud tingimused. Kohtutäitur
on juba varem teinud otsuse, millega on tasu võlgnikult välja mõistnud. Seega nõuab täitur
tasu topelt. Kohtutäitur ei ole selgitanud ega põhjendanud, miks ta otsustas nõuda tasu
sissenõudjalt. Kohtutäitur ei ole selgitanud, mida on ta teinud täitemenetluses nõude
sissenõudmiseks. Käesoleva ajani ei ole kohtutäitur teinud otsust täitememenetluse lõpetamise
kohta. KTS § 41 pealkirjast tulenevalt on täituril õigus tasule menetluse lõpetamise korral,
mitte aga varem.




                                             2
Avaldaja oli seisukohal, et KTS § 41 lg 2 on põhiseadusega vastuolus olev ja palus seetõttu
algatada kohtul põhiseaduslikkuse järelevalve menetlus ning jätta säte kohaldamata. Säte
võimaldab kohelda sissenõudjaid erinevalt seetõttu, kas sissenõudja esitab taotluse
täitemenetluse lõpetamiseks või esitab täiturile ainult informatsiooni võla laekumise kohta
ilma täitemenetluse lõpetamise taotluseta.

Avaldaja palus:
1) algatada põhiseaduslikkuse järelevalve menetlus KTS § 41 lg 2 põhiseadusele vastavuse
kontrollimiseks ja jätta säte kohaldamata;
2) tühistada kohtutäituri 29.12.2014 otsus täiteasjades nr 084/2009/1906 ja nr 084/2009/3770
ning mõista menetluse algatamise tasu ja kohtutäituri põhitasu välja võlgnikult;
3) tunnistada kohtutäituri tegevus avaldaja kaebuses ja avalduses esitatud asjaoludel
ebaseaduslikuks.

2. Kohtutäitur vaidles avaldusele vastu (tl 52-57). Sissenõudja esitas 10.11.2014 kohtutäiturile
avalduse täitemenetluste lõpetamiseks ning sellisel juhul on kohtutäituril kohustus lõpetada
täitemenetlus. Sissenõudja teate kohaselt on kogu võlgnevus tasutud otse sissenõudjale ja
seega ei saa vaidlust olla selles, et sissenõudmisel olnud nõuded ei olnud (kohtutäituri
vahendusel) sisse nõutud. Sissenõudja avaldus täitemenetluse lõpetamiseks seoses võla
tasumisega otse sissenõudjale on täitemenetluse lõpetamise taotluseks KTS § 41 lg 2
tähenduses. Kohtutäitur on ametitoiminguid teinud ning täitemenetluste raames kasutanud
kõiki mõistlikult võimalikke ja seadusega lubatud abinõusid täitedokumentide täitmiseks.

MAAKOHTU LAHEND
3. Tartu Maakohus jättis 08.06.2015. a määrusega kaebuse rahuldamata ja menetluskulud
Tartu linna (Tartu Linnavalitsuse kaudu) kanda.

Tartu linn on vaidlustanud kohtutäituri 29.12.2014 otsuse täiteasjades nr 084/2009/1906 ja
nr 084/2009/3770, millega kohtutäitur otsustas sisse nõuda täitemenetluse alustamise tasu
19,16 eurot ning pool kohtutäituri põhitasust arvestatuna täitmata nõudelt mõlemas täiteasjas.
Kohus nõustus kohtutäituriga, et täitemenetluse alustamise tasu ja kohtutäituri põhitasu
maksab üldjuhul võlgnik (KTS § 30), st siis, kui ei ole sätestatud teisiti.
Vaidlust ei ole selles, et kohtutäitur on teinud täiteasjades nr 084/2009/1906 ja
nr 084/2009/3770 täitetoiminguid. Küll aga nõustus kohus avaldajaga, et vaieldav on
täitetoimingute hulk, kuna kohtutäitur ei ole tõendanud toimingute tegemist mahus, millele on
viidanud. Samas ei oma see käesolevas tsiviilasjas tähendust, sest kohtutäituril on õigus tasule
pärast täitetoimingute tegemist (täitmisteate kättetoimetamist, KTS § 23 lg 1) ja tasu suurus ei
sõltu tehtud toimingute arvust. Oluline on see, et pärast täitmisteate kättetoimetamist on
kohtutäitur teinud veel vähemalt ühe täitetoimingu – arestinud võlgniku pangakonto.
Käesoleval juhul on kohtutäitur tasuotsuse tegemisel tuginenud KTS § 41 lg-le 2, mis
sätestab, et kui sissenõudja taotleb täitemenetluse lõpetamist enne nõude täielikku
sissenõudmist kohtutäituri poolt ning kohtutäitur on nõude sissenõudmiseks teinud
täitetoiminguid, maksab sissenõudja menetluse alustamise tasu ja pool menetluse põhitasust,
arvestatuna sisse nõudmata jäänud summalt. Riigikohus on tõlgendanud nimetatud sätet, ning
märkinud, et nimetatud säte ei näe ette võlgniku õigust maksta võlg otse sissenõudjale, kuid
reguleerib mh sellise käitumise tagajärgi (Riigikohtu 18.09.2013 määrus 3-2-1-88-13).
Et sissenõudjal tekiks kohustus tasuda menetluse algatamise tasu ja pool kohtutäituri
põhitasust, peavad olema täidetud järgmised eeldused: 1) sissenõudja taotleb enne nõude
täielikku sissenõudmist täitemenetluse lõpetamist ja 2) kohtutäitur on nõude sissenõudmiseks
teinud täitetoiminguid. Käesoleval juhul on mõlemad eeldused täidetud. Sissenõudja on


                                               3
taotlenud täitemenetluse lõpetamist olukorras, kus kohtutäituri vahendusel ei ole nõue sisse
nõutud ning kohtutäitur on teinud toiminguid sissenõudja nõude rahuldamiseks. Avaldaja
väide, et kohtutäituri otsus tasu väljamõistmiseks sissenõudjalt on vastuolus varasema
praktikaga, ei oma asjas tähendust. Kohus nõustus kohtutäituriga, et kui sissenõudja esitab
kohtutäiturile taotluse täitemenetluse lõpetamiseks, peab kohtutäitur menetluse lõpetama.
Selline kohustus tuleneb seadusest (TMS § 48 lg 1). Kohtutäitur peab täitemenetluse
läbiviimisel arvestama küll sissenõudja ja võlgniku huvidega, kuid on formaliseerituse
printsiibist tulenevalt seotud sissenõudja esitatud taotlustega ega saa taotlust ise sisustada.
Avaldaja ise on täitemenetluse lõpetamise avalduses märkinud, et võlgnevus on tasutud otse
sissenõudjale, seega ei olnud võlgnevus sisse nõutud kohtutäituri poolt. Vastavalt
ülalmärgitud Riigikohtu lahendile on sissenõudja avaldus täitemenetluse lõpetamiseks seoses
võlgnevuse tasumisega otse sissenõudjale täitemenetluse lõpetamise taotluseks KTS § 41 lg 2
tähenduses.
See, et seni ei ole kohtutäitur teinud otsust menetluse lõpetamise kohta, ei anna alust tasu
mittemaksmiseks. Kohus oli seisukohal, et tasu maksmise kohustuse tekkimise aluseks on
kohtutäituri tasu väljamõistmise otsus, millest antud juhul on üheselt tuvastatav, et kohtutäitur
on teinud otsustuse menetlus lõpetada, põhjusel, et võlgnevus on tasutud otse sissenõudjale.
See annab kohtutäiturile aluse nõuda täitemenetluse algatamise tasu ja pool kohtutäituri
põhitasust sissenõudjalt. Kohus märkis, et avaldajal on kohtutäiturile makstud tasu osas
võimalus esitada hagi võlgniku vastu kahju hüvitamiseks.
Sissenõudja on märkinud, et KTS § 41 lg 2 on vastuolus PS §-ga 11. Kohus nimetatuga ei
nõustunud. Kohus leidis, et KTS § 41 lg 2 ei riku PS §-s 11 sätestatud põhimõtet. Kohus
märkis, et avaldaja märgitud asjaolu, mille kohaselt riive ei ole proportsionaalne abinõu
täitemenetluse eesmärkide saavutamiseks, ei ole vastuolus PS § 11 põhimõtetega. Avaldaja ei
ole selgelt välja toonud, milles seisneb väidetav avaldaja õiguste riive. Asjaolu, et seadusega
on avaldajale teatud erijuhul pandud kohustus tasuda osaliselt täitekulud (KTS § 41 lg 2), ei
ole avaldaja õigusi ebaproportsionaalselt riivav ning puudub vajadus algatada
põhiseaduslikkuse järelevalve KTS § 41 lg 2 põhiseaduspärasuse kontrollimiseks.
Avaldaja viited sellele, et avaldajal puudub ülevaade, kas ja kui palju on kohtutäituri
vahendusel võlgnevusest laekunud avaldajale, ei ole asjassepuutuvad. Avaldaja ei ole esitanud
kaebust kohtutäituri tegevusele täitemenetluses. Seega saab käesoleva kaebuse lahendamisel
kohus võtta seisukoha üksnes kohtutäituri poolt 29.12.2014 tehtud otsuse osas, mis on tehtud
03.12.2014 otsusele esitatud kaebuse kohta. Kuna kohtutäitur on algatanud neli erinevat
täiteasja Tartu linna ja Tartu Elamuhalduse AS-i taotluste alusel, on põhjendatud
täitetoimingute tegemine kõigis neljas täiteasjas. Seetõttu ei ole asjakohased avaldaja viited
sellele, et kohtutäitur on põhjendamatult teinud samasisulisi toiminguid kõigis neljas
täiteasjas.
Ka ei ole põhjendatud avaldaja seisukoht, mille kohaselt oleks kohtutäituril antud juhul
võimalik menetluse algatamise tasu ja osa põhitasust nõuda kahekordselt, st nii võlgnikult kui
ka sissenõudjalt. Kohtutäitur peab ametiülesannete täitmisel olema erapooletu ning
usaldusväärne (KTS § 2 lg 3). Kuna menetluse algatamise tasu muutub sissenõutavaks
täitmisteate kättetoimetamisega võlgnikule, peab kohtutäitur tegema ka tasu väljamõistmise
otsuse täitemenetluse alustamisel. Reeglina tasubki võlgnik ka täitekulud, kuid erandlikes
olukordades võib tasu maksmiseks kohustatud isik muutuda täitemenetluse kestel ning sellisel
juhul tuleb kohtutäituril teha uus otsus, millega mõista tasu välja tasu maksmiseks tegelikult
kohustatud isikult. See aga ei tähenda, et kohtutäituril on võimalik nõuda tasu kahekordselt.

MÄÄRUSKAEBUSE ESITAJA TAOTLUS JA PÕHJENDUSED
4. Tartu linn (Tartu Linnavalitsuse kaudu) esitas maakohtu määruse peale määruskaebuse.
Vastavalt 25.09.2015. a määruskaebuse täpsustusele palub avaldaja:


                                               4
1) peatada Tartu kohtutäitur Oksana Kutšmei asendaja 03.12.2014. a otsuste täitmine
täiteasjades nr 084/2009/1906 ja nr 084/2009/3770, millega mõisteti kaebajalt välja
täitemenetluse alustamise tasu ja täituri tasu, kuni kaevatavas asjas kohtumääruse
jõustumiseni;
2) rahuldada määruskaebus;
3) algatada põhiseaduslikkuse järelevalve menetlus KTS § 41 lg 2 vastavuse kontrollimiseks
põhiseadusele. Tulenevalt PSJKS §-st 9 jätta asja lahendamisel kohaldamata KTS § 41 lg 2,
tunnistades selle põhiseadusega vastuolus olevaks;
4) tühistada maakohtu määrus ja teha uus määrus, millega tühistada kohtutäituri tasu
väljamõistmise otsused täiteasjades nr 084/2009/1906 ja nr 084/2009/3770, samuti
29.12.2014. a kohtutäituri otsus Tartu linna poolt kohtutäituri tegevuse peale esitatud kaebuse
rahuldamata jätmise kohta ning mõista täitemenetluse alustamise tasu ja kohtutäituri põhitasu
välja võlgnikelt Einar Assolt ja Astrid Assolt;
5) jätta menetluskulud kohtutäituri kanda.

Määruskaebuses esitatud väidete kohaselt:
1) on väär maakohtu seisukoht, et täitemenetluse lõpetamise otsus ei oma asjas tähtsust.
Senikaua kuni täitur pole otsustanud, millisel õiguslikul alusel täiteasjade menetlus
lõpetatakse, pole võimalik lahendada menetluse lõpetamisel täituri tasuga seonduvaid
küsimusi. KTS § 41 pealkirjast nähtub üheselt, et kohtutäituril tekib tasu saamise õigus
täitemenetluse lõpetamise korral, kuid mitte varem;

2) on kohtutäitur samade võlgnike puhul teistes täiteasjades sissenõudja avalduse läbi
vaadanud isegi rohkem kui aasta hiljem ja lõpetanud menetluse hoopis TMS § 48 lg 1 p-i 2
alusel. Käesoleva kaebuse puhul on asjaolud samad, kuid täitur tugineb hoopis
TMS § 48 lg 1 p-le 1;

3) on ekslik kohtu seisukoht, et asjas ei oma tähtsust sissenõudja avaldus menetluse
lõpetamise avaldusest loobumiseks, kuna see on tehtud pärast kohtutäituri tasu väljamõistmise
otsusest teadasaamist. Täitemenetluse seadustikust ega tsiviilkohtumenetluse seadustikust ei
tulene, et sissenõudja algne tahteavaldus ei ole tagasivõetav;

4) jättis kohtutäitur selgitamiskohustuse täitmata. Kohtutäitur pidanuks TMS § 8 alusel
analoogiliselt TsMS § 431 lg-ga 1 selgitama menetlusosalisele menetluse lõpetamise
tagajärgi, mh ka kohtutäituri tasu maksmist;

5) ei ole sissenõudja soovinud täitemenetluse lõpetamist enne nõude täielikku sissenõudmist
kohtutäituri poolt. Sissenõudja ei soovinud, et täitemenetlus lõpetatakse ilma, et täituril oleks
võimalus võlgnikult sisse nõuda täitemenetluse kulusid, sh täitemenetluse alustamise tasu ja
kohtutäituri põhitasu. Nõue oli täielikult sisse nõutud, seega on ebaõige täituri väide, nagu
oleks avaldus menetluse lõpetamiseks esitatud enne nõude täielikku sissenõudmist
kohtutäituri poolt;

6) jättis maakohus tähelepanuta, et täiteasjas konkureerivad kohtutäituri tasu väljamõistmise
otsused, ehk täitemenetluse algatamise järgselt mõisteti kohtutäituri tasu välja võlgnikult ja
praeguseks on sama tasu välja mõistetud ka sissenõudjalt. Eelduslikult kehtib esimene otsus.
Jääb arusaamatuks, kas täitur on õigustatud täituri tasu sisse nõudma nii võlgnikult kui ka
sissenõudjalt ning kas esineb võimalus võlgniku suhtes tehtud esimese otsuse tühistamiseks,
kuna sissenõudja suhtes tehtud otsusega kaasnevalt see iseenesest tühiseks ei muutu;




                                               5
7) ei kohusta KTS § 41 lg 2 täiturit sissenõudjalt kohtutäituri tasu sisse nõudma, vaid jätab
alternatiivsed võimalused;

8) on KTS § 41 lg 2 vastuolus põhiseadusega, sõltumata asjaolust, kas KTS § 41 lg 2 on
TMS §-ga 38 konkureeriv õigusnorm või mitte. KTS § 41 lg 2 on vastuolus põhiseaduse
§-dega 11 ja 32. Vaidlustatud normis sätestatud riive ei ole proportsionaalne abinõu
täitemenetluse eesmärkide saavutamiseks. Vaidlustatud õigusnormiga riivatakse eriti
sissenõudja põhiseadusega tagatud omandipõhiõigust. Sissenõudjat ei või „karistada“
täitemenetluse kulude sissenõudmisega võlgniku või kolmanda isiku poolt nõude tasumisel
sissenõudjale, mille tagajärjel osutub sissenõudja kui täitmisavalduse esitaja omakorda
võlgnikuks täituri suhtes. Õigusnormi sõnastusest tuleneb, et sissenõudja peaks täiturile
maksimaalselt teatama nõude rahuldamisest, kuid mitte taotlema menetluse lõpetamist, et
mitte tekitada olukorda, kus täitur võib sissenõudjalt nõuda täituri kulude tasumist.

Tartu Maakohus rahuldas 27.10.2015. a määrusega määruskaebuse esitaja taotluse ning peatas
Tartu kohtutäitur Oksana Kutšmei asendaja 03.12.2014. a otsuste, millega mõisteti avaldajalt
välja täitemenetluse alustamise tasu ja kohtutäituri tasu, täitmise täiteasjades
nr 084/2009/1906 ja nr 084/2009/3770 kuni tsiviilasjas nr 2-15-182 tehtava lõpplahendi
jõustumiseni.

VASTUSTAJA SEISUKOHT
5. Tartu kohtutäitur Oksana Kutšmei vaidles määruskaebusele vastu ning palus jätta see
rahuldamata ning kohtukulud määruskaebuse esitaja kanda.

Vastuse kohaselt:
1) jääb kohtutäitur kõigi enda poolt 09.02.2015. a vastuses Tartu linna 07.01.2015. a
kaebusele esitatud seisukohtade juurde;
2) ei vasta määruskaebus TsMS § 662 lg 1 p-is 3 sätestatud nõuetele. Kui määruskaebuse
esitaja soovib 03.12.2014. a otsuste kui täitedokumentide täidetavuse kõrvaldamist, on
asjakohaseks õiguskaitsevahendiks sundtäitmise lubamatuks tunnistamise hagi. Käesolevas
menetluses ei saa kohus kohtutäituri tasu väljamõistmise otsuseid tühistada.

PUUDUTATUD ISIKUTE SEISUKOHAD
6. Puudutatud isikud Astrid Asso ja Einar Asso määruskaebusele sisuliselt ei vastanud.

RINGKONNAKOHTU SEISUKOHT
7. Ringkonnakohus leiab, et määruskaebus kuulub rahuldamisele osaliselt. Vaidlustatud
maakohtu määrus tuleb tühistada täitemenetlusseadustiku normide ebaõige kohaldamise tõttu
maakohtu poolt. Ringkonnakohus saab teha asjas uue määruse, millega rahuldab avaldaja
kaebuse kohtutäitur Oksana Kutšmei asendaja 29.12.2014 otsuste peale täiteasjades
nr 084/2009/1906 ja nr 084/2009/3770 ja tühistab nimetatud otsused. 03.12.2014 tasuotsuste
ja täitemenetluse alustamise tasu ja kohtutäituri põhitasu võlgnikelt Einar Assolt ja Astrid
Assolt välja mõistmise osas tuleb avaldaja kaebus jätta läbi vaatamata.

8. Asja materjalide kohaselt esitas sissenõudja 10.11.2014. a kohtutäiturile avalduse, milles
palus lõpetada täitemenetlused Einar Asso suhtes. 03.12.2014. a otsustas kohtutäitur mõlemas
täiteasjas KTS § 41 lg 2 alusel nõuda sissenõudjalt täitemenetluse alustamise tasu ja
kohtutäituri põhitasu. Sissenõudja esitas kohtutäituri tasu otsuste peale kohtutäiturile kaebuse.
Kaebuses loobus sissenõudja mh oma taotlusest täitemenetlus lõpetada.




                                               6
Täitemenetlus täiteasjades nr 084/2009/1906 ja nr 084/2009/3770 on käesoleva ajani
lõpetamata.

9. TMS § 48 sätestab täitemenetluse lõpetamise alused. TMS § 48 lg 1 p 1 kohaselt lõpetab
kohtutäitur täitemenetluse sissenõudja avalduse alusel ning sama paragrahvi lõige 1 p-i 2
kohaselt kirjaliku dokumendi esitamisel, kui sellest nähtub, et sissenõudja nõue on rahuldatud.
Punktis 2 nimetatud kirjaliku dokumendi võib täiturile esitada nii võlgnik kui ka sissenõudja.
Kui sissenõudja taotleb täitemenetluse lõpetamist (seejuures ei oma tähtsust asjaolu, kas
sissenõudja nõue on rahuldatud või mitte), ning kohtutäitur on nõude sissenõudmiseks teinud
täitetoiminguid, on sissenõudja kohustatud tasuma menetluse alustamise tasu ja pool
menetluse põhitasust, arvestatuna sissenõudmata jäänud summalt (KTS § 41 lg 2).
Kui sissenõudja üksnes teatab kirjalikult nõude rahuldamisest võlgniku poolt, kannab
täitemenetluse kulud üldnormi TMS § 38 lg 1 alusel võlgnik. Täitekulud nõuab võlgnikult
sisse täitekulude otsuse alusel kohtutäitur, kes tegi täitekulude otsuse (TMS § 38 lg 2).
Käesolevas asjas on kohtutäitur asunud seisukohale, et sissenõudja soovib täitemenetluse
lõpetamist just TMS § 48 lg 1 p-i 1 alusel, mis toob kaasa sissenõudja kohustuse kanda
täitemenetluse kulud KTS § 41 lg 1 järgi. Ringkonnakohus nõustub kohtutäituriga, et
sissenõudja 10.11.2014. a avaldust tõlgendades on võimalik asuda seisukohale, et sissenõudja
soovib täitemenetluse lõpetamist.
Ringkonnakohus on aga seisukohal, et saades sissenõudjalt täitemenetluse lõpetamise
avalduse, tekib kohtutäituril selgitamiskohustus täitekulude kandmise erisuste ja
KTS § 41 lg 2 kohaldatavuse osas. Selline kohtutäituri selgituskohustus tuleneb TMS §-st 8,
mille kohaselt peab kohtutäitur selgitama täitemenetluse osalistele nende õigusi ja kohustusi.
Antud juhul on kohtutäitur oma selgituskohustust rikkunud, mis on kaasa toonud
ebaseadusliku tasuotsuse tegemise kohtutäituri poolt. Selgitamiskohustuse täitmise raames
oleks kohtutäitur saanud välja selgitada, kas sissenõudja tegelik tahe oli tõepoolest
täitemenetluse lõpetamine või üksnes soov informeerida täiturit võla tasumisest võlgniku
poolt ja anda täiturile võimalus jätkata täitemenetlust võlgniku suhtes täituri tasu ja kulude
sissenõudmiseks. Käesoleval juhul on sissenõudja saanud vastava kohtutäituri selgituse alles
03.12.2014 tasuotsustest.
Ringkonnakohus jagab määruskaebuse esitaja arusaamist, et sissenõudjal on õigus oma
taotlusest täitemenetlus lõpetada ka loobuda. Tegemist on menetlusliku tahteavaldusega, mille
esitamist ja tagasivõtmist ei reguleeri tsiviilseadustiku üldosa seaduses sätestatu.
Täitemenetluse seadustikus reguleerimata küsimustes saab juhinduda ka tsiviilkohtumenetluse
seadustiku sätetest, näiteks viitab TMS § 10 lg 2 dokumentide kättetoimetamise osas
tsiviilkohtumenetluse seadustiku sätete kohaldamisele. Seega on põhjendatud määruskaebuses
esitatud väide, et täitemenetluse lõpetamise avalduse menetlemisel tuleb lähtuda
tsiviilkohtumenetluse põhimõtetest, samuti vastavast kohtupraktikast.
Riigikohus on tsiviilasjas nr 3-2-1-67-12 (p 18) asunud hagist loobumise avalduse
tagasivõtmise küsimuses seisukohale, et kohtule esitatud hagiavalduse tagasivõtmiseks või
sellest loobumiseks kehtib erikord, mh peab kohus tagasivõtmise või loobumise määrusega
lahendama. Hagist loobumine ei jõustu enne, kui kohus on selle määrusega vastu võtnud ja
selle osas TsMS § 429 lg 1 esimese lause ja § 431 lg 1 esimese lause alusel menetluse
lõpetanud. Kuni loobumistaotluse lahendamiseni on hagejal õigus ümber mõelda ja avaldus
tagasi võtta, st oma menetluslikku positsiooni muuta.
Sissenõudja on oma tahteavalduse täitemenetlus lõpetada tagasi võtnud 10.12.2014 kaebuses
kohtutäiturile ja seda korranud kohtule esitatud kaebuses. Maakohus oli seisukohal, et
kohtutäituri õigust tasu sissenõudmiseks ei muuda ka sissenõudja avaldus menetluse
lõpetamise avaldusest loobumiseks, kuna see oli tehtud pärast kohtutäituri tasu
väljamõistmise otsusest teadasaamist. Ringkonnakohus maakohtuga ei nõustu. Täitemenetluse


                                              7
lõpetamine toimub täituri otsusega ja sellist otsust ei ole kohtutäitur teinud. Sisuliselt on täitur
ise keeldunud sissenõudja avalduse rahuldamisest täitemenetluse lõpetamiseks, kuni tema tasu
ei ole tasutud ja on seetõttu koostanud KTS § 41 lg 2 alusel sissenõudjale tasunõude. Kuna
sissenõudja on nüüdseks oma täitemenetluse lõpetamise taotlusest loobunud, saab kohtutäitur
menetlust jätkates nõuda tasu sisse võlgnikult. Ainuüksi asjaolu, et kohtutäitur oli teinud
otsuse sissenõudja suhtes tasu väljamõistmiseks, ei saa piirata sissenõudja õigusi menetluse
lõpetamise osas ümber mõelda.
Kuna käesolevaks ajaks on sissenõudja oma taotlusest täitemenetlus sissenõudja algatusel
lõpetada, kehtivalt taganenud, siis puudub kohtutäituril alus menetluse lõpetamiseks
TMS § 48 lg 1 p-i 1 alusel ja sellest tulenevalt ka õigus nõuda täitemenetluse kulusid
KTS § 41 lg 2 alusel sissenõudjalt. Sissenõudja avalduses esitatud asjaolud annavad
kohtutäiturile õiguse lõpetada täitemenetlus TMS § 48 lg 1 p-i 2 alusel.
Kuna kohtutäituri tegevus ei ole olnud õiguspärane, tuleb sissenõudja kaebus kohtutäitur
Oksana Kutšmei asendaja 29.12.2014. a otsuse peale rahuldada ja tühistada nimetatud otsus.

10. Määruskaebuse esitaja on esitanud taotluse jätta asja lahendamisel KTS § 41 lg 2
kohaldamata ning algatada põhiseaduslikkuse järelevalve KTS § 41 lg 2 põhiseadusele
vastavuse kontrollimiseks. PSJKS § 9 lg 1 kohaselt, kui esimese või teise astme kohus on
kohtuasja lahendamisel jätnud kohaldamata mis tahes asjassepuutuva õigustloova akti või
välislepingu, tunnistades selle põhiseadusega vastuolus olevaks, või kui esimese või teise
astme kohus on kohtuasja lahendamisel tunnistanud õigustloova akti andmata jätmise
põhiseadusega vastuolus olevaks, edastab ta vastava otsuse või määruse Riigikohtule.
Käesoleva asja lahendamisel ei ole KTS § 41 lg 2 asjassepuutuv õigusnorm, mistõttu puudub
ringkonnakohtul pädevus kontrollida nimetatud õigusnormi vastavust põhiseadusele. Taotlus
tuleb jätta rahuldamata. Samal põhjusel (KTS § 41 lg 2 ei ole asjassepuutuv õigusnorm) tuleb
jätta tähelepanuta ka need määruskaebuse esitaja väited, mis puudutavad KTS § 41 lg-s 2
sätestatud teise eelduse (kas kohtutäitur on nõude sissenõudmiseks teinud täitetoiminguid)
täitmist kohtutäituri poolt.

11. KTS § 52 kohaselt toimub kohtutäituri tasu väljamõistmise otsuse vaidlustamine
kohustatud isiku poolt täitemenetluse seadustikus kohtutäituri otsuse vaidlustamiseks
ettenähtud korras, mis on sätestatud TMS §-des 217 ja 218. Kuna ringkonnakohus on
käesolevas määruses tuvastanud kohtutäituri poolsed menetluslikud minetused vaidlustatud
03.12.2014 tasuotsuse tegemisel, tuleb kohtutäituri 29.12.2014 otsus täiteasjades
nr 084/2009/1906 ja nr 084/2009/3770 tühistada. Kohtutäituri tasu väljamõistmise
vaidlustamine toimub TMS-s sätestatud korras, mistõttu peab kaebuse tasu otsuse peale läbi
vaatama kõigepealt kohtutäitur ise. Sellest tulenevalt vaatab kohus käesolevas menetluses läbi
kaebust kohtutäituri otsuse peale, millega kohtutäitur jättis rahuldamata sissenõudja kaebuse
tasuotsuse peale ja kohus ei vaata läbi kaebust tasuotsuse enda peale. Seetõttu puudub kohtul
õigus rahuldada käesolevas asjas sissenõudja kaebust 03.12.2014 tasuotsuse peale ja seda
tühistada. Nimetatud tasu otsuse peab läbi vaatama ja tühistama kohtutäitur ise.

Määruskaebuse esitaja on esitanud määruskaebuses ka taotluse mõista täitemenetluse
alustamise tasu ja kohtutäituri põhitasu välja võlgnikelt Einar Assolt ja Astrid Assolt.
Ringkonnakohus leiab, et käesolevas menetluses puudub kohtul õigus otsustada kohtutäituri
tasu väljamõistmise üle võlgnikult. KTS § 31 lg 1 järgi toimub kohtutäituri tasu
sissenõudmine kohtutäituri enda poolt tehtud kohtutäituri tasu otsuse alusel. Kohtutäitur saab
tasu sissenõudmise küsimuse lahendada edasises täitemenetluses. Määruskaebus tuleb
nimetatud osas jätta läbi vaatamata.




                                                 8
12. Käesolevat vaidlust tuleb käsitleda eelkõige kaebusena kohtutäituri otsuse peale, millise
kaebuse ringkonnakohus rahuldab, seetõttu tuleb kõik menetluskulud maa- ja
ringkonnakohtus jätta kohtutäituri kanda (TsMS § 172 lg 1 ja lg 10).



/digitaalselt allkirjastatud/    /digitaalselt allkirjastatud/     /digitaalselt allkirjastatud/
     Üllar Roostoja                    Kai Kullerkupp                   Andra Pärsimägi




                                              9

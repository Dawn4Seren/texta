                                 TARTU HALDUSKOHUS
                                    Tartu kohtumaja
                           KOHTUMÄÄRUS
Kohtuasja number              3-16-101; 3-16-102; 3-16-103; 3-16-104
Määruse kuupäev               14. jaanuar 2016
Kohtunik                      Tamara Hristoforova
Kohtuasjad                    Politsei- ja Piirivalveameti taotlused väljasaadetavate XXX,
                              XXX’i, XXX ja XXX kinnipidamiseks ning Politsei- ja
                              Piirivalveameti kinnipidamiskeskusesse paigutamiseks
                              Politsei- ja Piirivalveameti esindaja – Eero Mango
Istungil osalenud isikud      Isikud, kelle kinnipidamist taotletakse – XXX, sündinud
                              27.08.1976 (haldusasi nr 3-16-101); XXX, sündinud 16.06.1999
                              (haldusasi nr 3-16-102); XXX, sündinud 18.07.1988 (haldusasi nr
                              3-16-103); XXX, sündinud 14.09.1985 (haldusasi nr 3-16-104)
                              Alaealise XXX’i esindaja – Maie Erin
                              Juures olid istungisekretär Ülle Volmer ja tõlk Alena Sinelnikova
Resolutsioon                  Anda luba väljasaadetavate XXX, XXX’i, XXX ja XXX
                              kinnipidamiseks ja paigutamiseks kinnipidamiskeskusesse
                              alates 14. jaanuarist 2016 kuni nende väljasaatmiseni Eesti
                              Vabariigist, kuid mitte kauemaks kui kaheks kuuks. Kuni
                              kinnipidamiskeskusesse paigutamiseni võib isikud paigutada
                              arestimajja.
Edasikaebamise kord           Määruse     peale    võib    esitada määruskaebuse  Tartu
                              Ringkonnakohtule Tartu Halduskohtu kaudu 15 päeva jooksul
                              arvates määruse kättesaamisest.



Asjaolud

1. Politsei- ja Piirivalveamet (PPA) esitas 14.01.2016 Tartu Halduskohtule taotlused loa
saamiseks XXX, XXX’i, XXX ja XXX kinnipidamiseks ja PPA kinnipidamiskeskusesse
paigutamiseks väljasõidukohustuse ja sissesõidukeelu seaduse (VSS) § 23 lõike 1 alusel.

2. 12.01.2016 kell 23.15 pidasid piirivalveametnikud kinni kümme isikut, kellest kaks osutusid
ülevedajateks ning kaheksa Vietnami kodanikeks. Neli neist nimetasid ennast Vietnami
Sotsialistliku Vabariigi kodanikeks XXX (s 27.08.1976), XXX(s 16.06.1999), XXXi (s
18.07.1988) ja XXX (s 14.09.1985). On kindlaks tehtud, et 12.01.2016 ajavahemikus kell 19.00
– 20.00 ületasid nad grupis koos teiste Vietnami kodanike ja smugeldajatega ebaseaduslikult
Eesti Vabariigi ja Venemaa Föderatsiooni vahelise ajutise kontrolljoone suunaga Venemaa
Föderatsioonist Eesti Vabariiki. 13.01.2016 võeti isikud ebaseaduslikult viibiva isikuna arvele
ning igaühele neist vormistati ettekirjutus Eestist lahkumiseks (koheselt sundtäidetav) ja
kohaldati sissesõidukeeld viieks aastaks isiku lahkumiskohustuse täitmise päevast alates. XXX
ja XXX ja XXX, selgitasid, et ajal, mil nad Eestisse sattusid, oli nende eesmärgiks Venemaal
ringi liikuda. XXX tunnistas pärast algselt sarnase versiooni esitamist, et tegelikuks eesmärgiks
oli jõuda Poola Vabariiki.

3. PPA selgitab, et isikute väljasaatmist ei ole võimalik korraldada 48 tunni jooksul, kuna
lennureisi korraldamine võtab rohkem aega. PPA on seisukohal, et järelevalvemeetmete
kohaldamine ei ole käesoleval juhul piisav muuhulgas, kuna puudub isikutel Eestis igasugune
teadaolev viibimiskoht või seos Eestiga. Lisaks esineb võimalik põgenemise oht, isikute
reisieesmärgiks oli suunduda kas Poola Vabariiki või siis Saksamaale. Ebaseaduslik riiki
sisenemine viitab sellele, et isikud on valmis õigusrikkumiseks majandusliku olukorra
parandamise eesmärgil ning puudub põhjus arvata, et nad sarnast käitumist tulevikus väldiks.
VSS § 68 p 8 sätestab eelduse, et põgenemise oht esineb, kui välismaalane on kinni peetud Eesti
välispiiri ebaseadusliku ületamise tõttu ning ta ei ole saanud luba või õigust Eestis viibida.

4. 14.01.2016 kohtuistungil selgitasid kõik isikud, et Vietnamist lahkusid nad Moskvasse
turistiviisaga, kus nad turul tutvusid ja otsustasid edasi reisima minna. Selle käigus nad eksisid
ja sattusid metsa. Nad on nõus kodumaale naasma.

Kohtu seisukoht

5. Kohus selgitab, et lahendab PPA taotlused nelja isiku kinnipidamiskeskusesse paigutamiseks
loa saamiseks ühe määrusega, kuna isikud peeti kinni ühes grupis ning nende Eestisse
saabumise asjaolud ning käesolevas menetluses tähtsust omavad muud asjaolud on väga
sarnased. Määrus kehtib sellegipoolest iga isiku suhtes eraldi ning selle vaidlustamine teda
puudutavas osas on samuti võimalik igaühel eraldi.

6. Vastavalt välismaalaste seaduse (VMS) § 43 lõikele 1 peab välismaalasel Eestisse
saabumiseks ja Eestis ajutiseks viibimiseks olema seaduslik alus. Sama paragrahv sätestab ka
välismaalase ajutise Eestis viibimise seaduslikud alused. Kuna XXX’l, XXX’il, XXX’l ja XXX
’l puuduvad nii Eesti Vabariigi kodakondsus, elamisluba kui ka viisa, siis puuduvad neil ka
Eestis viibimiseks õiguslik alus.

7. Kohus, olles kuulanud ära menetlusosaliste seletused ja läbi vaadanud esitatud materjalid,
asub seisukohale, et PPA taotlused isikute paigutamiseks VSS § 23 lõike 1 alusel PPA
kinnipidamiskeskusesse tuleb rahuldada.

8. VSS § 18 lg 1 kohaselt viiakse väljasaatmine lõpule 48 tunni jooksul välismaalase
kinnipidamisest arvates. Toimiku materjalidest nähtuvalt peeti isikud kinni 12.01.2016 ning
13.01.2016 on nende suhtes tehtud ettekirjutused Eestist lahkumiseks, mis on koheselt
sundtäidetavad. Seega on XXX, XXX, XXX ja XXX väljasaadetavad.

9. VSS § 23 lg 1 sätestab, et kui väljasaadetavat on vaja VSS § 15 lõikes 2 sätestatud alusel ja
lõikes 1 nimetatud põhimõtteid arvestades kinni pidada kauem kui 48 tundi, taotleb Politsei- ja
Piirivalveamet või Kaitsepolitseiamet halduskohtult loa väljasaadetava kinnipidamiseks ja
paigutamiseks kinnipidamiskeskusesse kuni kaheks kuuks. VSS § 23 lg 11 sätestab, et
halduskohus      annab     loa     väljasaadetava     kinnipidamiseks     ja     paigutamiseks
kinnipidamiskeskusesse kuni kaheks kuuks, kui esinevad VSS § 15 lõikes 2 sätestatud alused
ja lõikes 1 nimetatud põhimõtted.

10. VSS § 15 lg 1 sätestab, et välismaalast võib kinni pidada VSS § 15 lõikes 2 sätestatud alusel,
kui VSS-s sätestatud järelevalvemeetmeid ei ole võimalik tõhusalt kohaldada ning
                                                2
kinnipidamine peab olema kooskõlas proportsionaalsuse põhimõttega ning kinnipidamisel peab
arvestama igal üksikjuhtumil välismaalasega seotud olulisi asjaolusid. VSS § 15 lg 2 sätestab,
et välismaalast võib kinni pidada, kui VSS-s sätestatud järelevalvemeetmete kohaldamine ei
taga lahkumiskohustuse täitmise tulemuslikkust ning eelkõige juhul, kui 1) esineb välismaalase
põgenemise oht; 2) välismaalane ei täida kaasaaitamiskohustust või 3) välismaalasel puuduvad
tagasipöördumiseks vajalikud dokumendid või nende hankimine vastuvõtvast või
transiidiriigist viibib.

11. Toimiku materjalidega on kindlaks tehtud, et isikud viibivad Eestis seadusliku aluseta. PPA
taotluste kohaselt ei ole isikuid võimalik kohe välja saata muuhulgas seetõttu, et lennureisi
korraldamine võtab rohkem aega. Kohus nõustub, et lennureisi ei ole üldjuhul võimalik
korraldada 48 tunniga, võttes arvesse ka isikute kinnipidamise ning asjaolude tuvastamisega
seotud toimingute teostamise vajadust. Asjas esineb VSS § 15 lg 2 punktis 1 sätestatud
kinnipidamise alus ehk välismaalase põgenemise oht, kuna VSS § 68 p 8 kohaselt esineb
välismaalase põgenemise oht muuhulgas siis, kui välismaalane on kinni peetud Eesti välispiiri
ebaseadusliku ületamise tõttu ning ta ei ole saanud luba või õigust Eestis viibida. Kuigi XXX,
XXX ja XXX on eitanud, et nad soovisid ebaseaduslikult Eestisse siseneda, on esitatud
versioonid omavahel lahknevad ja eluliselt ebausutavad. Nii on XXX väitnud, et soovis minna
Venemaal kaugel asuvasse linna, XXX’i sõnul soovis ta metsas ringi jalutada (tehes seda 3-4
päeva), XXX on aga väitnud, et läks metsa ja lund nautima, et depressiooni ravida. Algselt
esitas analoogilise versiooni ka XXX, kes lõpuks siiski tunnistas, et oli teel Poola Vabariiki
ning oli sinna juba ka varem püüdnud minna, kuid Leedus kinni peetud. Kohus ei pea
võimalikuks, et samas grupis liikunud isikutel, kellel oli kõigil kaasas ka valge kaitseriietus,
olid niivõrd erinevad eesmärgid. Valge kaitseriietuse kasutamine viitab otseselt teadlikule
eesmärgile lumises metsas märkamatuks jääda, mistõttu ei pea kohus usutavaks, et piiriületus
oleks võinud toimuda juhuslikult. Kokkuvõtlikult on kohus seetõttu veendunud, et kõigi isikute
eesmärgiks oli ebaseaduslik piiriületus, kusjuures eeldatavaks sihtriigiks ei olnud Eesti.

12. Seega nõustub kohus PPA-ga, et käesolevaks ajaks on selge, et väljasaatmist ei ole võimalik
lõpuni viia 48 tunni jooksul ning esineb isiku põgenemise oht VSS mõttes. Kohtu hinnangul on
seetõttu isikute paigutamine kinnipidamiskeskusse arvestades PPA toodud argumente
põhjendatud, et PPA saaks korraldada isikute väljasaatmise. VSS § 10 lõikes 2 sätestatud
järelevalvemeetmed ei oleks käesoleval juhul piisavad muuhulgas seetõttu, et isikutel puudub
Eestis igasugune viibimiskoht. Kuigi asjaolu, et isikul ei oleks Eestis kuhugi minna, ei saa olla
temalt vabaduse võtmise aluseks, takistaks see ilmselgelt järelevalvemeetmete kohaldamist,
kuna VSS § 10 lõikes 2 sätestatud järelevalvemeetmed on oma iseloomult valdavalt niisugused,
mis eeldavad püsiva elukoha olemasolu Eestis. Vaatamata sellele, et XXX on alaealine, ei pea
kohus ka tema paigutamist kinnipidamiskeskusesse ebaproportsionaalseks muuhulgas seetõttu,
et seal on tal võimalik viibida koos teiste vietnamlastega ehk tal on võimalik viibida
keskkonnas, kus on temale sarnase kultuurilise taustaga ning tema emakeelt kõnelevad isikud.

13. Käesoleval ajal ei ole kohtul alust pidada isikute väljasaatmist võimatuks. Isikutel on
olemas passid ning seega on tõsikindlalt tuvastatud nende identiteet ja kodakondsus. Isikute
paigutamine kinnipidamiskeskusesse on proportsionaalne, kuna puuduvad muud võimalused
nende üle efektiivse järelevalve teostamiseks. Aktiivse koostööga PPA-ga isiku väljasaatmise
teostamiseks saavad isikud ise lühendada kinnipidamiskeskuses viibimise aega. Seega on kohus
seisukohal, et VSS § 23 lõikes 1 sätestatud eeldused on kõigi isikute suhtes täidetud.

14. Seetõttu on põhjendatud isikute paigutamine kinnipidamiskeskusesse ning kohus rahuldab
PPA taotluse ning annab loa XXX, XXX’i, XXX ja XXX kinnipidamiseks ja
kinnipidamiskeskusse paigutamiseks alates 14.01.2016 kuni nende väljasaatmiseni, kuid mitte
kauemaks kui kaheks kuuks. Kuni kinnipidamiskeskusesse paigutamiseni võib paigutada isikud
arestimajja VSS § 23 lg 4 alusel.
                                               3
/allkirjastatud digitaalselt/

Tamara Hristoforova
kohtunik




                                4

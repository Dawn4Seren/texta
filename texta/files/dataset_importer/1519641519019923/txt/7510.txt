                          KOHTUMÄÄRUS
  Kohus                             Tallinna Halduskohus

  Kohtunik                          Elle Kask

  Määruse tegemise aeg ja koht 09.09.2016, Tallinn

  Haldusasja number                 3-16-1790

  Haldusasi                         Maksu- ja Tolliameti taotlus loa andmiseks täitmist tagavate
                                    toimingute sooritamiseks.
  Menetlusosalised                  Haldustoiminguks loa taotleja – Maksu- ja Tolliamet;
                                    Isik, kelle suhtes haldustoiminguks luba taotletakse – Eesti Plast
                                    OÜ (registrikood 11729810).

  RESOLUTSIOON                      1.Rahuldada Maksu- ja Tolliameti 08.09.2016 taotlus ning
                                    anda Maksu- ja Tolliametile luba Eesti Vabariigi kasuks
                                    (Maksu- ja Tolliameti kaudu) aresti seadmiseks Eesti Plast OÜ
                                    (registrikood 11729810) ettemaksukontole (nr 25747445)
                                    summas 182 427,57 eurot.

                                    2. Maksu- ja Tolliametil tuleb käesoleva loa alusel täitmist
                                    tagava toimingu sooritamisest kohut viivitamatult teavitada.

                                    3. Sekretäril toimetada määrus kätte Maksu- ja Tolliametile
                                    ning pärast Maksu- ja Tolliameti teate saamist käesoleva loa
                                    alusel täitmist tagava toimingu sooritamisest toimetada määrus
                                    kätte Eesti Plast OÜ-le.

  Edasikaebamise kord               Määruse peale võivad maksuhaldur ja isik, kelle õigusi määrus
                                    puudutab esitada määruskaebuse Tallinna Ringkonnakohtule
                                    määruse teinud kohtu kaudu 15 päeva jooksul arvates määruse
                                    ärakirja kättetoimetamisest.

ASJAOLUD

Maksu- ja Tolliamet (MTA) esitas Maksukorralduse seaduse (MKS) § 1361 lg 1 alusel 08.09.2016
Tallinna Halduskohtule taotluse täitmist tagavate toimingute sooritamiseks loa saamiseks, paludes luba
seada arest Eesti Plast OÜ (registrikood 11729810) ettemaksukontole summas 182 427,57 eurot.
Taotluse kohaselt alustas MTA 23.05.2016 teate nr 12.2-3/037262-1 alusel Eesti Plast OÜ 2016
aprillikuu käibedeklaratsiooni esitamisel tekkinud tagastusnõude õigsuse tuvastamist ja 21.06.2016
korraldusega nr 12.2-3/037262-2 ning 26.08.2016 korraldusega nr 12.2-3/037262-7 jätkab 2016
aprillikuu käibedeklaratsiooniga tekkinud tagastusnõude õigsuse kontrolli ning alustati ka 2015 maikuu
osas käibemaksu arvestamise, deklareerimise ja tasumise õigsuse kontrolli.
MTA leiab, et kontrolli tõenäoliseks tulemuseks on rahalise kohustuse määramine. Eesti Plast OÜ
kontrollimenetluse käigus on selgunus asjaolud, mis annavad maksuhaldurile alust arvata, et äriühing
on kajastanud 2016 aprillikuu sisendkäibemaksu arvestuses Rexest Grupp OÜ (pankrotis)
enampakkumisel müüdud tervikvara soetuselt alusetult Rexest Grupp OÜ poolt 31.03.2016 väljastatud
arvelt nr 1 käibemaksu summas 195 000 eurot, kuna KMS § 4 lg 2 p 1 lähtuvalt ei teki ettevõtte või selle
osa üleandmisest võlaõigusseaduse tähenduses käivet ning Eesti Plast OÜ-l puudus seaduslik alus
käibemaksu mahaarvamiseks sisendkäibemaksuna.
Eesti Plast OÜ kajastas 2016 aprillikuu KMD-l Rexest Grupp OÜ (pankrotis) 31.03.2016 arvet nr 1
summas 1 170 000 eurot, sh käibemaks summas 195 000 eurot. Kuivõrd maksuhalduril on alust arvata,
et tegemist ei olnud üksikute Rexest Grupp OÜ (pankrotis) varade ja õiguste müügiga, vaid
enampakkumisel müüdi terviklik majandusüksus, siis on kontrolli tõenäoliseks tulemuseks Eesti Plast
OÜ sisendkäibemaksu vähendamine summas 195 000 eurot, mille tulemusel kuulub Eesti Plast OÜ-l
juurde arvestamisele käibemaks summas 195 000 eurot. Tõenäoliselt tulevikus rahalise kohustuse
määramise õiguslikuks aluseks on KMS § 29 lg 1 ja MTA viib Eesti Plast OÜ 2016 aprillikuu
käibedeklaratsioonil deklareeritud enammakstud käibemaksu tagastusnõude õigsuse kontrolli läbi
tagastusnõuete menetlemiseks MKS § 106 lg 2 ettenähtud piiratud menetlustähtaja tingimustes.
MTA on pikendanud Eesti Plast OÜ 20.05.2016 esitatud käibemaksu tagastusnõude täitmise tähtpäeva
13.07.2016 otsusega nr 12.2-3/037262-4 ja 11.08.2016 otsusega nr 12.2-3/037262-6. Seega on MTA ära
kasutanud KMS § 34 lg 2 sätestatud võimaluse pikendada tagastusnõude kontrollimisega seoses selle
tagastusnõude täitmise tähtaega 60 päeva võrra, mistõttu on MTA sunnitud Eesti Plast OÜ poolt 2016
aprillikuu käibedeklaratsiooniga tekkinud tagastusnõude aluseks oleva enammaksu vabastama
äriühingu ettemaksukontole enne 2016 aprillikuu käibemaksuarvestuse korrigeerimiseks võimaliku
maksuotsuse väljastamist.
Kuna MTA alustas 21.06.2016 üksikjuhtumi kontrolli ka Eesti Plast OÜ 2016 maikuu
käibemaksuarvestuse osas, jätkab MTA seetõttu ka maikuus toimunud tehingute asjaolude
väljaselgitamist MKS § 11 sätestatud uurimispõhimõtteid järgides, püüdes koguda maksimaalselt antud
asjas tähendust omavaid, sealhulgas nii maksukohustust suurendavaid kui ka vähendavaid asjaolusid
arvestavaid tõendeid, kuni kõigi asjaolude selgumiseni.
Selgitamaks lõplikult välja kõik eespool nimetatud tehingu tegelikud asjaolud, peab MTA enne
maksumaksjale kontrollakti väljastamist vajalikuks saada kontrolli käigus kogutud tõendite kogumis
analüüsimise käigus üleskerkinud küsimustele täiendavaid ja detailsemaid vastuseid endistelt Rexest
Grupp OÜ töötajatelt ja Rexest Grupp OÜ (pankrotis) pankrotihaldurilt, et veenduda lõplikult oma
järelduste õigsuses ning langetada õige otsus Eesti Plast OÜ poolt 2016 aprillikuu käibedeklaratsioonil
deklareeritud käibemaksuarvestuse ning enammakse õigsuse või alusetuse osas. Kontrollakti plaanib
MTA väljastada Eesti Plast OÜ-le veel 2016 septembrikuus.
Maksuhalduril on kontrollimisel tekkinud põhjendatud kahtlus, et pärast rahalise nõude või kohustuse
määramist võib selle sundtäitmine maksukohustuslase tegevuse tõttu osutuda oluliselt raskemaks või
võimatuks. Kontrolli käigus tuvastatud asjaolusid kogumis hinnates on MTA-l tekkinud põhjendatud
kahtlus, et Eesti Plast OÜ võttis Rexest Grupp OÜ-lt (pankrotis) üle ettevõtte käibemaksuseaduse
(KMS) § 4 lg 2 p 1 tähenduses, st on valesti deklareerinud Rexest Grupp OÜ-lt enampakkumisel soetatud
tervikvara ostutehingult arvestatud käibemaksu.
Kinnistusregistri andmetel puudub Eesti Plast OÜ omandis kinnisvara. Eesti Väärtpaberite keskregistri
andmetel ei ole seisuga 01.09.2016 Eesti Plast OÜ omanduses väärtpaberikontot. Maanteeameti
liiklusregistri andmete kohaselt puuduvad äriühingu omanduses väikelaevad ja sõidukid.
Enampakkumisel soetatud varale on seatud kommertspant teise äriühingu kasuks.
Eesti Plast OÜ poolt tarnijatele tasumata arvete saldo oli 31.05.2016 seisuga 624 022,56 eurot ning
äriühingu poolt võetud laenude saldo oli 31.05.2016 seisuga 1 684 200 eurot. 2015 majandusaasta
aruande kohaselt oli äriühingul ärikahjum summas 121 058 eurot ja suured laenukohustused summas
443 291 eurot. 2016 maikuu pearaamatu kontode andmetel on äriühing võtnud täiendavaid laene, mille
tulemusel on laenukohustused veelgi suurenenud. 2015 aasta majandusaasta aruande kohaselt oli
äriühingul varasid kokku 1 332 157 euro väärtuses ja kohustusi kokku praktiliselt samas suurusjärgus
(1 326 775 eurot). Käibedeklaratsioonidelt ei nähtu perioodil 2016 jaanuar kuni juuli maksustatava käibe
tavapärasest suuremat deklareerimist. Seisuga 07.09.2016 oli äriühingul MTA andmetel tähtpäevaks

                                                2
tasumata maksekohustusi kokku summas 40 727,20 eurot. Äriühing on andnud kogu oma soetatud vara
uuele alustavale äriühingule Plastrex Europe OÜ rendile. Juhul kui rentniku majandustegevus ei osutu
jätkusuutlikuks ja kasumlikuks, sh tootmistegevuse hooajalisuse tõttu, ei suuda rentnik tasuda
rendimakseid, mistõttu võivad Eesti Plast OÜ sissetulekud väheneda. MTA-le teadaolevalt puudub
rentnikul ka vara, mida võlgade katteks saaks realiseerida. Äriühing on ise sõlminud rendilepingud
tootmishoonete rendile andjaga Green World Production OÜ ning tasub ise igakuiselt tootmisruumide
eest renti, mille summa koos kommunaalteenustega on ligikaudu 31 000 eurot/kuus. Ruumide
allrentniku Plastrex Europe OÜ majandusraskuste korral võib jääda suure tõenäosusega laekumata ka
tasu tootmishoonete rendi eest. Eesti Plast OÜ omab kahte pangakontot. Kontrolliperioodi lõpu seisuga
(31.05.2015) oli äriühingu AS-s SEB Pank avatud arvelduskonto nr EE071010220217641226 jääk 0
eurot ja arvelduskonto nr EE091010220106265014 jääk 20 101,97 eurot.
MTA on seisukohal, et pangakontode arestimine ei ole suure tõenäosusega tulemuslik, kuna
arvestatavate summade laekumine MTA poolt arestitud pangakontodele ei ole eluliselt usutav. Seda
põhjusel, et rahaliste vahendite laekumine pangakontole toimub üldjuhul pangakonto omaniku
nõudmisel. Ka pearaamatu väljavõtte kohaselt seisuga 31.05.2016 kassas olevast sularaha jäägist
summas 55 179,48 eurot ei piisa võimaliku määratava maksusumma tasumiseks. Seega ei ole rahalistele
õigustele sissenõude pööramine MTA hinnangul suure tõenäosusega tulemuslik. MTA leiab, et seisuga
31.05.2016 arvelduskontol ja kassas olevast rahast ei jätku Eesti Plast OÜ-l tekkiva võimaliku
maksukohustuse tasumiseks.
Eesti Plast OÜ soetas küll enampakkumisel Rexest Grupp OÜ (pankrotis) tervikvara, mille väärtuseks
oli 1 170 000 eurot, kuid nagu nähtub äriregistri andmetest, on Eesti Plast OÜ oma kogu vallasvarale
seadnud 31.03.2016 kommertspandi Hollandi äriühingu Dommel B.V. kasuks summas 1 200 000 eurot.
Seega ei pruugi ka vallasvara sundmüügist laekuda nii palju rahalisi vahendeid, mis kataksid võimaliku
määratava maksusumma.
MTA on seisukohal, et MKS § 130 lg-s 1 nimetatud täitetoimingute sooritamine ei ole antud asjas
võimalik või suure tõenäosusega tulemuslik, mistõttu MTA leiab, et Eesti Plast OÜ-le maksuotsusega
täiendavalt tasumisele kuuluva maksusumma määramise korral ei pruugi maksukohustuslasel olla
piisavalt rahalisi vahendeid, et tasuda määratavat maksusummat.
Tulenevalt eeltoodust on MTA seisukohal, et Eesti Plast OÜ 2016 aprillikuu tagastusnõude rahuldamisel
enne selle õigsuse täielikku tuvastamist, ei pruugi äriühingu rahaline ja varaline seis võimaldada
kontrolli lõppemisel alusetult tagastatud summat riigile tagasi maksta ning selle hilisem tagasinõudmine
võib maksuhalduril osutuda võimatuks.
MTA leiab, et antud juhul esineb alus Eesti Plast OÜ suhtes MKS § 130 lõike 1 punktis 3 sätestatud
täitetoimingute rakendamiseks, sest esineb põhjendatud kahtlus, et maksukohustuslane ei pruugi olla
võimeline tasuma maksuotsusega juurdemääratavat maksusummat. MTA leiab, et MKS § 130 kohaste
täitetoimingute eesmärk, ennekõike eelaresti seadmine ettemaksukontole, on tegevus, millega tagatakse
võimaliku maksukohustuse täitmine ning mis ei piira äriühingu majandustegevust.
Maksuhaldur möönab, et Eesti Plast OÜ ei ole seisuga 01.09.2016 esitanud 2016 aprillikuu
käibedeklaratsiooniga esitatud tagastusnõude täitmise taotlust oma pangakontole, kuid ei saa välistada,
et äriühing esitab taotluse koheselt peale ettemaksu vabastamist ettemaksukontole. MTA juhib
tähelepanu, et vastavalt MKS § 106 lg 2 on MTA kohustatud täitma tagastusnõude viivitamata, kui
varem on MKS § 33 lg 1 alusel kontrollitud tagastusnõude õigsust. Seega ei oleks MTA-l sellise taotluse
esitamiseni oodates võimalik selle täitmisega viivitada, et pöörduda alles siis taotlusega halduskohtu
poole enammaksu arestimiseks.
Arvestades maksumenetluse ja võimaliku kohtumenetluse pikkust on vajalik, proportsionaalne ja
põhjendatud täitmist tagavate toimingute sooritamine, kuna meetmete mitterakendamise korral võib
haldusakti täitmine olla raskendatud või koguni osutuda võimatuks.
MKS § 136¹ lg 3 kohaselt lõpetab MTA Eesti Plast OÜ vastu suunatud täitetoimingud hiljemalt kahe
tööpäeva jooksul, kui täitetoimingu sooritamise tinginud asjaolu on ära langenud või kui Eesti Plast OÜ
on esitanud tagatise võimaliku rahalise nõude või kohustuse tagamiseks. Juhul kui Eesti Plast OÜ esitab
tagatise, kaasnevad tagatise realiseerimisega sundtäitmise korral ka täitekulud.
Tulenevalt MKS § 1361 lg 2 p 3 lõpetab maksuhaldur konkreetse isiku vastu suunatud täitetoimingu, kui
Eesti Plast OÜ on esitanud tagatise MKS § 120 lg 1 p 3, § 121 kohaselt suuruses 234 000 (195 000+39

                                                3
000) eurot, valides tagatise liigi vastavalt MKS §-s 122 loetelule. Kui Eesti Plast OÜ soovib
tagatissumma kanda deposiiti, siis on kantava deposiidi väärtuseks 195 000 eurot.


KOHTU SEISUKOHT

Halduskohtumenetluse seadustiku (HKMS) § 264 lg 1 kohaselt annab kohus seadusega sätestatud
juhtudel loa haldustoimingu tegemiseks ja pikendab seda. Sama paragrahvi lõike 2 kohaselt esitab
taotluse loa saamiseks selleks volitatud haldusorgan kirjalikult koos põhjendusega ning seaduses
ettenähtud ja asja otsustamiseks vajalike tõendite ja seletustega. Kohus võib nõuda täiendavate tõendite
või seletuste esitamist. HKMS § 264 lg 4 kohaselt otsustab kohus loa andmise viivitamatult kirjaliku
määrusega ainuisikuliselt lihtmenetluses. Maksukorralduse seaduse (MKS) § 1361 ei sätesta
maksukohustuslase seletuse esitamist maksuhalduri täitetoimingute sooritamiseks loa andmise
menetluses. Kuna antud juhul seadus ei näe ette seletuse küsimist isikult, kelle suhtes sooritatavaks
toiminguks loa andmist otsustatakse, samuti ei tulene seadusest kohustust otsustada asi kohtuistungil,
siis otsustab kohtunik loa andmise ainuisikuliselt, viivituseta ja kohtuistungit pidamata.

MKS § 1361 lg 1 sätestab, et kui maksude tasumise õigsuse kontrollimisel tekib põhjendatud kahtlus, et
pärast maksuseadusest tuleneva rahalise nõude või kohustuse määramist võib selle sundtäitmine
maksukohustuslase tegevuse tõttu osutuda oluliselt raskemaks või võimatuks, võib maksuhalduri juht
või tema volitatud ametnik teha halduskohtule taotluse loa saamiseks, et sooritada käesoleva seaduse §
130 lõikes 1 sätestatud täitetoimingud. Maksuhalduril on muuhulgas õigus pöörata sissenõue rahalisele
õigusele käesoleva seadusega ja täitemenetlust reguleerivate õigusaktidega sätestatud korras (MKS §
130 lg 1 p 3).

MKS § 1361 lg-s 1 nimetatud loa andmine eeldab esiteks seda, et maksuhaldur on läbi viimas menetlust,
mille eeldatavaks tulemuseks on isiku maksukohustuse kindlaksmääramine ning teiseks peab esinema
põhjendatud kahtlus, et pärast maksuseadusest tuleneva rahalise nõude või kohustuse määramist võib
selle sundtäitmine maksukohustuslase tegevuse tõttu osutuda oluliselt raskemaks või võimatuks. Kohus
ei kontrolli seejuures üksikasjalikult seda, kas käimasoleva maksumenetluse tulemusena maksuhalduri
poolt eelduslikult tehtav maksuotsus oleks õiguspärane. Võimaliku maksuotsuse sisuline kohtulik
kontroll on võimalik pärast sellise otsuse tegemist esitatava kaebuse alusel. MKS § 1361 lg-s 1 nimetatud
loa andmisel saab kohus lähtuda maksuhalduri kinnitusest, et maksumenetlus on käimas. Taotluse
rahuldamiseks ei oleks alust, kui maksuhalduri esitatud andmete põhjal oleks kavandatava maksuotsuse
tegemine ilmselgelt õigusvastane. Halduskohus otsustab maksuhaldurile täitmist tagavate toimingute
sooritamiseks loa andmise olukorras, kus tuleb tegutseda ennetavalt ja puuduvad kindlad tõendid isiku
käitumise kohta tulevikus. Seega on tegemist prognoosiga, kus maksuhalduril ja halduskohtul tuleb
hinnata isiku käitumise võimalikkust ja kahjulike tagajärgede saabumise tõenäosust.

MKS § 1361 lg 2 kohaselt peavad taotluses olema märgitud järgmised andmed: 1) põhjendus, millest
nähtub võimaliku maksukohustuse sissenõudmise oluline raskenemine või võimatus; 2) võimaliku
rahalise nõude või kohustuse hinnanguline suurus; 3) andmed tagatise kohta, mille esitamisel
maksuhaldur lõpetab täitetoimingud; 4) üks või mitu käesoleva seaduse § 130 lg 1 või täitemenetluse
seadustikus sätestatud täitetoimingutest ning põhjendus, miks maksuhaldur peab valitud toimingu
tegemist vajalikuks.

Kontrollinud taotluse lubatavust ja seaduse nõuetele vastavust, leiab kohus, et taotlus vastab MKS §
1361 lg-s 2 sätestatud nõuetele ja on vajalikul määral põhistatud. Kohtule on esitatud taotluse
lahendamiseks vajalikud tõendid ja selgitused. Nähtuvalt taotlusest ja selle lisadest on täidetud MKS §
1361 lg-s 1 sätestatud eeldus, et maksuhaldur peab kontrollima maksude tasumise õigsust.

MTA on alustanud 23.05.2016 teate nr 12.2-3/037262-1 alusel Eesti Plast OÜ 2016 aprillikuu
käibedeklaratsiooni esitamisel tekkinud tagastusnõude õigsuse tuvastamist ja 21.06.2016 korraldusega

                                                 4
nr 12.2-3/037262-2 ning 26.08.2016 korraldusega nr 12.2-3/037262-7 jätkab 2016 aprillikuu
käibedeklaratsiooniga tekkinud tagastusnõude õigsuse kontrolli ning alustas ka 2015 maikuu osas
käibemaksu arvestamise, deklareerimise ja tasumise õigsuse kontrolli. Kontrollmenetluse eesmärk on
kohase maksuotsuse koostamine Eesti Plast OÜ-le. Taotluses välja toodud asjaolude pinnalt ei saa kohus
väita, et maksuotsuse tegemine oleks välistatud või ilmselgelt võimatu. Seega on täidetud MKS § 1361
lg-s 1 sätestatud eeldus, et kontrolli tõenäoliseks tulemuseks on rahalise nõude või kohustuse
määramine.

Kohus leiab, et täidetud on ka eeldus, et kontrolli tulemusel antava haldusakti sundtäitmine võib osutuda
oluliselt raskemaks või võimatuks, kuna äriühingul puudub arvestatav registervara ja muu arvestatav
vara, mille arvelt täita määratav maksukohustus. Äriühingu poolt tarnijatele tasumata arvete saldo oli
31.05.2016 seisuga 624 022,56 eurot ning äriühingu poolt võetud laenude saldo oli 31.05.2016 seisuga
1 684 200 eurot. MTA andmetel oli 07.09.2016 seisuga äriühingul tähtpäevaks tasumata maksekohustusi
kokku summas 40 727,20 eurot ning äriühing on andnud kogu oma soetatud vara uuele alustavale
äriühingule Plastrex Europe OÜ rendile. Kohus leiab, et on tõenäoline, et maksukohustuse määramisel
ei ole äriühing võimeline maksukohustust täitma. Maksuhalduril on alust arvata, et äriühing on
kajastanud 2016 aprillikuu sisendkäibemaksu arvestuses Rexest Grupp OÜ (pankrotis) enampakkumisel
müüdud tervikvara soetuselt alusetult Rexest Grupp OÜ poolt 31.03.2016 väljastatud arvelt nr 1
käibemaksu summas 195 000 eurot. MTA-l on põhjendatud kahtlus, et Eesti Plast OÜ võttis Rexest
Grupp OÜ-lt (pankrotis) üle ettevõtte KMS § 4 lg 2 p 1 tähenduses ning on seetõttu valesti deklareerinud
Rexest Grupp OÜ-lt enampakkumisel soetatud tervikvara ostutehingult arvestatud käibemaksu, kuna
KMS § 4 lg 2 p 1 lähtuvalt ei teki ettevõtte või selle osa üleandmisest võlaõigusseaduse tähenduses
käivet. MTA on asunud seisukohale, et Eesti Plast OÜ-l puudus seaduslik alus käibemaksu
mahaarvamiseks sisendkäibemaksuna. Kohus leiab, et käesoleval juhul on määratava maksusumma
tasumisest kõrvale hoidumise vältimiseks vajalik anda maksuhaldurile luba võimaliku tulevase
maksuotsuse täitmist tagavate toimingute sooritamiseks enne kohustuse kindlaksmääramist
maksuotsusega.

Taotluses on märgitud, et maksuhaldur lõpetab täitetoimingud isiku suhtes, kui isik esitab MKS § 120
lg 1 p 3, § 121 ja § 122 kohase tagatise ning valitud tagatise väärtus peab olema vähemalt 234 000 eurot
(195 000 + 20% sundtäitmise kulud), mis katab nii määratava maksukohustuse kui ka võimaliku
täitemenetluse kulud. Kohus nõustub maksuhalduriga täitekulude suuruse osas ning leiab, et 20% on
täitekuludena põhjendatud.

Kohus leiab, et arvestades taotleja põhjendusi ja maksumenetluse ja võimaliku kohtumenetluse pikkust
on vajalik, proportsionaalne ja põhjendatud täitmist tagavate toimingute sooritamine enne rahalise nõude
või kohustuse määramist, kuna ennetavate meetmete mitterakendamise korral võib haldusakti täitmine
olla raskendatud või koguni muutuda võimatuks. Seega vastab taotlus seaduses sätestatud nõuetele ning
tuleb rahuldada.




/allkirjastatud digitaalselt/

Elle Kask
Kohtunik




                                                 5

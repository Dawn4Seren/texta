                       KOHTUMÄÄRUS
Kohus                              Tallinna Halduskohus
Kohtunik                           Kaupo Kruusvee
Määruse tegemise aeg ja koht       06.09.2016, Tallinn
Haldusasja number                  3-16-688
Haldusasi                          PanelCenter Baltic OÜ kaebus Maksu- ja Tolliameti
                                   06.04.2016 otsuse nr 6-1/3242-8 tühistamiseks ning
                                   Maksu- ja Tolliameti kohustamiseks lahendama
                                   PanelCenter Baltic OÜ 04.03.2016 vaiet Maksu- ja Tolli-
                                   ameti 29.01.2016 maksuotsusele nr 12.2-3/035476-6
Menetlusosalised                   Kaebaja – PanelCenter Baltic OÜ, seaduslik esindaja
                                      Marek Mägismaa
                                   Vastustaja – Maksu- ja Tolliamet, volitatud esindaja
                                      Jaanus Jõgi
Menetlustoiming                    Kaebuse läbi vaatamata jätmine

RESOLUTSIOON

1. Jätta rahuldamata vastustaja taotlus menetluse lõpetamiseks kaebetähtaja rikkumise
tõttu.
2. Jätta PanelCenter Baltic OÜ kaebus läbi vaatamata.
3. Jätta menetlusosaliste menetluskulud nende endi kanda.

EDASIKAEBAMISE KORD

Määruse peale saab esitada Tallinna Halduskohtu kaudu määruskaebuse Tallinna Ringkonna-
kohtule 15 päeva jooksul määruse kättetoimetamisest arvates (halduskohtumenetluse seadus-
tiku (HKMS) § 124 lg 4, 155 lg 5, § 204 lg-d 1 ja 2).

ASJAOLUD

1. Maksu- ja Tolliamet (MTA) kohustas 29.01.2016 maksuotsusega nr 12.2-3/035476-6
PanelCenter Baltic OÜ-d tasuma maksu summas 7162,72 eurot.

2. PanelCenter Baltic OÜ esindaja avas 01.02.2016 kell 14.35 MTA e-teenuse keskkonda
„e-maksuamet/e-toll“ üleslaaditud maksuotsuse.

3. PanelCenter Baltic OÜ esitas 04.03.2016 MTA-le vaide MTA 29.01.2016 maksuotsusele
nr 12.2-3/035476-6.
                                                                                       3-16-688

4. MTA 21.03.2016 teatega nr 6-1/3242-3 selgitati PanelCenter Baltic OÜ-le, et vaie on esi-
tatud peale vaide esitamise tähtaja möödumist ning vaide esitamise tähtaja ennistamise soovi
korral tuleb esitada hiljemalt 29.03.2016 vastav põhjendatud taotlus.

5. PanelCenter Baltic OÜ esitas 24.03.2016 MTA-le vaide esitamise tähtaja ennistamise taot-
luse, milles selgitas, et PanelCenter Baltic OÜ ostab raamatupidamise teenust sisse ning raa-
matupidaja jättis e-maksuameti süsteemi kaudu edastatud teatise maksuotsuse tegemise kohta
tähelepanuta ja ei edastanud seda PanelCenter Baltic OÜ juhatusele. Sellest tulenevalt jõudis
info maksuotsuse kohta juhatuseni liiga hilja, et vaie õigeaegselt esitada.

6. MTA 29.03.2016 otsusega nr 6-1/3242-5 tagastati vaie, kuna vaie oli esitatud hilinenult
ning vaide esitamise tähtaega ei ennistatud.

7.   PanelCenter Baltic OÜ esitas 01.04.2016 MTA 29.03.2016 otsusele kaebuse.

8. MTA 06.04.2016 otsusega nr 6-1/3242-8 jäeti PanelCenter Baltic OÜ kaebus rahuldamata
ja tagastati vaie koos kõigi lisadokumentidega.

9. PanelCenter Baltic OÜ esitas 08.04.2016 Tallinna Halduskohtule kaebuse MTA
06.04.2016 otsuse tühistamiseks, vaide tähtaja ennistamiseks ja maksuotsuse üle vaatamiseks.

10. Kohus võttis 11.04.2016 määrusega PanelCenter Baltic OÜ kaebuse menetlusse nõudega
tühistada MTA 06.04.2016 otsus nr 6-1/3242-8 ning kohustada MTA-d lahendama kaebaja
04.03.2016 vaie. Kohus selgitas täiendavalt, et juhul kui kohus on kaebaja nõuet valesti mõist-
nud, tuleb sellest kohut viivitamatult teavitada.

11. MTA esitas 11.02.2015 vastuse kaebaja kaebusele, milles palub jätta kaebus rahuldamata
või lugeda vaie mittetähtaegselt esitatuks ning lõpetada haldusasja menetlus.

KOHTU PÕHJENDUSED

12. HKMS § 124 lg 4 ls 1 sätestab, et kui menetlusosaline taotleb kohtult asja menetluse lõpe-
tamist kaebetähtaja rikkumise tõttu, teeb kohus taotluse kohta põhjendatud määruse. MTA on
vastuses kaebusele taotlenud menetluse lõpetamist põhjusel, et kaebaja on rikkunud kaebetäh-
taega.

Kohus leiab, et praeguses asjas ei kuulu menetlus lõpetamisele vastavalt HKMS § 152 lg 1 p-
le 2, vaid kaebus tuleb jätta läbi vaatamata. Seega jääb vastustaja taotlus menetluse lõpetami-
seks rahuldamata. Kohus põhjendab eeltoodut kohtumääruse alljärgnevates punktides.

a) Tühistamisnõue

13. Esmalt märgib kohus, et on asjaolude ja dokumentide põhjalikumal analüüsimisel jõudu-
nud järeldusele, et MTA 06.04.2016 otsuse puhul ei ole tegemist haldusaktiga, vaid menetlus-
toiminguga (vaidemenetlust lõpetava toiminguga).

Haldusmenetluse seaduse § 51 lg 1 kohaselt on haldusakt haldusorgani poolt haldusülesannete
täitmisel avalikõiguslikus suhtes üksikjuhtumi reguleerimiseks antud, isiku õiguste või kohus-
tuste tekitamisele, muutmisele või lõpetamisele suunatud korraldus, otsus, ettekirjutus, käskkiri
või muu õigusakt. Kohtu hinnangul ei ole MTA 06.04.2016 otsus vaadeldav haldusaktina, kuna


                                                                                            2(5)
                                                                                         3-16-688

selline otsus ei tekita, muuda ega lõpeta ühtegi isiku õigust ega kohustust. Tallinna Ringkonna-
kohus on 25.06.2014 lahendis nr 3-14-50311 leidnud, et vaatamata sellele, et vaide tagastamine
vormistatakse kirjaliku põhjendatud otsusena, on materiaalses mõttes siiski tegemist menetlus-
toiminguga, sest sellega ei ole vaiet sisuliselt lahendatud. Kohus leiab, et sarnaselt vaide tagas-
tamise otsusele on ka MTA 06.04.2016 otsuse näol tegemist menetlustoiminguga (vaidemenet-
lust lõpetava toiminguga), kuna sellega ei ole vaiet sisuliselt lahendatud ning sellise otsusega
ei otsustata isiku õiguste ega kohustuste üle. Toimingut ei ole võimalik tühistada (HKMS § 5,
§ 37 lg 2 p 1) ning seega on kohus võtnud tühistamisnõude ekslikult menetlusse.

HKMS § 151 lg 1 p 1 sätestab, et kohus jätab määrusega kaebuse läbi vaatamata, kui pärast
kaebuse menetlusse võtmist ilmnevad HKMS § 121 lõikes 1 sätestatud asjaolud. HKMS § 121
lg 1 p 2 sätestab, et kohus tagastab kaebuse määrusega selle esitajale, kui kaebus ei vasta HKMS
§-de 37–39 nõuetele, kaebaja ei ole kohtu poolt määratud tähtaja jooksul puudusi kõrvaldanud
ja puudused takistavad asja läbivaatamist. HKMS § 37 lg 2 p 1 sätestab, et kaebusega võib
nõuda haldusakti osalist või täielikku tühistamist (tühistamiskaebus).

Kuna MTA 06.04.2016 otsuse puhul ei ole tegemist haldusaktiga, ei saa taotleda selle tühista-
mist ning kaebaja kaebus jääb vastavas osas (MTA 06.04.2016 otsuse tühistamisnõue) HKMS
§ 37 lg 2 p 1, § 121 lg 1 p 2 ja § 151 lg 1 p 1 alusel läbi vaatamata.

14. Eeltoodu ei halvenda samas kohtu hinnangul kaebaja positsiooni käesolevas asjas, kuivõrd
kaebaja eesmärgiks võib kaebusest nähtuvalt pidada seda, et MTA lahendaks sisuliselt
PanelCenter Baltic OÜ 04.03.2016 vaide ja tühistaks selle raames MTA 29.01.2016 maksu-
otsuse. Vastav kohustamisnõue (MTA kohustamine kaebaja 04.03.2016 vaiet lahendama) on
kohtu menetluses ning selle raames kontrollib kohus vaide tagastamise toimingu (MTA
29.03.2016 otsus) ja selles osas MTA-le esitatud kaebuse rahuldamata jätmise toimingu (MTA
06.04.2016 otsus) õiguspärasust. Seega kontrollib kohus MTA 06.04.2016 otsuse õiguspärasust
kohustamisnõude lahendamise raames sõltumata sellest, et tegemist ei ole haldusaktiga ja vas-
tav tühistamisnõue jääb läbi vaatamata.

b) Kohustamisnõue

15. HKMS § 151 lg 2 p 1 järgi võib kohus jätta määrusega kaebuse läbi vaatamata, kui pärast
kaebuse menetlusse võtmist ilmnevad HKMS § 121 lg-s 2 sätestatud asjaolud. HKMS § 121 lg
2 p 2 järgi võib kohus tagastada kaebuse määrusega selle esitajale, kui kaebusega ei ole võima-
lik saavutada kaebuse eesmärki.

Kohtu hinnangul ei ole kaebajal võimalik kohustamisnõudega oma eesmärki – vaides esitatud
taotluse sisulist lahendamist MTA poolt – saavutada. Kohus leiab, et MTA tagastas kaebaja
04.03.2016 vaide õiguspäraselt ning seega on õiguspärane ka MTA 06.04.2016 otsus, milles
MTA analüüsis, kas vaide tagastamine kaebajale oli põhjendatud või mitte.

Maksukorralduse seaduse (MKS) § 54 lg 3 ls 2 sätestab, et e-maksuametisse üleslaaditud do-
kument loetakse kättetoimetatuks selle avamisel, dokumendi kättetoimetamise registreerib in-
fosüsteem automaatselt. Vaidlust ei ole selles, et e-maksuametisse üleslaaditud 29.01.2016
maksuotsuse avas kaebaja raamatupidaja 01.02.2016 kell 14.35 (tl 28). Sellega on dokumendi
kättetoimetatuks lugemise tingimused MKS § 54 lg 3 kohaselt täidetud.

MKS § 137 lg 1 järgi maksukohustuslane või muu menetlusosaline, kes leiab, et maksuteate,
maksuotsuse, vastutusotsuse, korralduse või muu maksuhalduri haldusaktiga on rikutud tema
õigusi või piiratud tema vabadusi, võib nõuda selle haldusakti kehtetuks tunnistamist, muutmist

                                                                                              3(5)
                                                                                        3-16-688

või uue haldusakti väljaandmist. MKS § 138 lg 1 järgi tuleb vaie haldusakti peale esitada 30
päeva jooksul, arvates haldusakti teatavaks tegemise või kättetoimetamise päevast. Kuna
29.01.2016 maksuotsuse saab lugeda kaebajale kättetoimetatuks 01.02.2016, tuli vaie MTA-le
esitada hiljemalt 02.03.2016. Esitades vaide MTA-le 04.03.2016 ületas kaebaja vaide esitamise
tähtaega.

MKS § 140 sätestab, et vaide esitamise tähtaja võib ennistada MKS §-s 50 sätestatud tingimus-
tel. MKS § 50 lg 2 kohaselt kui menetlustähtaeg, välja arvatud maksudeklaratsiooni esitamise
tähtaeg, on mõjuval põhjusel mööda lastud, võib maksuhaldur oma algatusel või menetlusosa-
lise taotlusel tähtaja ennistada. Sama paragrahvi lg 3 järgi tuleb põhjendatud taotlus menetlus-
tähtaja ennistamiseks esitada kahe nädala jooksul pärast menetlustoimingu sooritamist takistava
asjaolu äralangemist. Kaebaja esitas vaide esitamise tähtaja ennistamise taotluse 24.03.2016,
milles selgitas, et kaebaja ostab sisse raamatupidamise teenust ning raamatupidaja jättis teatise
tähelepanuta ja ei edastanud teatist kaebaja juhatusele. Sellest tulenevalt jõudis info maksuot-
suse kohta juhatusele liiga hilja, et vaie tähtaegselt esitada. Ka kohtule esitatud kaebuses on
välja toodud samad asjaolud.

Kohus leiab, et MTA on oma 29.03.2016 otsuses õigesti leidnud, et antud juhul ei ole kaebaja
esile toodud asjaolud käsitletavad mõjuvate põhjustena ning ei anna seega alust vaide esitamise
tähtaja ennistamiseks.

MKS § 54 lg 3 ls 2 kohaselt ei sõltu dokumendi kättetoimetatuks lugemine sellest, milline füü-
siline isik juriidilisele isikule adresseeritud dokumendi e-maksuametis avab. Juriidiline isik te-
gutseb füüsiliste isikute kaudu ning füüsiline isik saab juriidilise isiku nimel e-maksuametisse
siseneda vaid siis, kui juriidilise isiku seaduslikud esindajad on talle sellise juurdepääsu või-
maldanud. Seega ei pea dokumendi vastuvõtjaks olema just maksuotsuse adressaadi juhatuse
liige. E-maksuametis haldusaktide vastuvõtmise ja nendest vajalike isikute teavitamise korral-
damine sõltub äriühingust endast. Asjaolu, et raamatupidaja ei ole kaebaja töötaja, ei oma täht-
sust, kuna kaebaja on ise andnud raamatupidajatele volitused e-maksuametisse ligipääsemiseks.
Ka asjaolu, et kaebaja juhatuse liikmed ei kasuta e-maksuametit väga tihti, ei tähenda, et
äriühing ei vastutaks selle eest, mis tema e-maksuameti kasutajakontol toimub. Üksnes
äriühingu sisemisest töökorraldusest tingitud viivitust omavahelisel teabe jagamisel ja sellest
tulenevat vaide esitamise tähtaja ületamist ei saa pidada mõjuvaks põhjuseks vaide esitamise
tähtaja ennistamiseks. Kaebaja peab korraldama oma e-maksuameti kasutamise selliselt, et vo-
litatud isikutel oleks oma õigused ja kohustused selged ning kui see piisavalt korraldatud ei ole,
on peab äriühing kandma riski, et haldusaktid ei jõua õigeaegselt temani.

Eeltoodust tulenevalt leiab kohus, et menetluses oleva kohustamisnõue tuleb jätta HKMS § 151
lg 2 p 1 ja § 121 lg 2 p 2 alusel läbi vaatamata.

c) Alternatiivne nõue

16. Alternatiivselt kohustamisnõudele oleks kaebajal võimalik taotleda kohtult ka MTA
29.01.2016 maksuotsuse tühistamist, mille eelduseks on analoogselt kohustamisnõudele MTA
vaide tagastamise toimingu (MTA 29.03.2016 otsus) ja selle peale esitatud kaebuse rahulda-
mata jätmise toimingu (MTA 06.04.2016 otsus) õigusvastasuse tuvastamine. Kohus leidis eel-
nevalt, et nimetatud toimingud on õiguspärased. Seega ei oleks kaebajal võimalik saavutada
kaebuse eesmärki ka maksuotsuse tühistamisnõude esitamisel. Nimelt kuuluks haldusasja me-
netlus sellisel juhul lõpetamisele vastavalt HKMS 152 lg 1 p-le 2, mille kohaselt lõpetab kohus
määrusega menetluse kaebetähtaja ületamise korral vastavalt HKMS § 124 lg-le 2. HKMS §
124 lg 2 kohaselt lõpetab kohus määrusega asja menetluse, kui kaebus on esitatud tähtaega

                                                                                             4(5)
                                                                                      3-16-688

rikkudes ja tähtaeg ei kuulu ennistamisele. Kohus leidis eelnevalt, et MTA tagastas õiguspära-
selt vaide tähtaja rikkumise tõttu, seega ei saa lugeda kaebajat kohtueelset menetlust läbinuks
ning kaebetähtaja kontrollimisel tuleb lähtuda HKMS § 46 lg-st 1. Nimetatud sätte kohaselt
võib tühistamiskaebuse esitada 30 päeva jooksul kaebajale haldusakti teatavaks tegemisest ar-
vates. Praeguses asjas toimetati maksuotsus kaebajale kätte 01.02.2016 ja kaebus kohtule esitati
08.04.2016, seega on kaebus esitatud HKMS § 46 lg-s 1 toodud tähtaega rikkudes. Kaebusest
järeldub, et kaebetähtaega on rikutud samadel asjaoludel nagu vaidetähtaega, seega ei ole vaja-
lik anda kaebajale ka täiendavat võimalust kaebetähtaja taotluse ennistamiseks.

d) Selgitused

17. HKMS § 155 lg-st 6 ja § 43 lg-st 2 tulenevalt ei võta kaebuse läbi vaatamata jätmine õigust
pöörduda uuesti kohtusse.

18. HKMS § 104 lg 5 p 3 sätestab, et tasutud riigilõiv tagastatakse, kui kohus jätab kaebuse
läbi vaatamata, välja arvatud juhul, kui see toimub HKMS § 151 lg 1 punkti 2 või 3 või lg 2
alusel. Kuna kohus jätab kohustamisnõude läbi vaatamata HKMS § 151 lg 2 p 1 alusel, siis
tasutud riigilõivu ei tagastata.

19. HKMS § 108 lg 4 alusel tuleb kaebuse läbi vaatamata jätmise tõttu jätta menetluskulud
kaebaja kanda. Vastustaja ei ole menetluskulude hüvitamist taotlenud. Seega jäävad menetlus-
kulud poolte enda kanda.



(allkirjastatud digitaalselt)

Kaupo Kruusvee
Kohtunik




                                                                                           5(5)

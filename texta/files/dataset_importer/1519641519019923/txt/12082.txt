                                KOHTUMÄÄRUS
 Kohus                                  Tallinna Ringkonnakohus
 Määruse tegemise aeg ja koht           20. juuni 2016, Tallinn, kirjalik menetlus
 Kriminaalasja number                   4-16-4096
 Kohtukoosseis                          Ivi Kesküla
 Vaidlustatud kohtulahend               Harju Maakohtu 30. mai 2016 määrus, millega jäeti Rannet
                                        Laasi (ik 39207034920) kaebus Politsei- ja Piirivalveameti
                                        Põhja prefektuuri korrakaitsebüroo liiklusjärelevalvekeskuse
                                        liiklusmenetlustalitluse 18. aprilli 2016 otsusele väärteoasjas
                                        nr 2317,16,003156 läbi vaatamata
 Kaebuse esitaja ja kaebuse liik        Menetlusalune isik Rannet Laas, määruskaebus


RESOLUTSIOON
Harju Maakohtu 30. mai 2016 määrus jätta muutmata ja Rannet Laasi määruskaebus
rahuldamata.

Edasikaebamise kord
Määrus on lõplik ja ei edasikaebamisele ei kuulu.

ASJAOLUD JA MENETLUSE KÄIK
1. 19. mail 2016 esitas Rannet Laas Harju Maakohtule kaebuse Politsei- ja Piirivalveameti Põhja
prefektuuri korrakaitsebüroo liiklusjärelevalvekeskuse liiklusmenetlustalituse 18. aprilli 2016
otsusele väärteoasjas nr 2317,16,003156. Vaidlustatud otsusega karistati R. Laasi LS § 227 lg 3
alusel mootorsõiduki juhtimisõiguse äravõtmisega 6 kuuks. Kaebuse esitaja taotles kohtuvälise
menetleja poolt määratud karistuse kergendamist.
2. Harju Maakohtu 30. mai 2016 määrusega jäeti R. Laasi kaebus kohtuvälise menetleja 18. aprilli
2016 otsusele läbi vaatamata.
Maakohus viitas VTMS § 114 lg-le 4, mille kohaselt esitatakse kaebus kohtuvälise menetleja poolt
üldmenetluses tehtud otsuse peale maakohtule 15 päeva jooksul, alates päevast, mil kohtuvälise
menetleja otsus on menetlusosalisele kohtuvälise menetleja juures kättesaadav.
R. Laasi suhtes koostatud väärteoprotokolli kohaselt oli väärteootsuse kättesaadavaks tegemise ajaks
märgitud 26.04.2016. Väärteoprotokolli on R. Laas allkirjastanud 27.03.2016 ja seejuures
kinnitanud, et protokolliga on ta tutvunud. Seega tuleb järeldada, et R. Laas oli teadlik nii tema suhtes
käivast väärteomenetlusest, kui ka ajast, mil kohtuvälise menetleja lahend on talle kättesaadav.
Maakohus märkis, et kaebetähtaja kulgemise seisukohast ei oma tähtsust asjaolu, kas isik läheb
väärteootsusele järele või mitte. Käesolevas asjas hakkas 15-päevane kaebetähtaeg kulgema alates
26.04.2016 ning see lõppes 11.05.2016, mil oli ka kohtuvälise menetleja otsuse kohaselt viimane
                                                                                                1(3)
päev kaebuse esitamiseks. R. Laas esitas oma kaebuse kohtule 19.05.2016, seega on see esitatud
enam kui nädal pärast kaebetähtaega. Kaebuse hilisemale esitamisele ei ole kaebuse sisus viidatud,
märgitud on vaid seda, et isikul on VTMS § 78 lg 2 kohaselt õigus määrust vaidlustada 10 päeva
jooksul alates määruse kättesaamisest. Maakohus juhtis kaebuse esitaja tähelepanu sellele, et
VTMS § 78 lg 2 ei ole antud juhul asjakohane säte, see kohaldub kohtuvälise menetleja tegevuse
(määruse) vaidlustamisel, mitte aga väärteootsuse vaidlustamisel.
VTMS § 118 lg 2 p 1 kohaselt teeb maakohtunik kaebuse läbi vaatamata jätmise kohta määruse ja
saadab määruse koopia ning tagastab kaebuse selle esitanud isikule, kui kaebus on esitatud pärast
VTMS § 114 lõigetes 3 ja 4 sätestatud tähtaja möödumist ja tähtaja ennistamise taotlust ei ole esitatud
või maakohtunik on jätnud tähtaja ennistamata. Kaebuses ei ole kaebetähtaja ennistamist taotletud.
Eeltoodust tulenevalt jättis maakohus R. Laasi poolt pärast kaebetähtaega esitatud kaebuse läbi
vaatamata.
3. Harju Maakohtu 30. mai 2016 määrusele esitas määruskaebuse R. Laas, kes taotleb maakohtu
määruse tühistamist ning määruskaebuse menetlusse võtmist.
R. Laas, viidates TsMS § 67 lg-le 1 märgib, et kohus ennistab tähtaja menetlusosalise avalduse
alusel, kui menetlusosaline lasi mööda seaduses sätestatud menetlustähtaja ning menetlusosaline ei
saanud tähtaega järgida mõjuval põhjusel ja tähtaja möödalaskmine ei võimalda enam
menetlustoimingut teha või põhjustab talle muu negatiivse tagajärje.
R. Laas märgib, et tal ei olnud võimalik kohtuvälise menetleja otsusele järgi minna, kuna ta oli haige
ning arvestas, et protokollis märgitud soovist otsus kätte saada e-posti teel, saadetakse otsus talle e-
postile, mida ta oleks saanud ka haigena kontrollida. Kuna talle e-postile otsust ei tulnud, siis ootas
R. Laas edasi teadmatuses, et otsus jõustub 15 päeva möödumisel lahendi tegemist. R. Laas lisab, et
protokolli koostanud politseiametnikud kinnitasid talle, et otsus tuleb e-postile, mistõttu
menetlusalune isik jäi otsust ootama.


RINGKONNAKOHTU SEISUKOHT
4. Ringkonnakohus, olles tutvunud väärteoasja materjalide ja esitatud määruskaebusega, leiab, et
määruskaebus tuleb jätta rahuldamata ning kaebetähtaeg ennistamata. Ringkonnakohus selgitab, et
määruskaebemenetluses on ringkonnakohtu pädevuses kontrollida maakohtu määruse seaduslikkust
ja põhjendatust, seega anda hinnang sellele, kas maakohus jättis põhjendatult kaebuse tähtaja
möödalaskmise tõttu läbi vaatamata.
5. Maakohus on oma määruses ammendavalt põhjendanud, miks tuli arutataval juhul jätta R. Laasi
kaebus läbi vaatamata. Ringkonnakohtus leiab niisamuti, et maakohus on jätnud kaebuse
põhjendatult läbi vaatamata.
5.1. Esmalt märgib ringkonnakohus, et väärteomenetluses ei ole kohaldatav tsiviilkohtumenetluse
seadustik, seega on ebaõige R. Laasi viide TsMS § 67 lg-s 1 sätestatud menetlustähtaja ennistamisele
ja mõjuvale põhjusele.
Ringkonnakohus on seisukohal, et määruskaebuses toodud asjaolu ei ole mõjuvaks põhjuseks,
millele tuginedes kohtuvälise menetleja otsusele kaebuse esitamise tähtaega ennistada. Nimelt on
R. Laas ringkonnakohtule esitatud määruskaebuses märkinud, et ta ei saanud kohtuvälise menetleja
otsusele järgi minna, kuna oli haige. Siinkohal ei ole R. Laas esitanud kohtule ühtegi tõendit, mis
eeltoodud väidet kinnitaks.
VTMS § 38 lg 1 alusel järgitakse kohtuvälises menetluses ja kohtumenetluses menetlustähtaegade
ja menetluskulude arvestamisel ning menetlustähtaja ennistamisel kriminaalmenetluse sätteid.
KrMS § 172 lg 1 kohaselt ennistatakse mõjuval põhjusel möödalastud kaebetähtaeg selle
uurimisasutuse, prokuratuuri või kohtu määrusega, kelle menetluses on kriminaalasi. Seega on
mõjuva põhjuse esinemisel kaebetähtaja ennistamiseks õigus ringkonnakohtul kuivõrd R. Laas on
                                                                                              2(3)
määruskaebuse ning kohtuvälise menetleja otsusele kaebuse esitamise tähtaja ennistamise taotluse
esitatud ringkonnakohtule. KrMS § 172 lg 2 p-de 1 ja 2 kohaselt on mõjuvaks põhjuseks äraolek,
mis ei seondu kriminaalmenetlusest kõrvalehoidumisega või muu asjaolu, mida uurimisasutus,
prokuratuur või kohus peab mõjuvaks.
Eeltoodule tuginedes märgib ringkonnakohus, et igasugune haigus ei ole mõjuvaks põhjuseks
KrMS § 172 lg 2 p 2 mõttes. Ringkonnakohus on varasemalt leidnud ning Riigikohus on määruses
nr 3-1-1-94-09 ringkonnakohtu seisukohaga nõustunud, et objektiivsete takistustena võiks kõne alla
tulla nii isikuvälised asjaolud - loodusõnnetus, transpordi- või sidehäire jms - kui ka isikuga vahetult
seotud asjaolud, nagu näiteks raske haigus või ajutine vaimutegevuse rike. R. Laasi poolt
määruskaebuses üldiselt märgitu, et isik oli haige, ei ole selliseks mõjuvaks põhjuseks, mis oleks
takistanud menetlusalusel isikul kohtuvälise menetleja juurde otsusele järele minna ning tähtaegselt
maakohtule kaebus esitada.
Lisaks märgib ringkonnakohus, et asjaolu, mille kohaselt andis R. Laas ametnikele oma e-posti
aadressi, ei vabastanud menetlusalust isikut kohustusest väärteoprotokollis märgitud tähtajal otsusele
järgi minna. Väärteoprotokollist nähtuvalt on seal üheselt märgitud, millal on kohtuvälise menetleja
otsus kohtuvälise menetleja juures kättesaadav. Samuti on protokollis selgitatud, et kohtuvälise
menetleja lahendit isikule kätte ei toimetata ning lahendile tuleb ise järele tulla. Eeltoodule tuginedes
on maakohus põhjendatult märkinud, et kaebetähtaja kulgemise seisukohast ei oma tähtsust asjaolu,
kas isik läheb väärteootsusele järele või mitte.
5.2. 27.03.2016 koostatud väärteoprotokollist nähtub, et kohtuvälise menetleja lahend on kohtuvälise
menetleja juures kättesaadav alates 26.04.2016, mistõttu oli R. Laasil viimaseks kaebuse esitamise
tähtajaks 11.05.2016. R. Laas esitas kaebuse kohtuvälise menetleja otsuse peale maakohtule
19.05.2016. Seega ei pidanud R. Laas kinni seaduses sätestatud tähtajast kaebuse esitamiseks,
kaebuse esitamise tähtaeg ei ole mööda lastud objektiivsetel põhjustel, mistõttu ei kuulu taotlus
kaebuse esitamise tähtaja ennistamiseks rahuldamisele ning maakohus on põhjendatult jätnud
R. Laasi esitatud kaebuse läbi vaatamata.
Ringkonnakohtu hinnangul ei esine kaebetähtaja ennistamiseks ka ringkonnakohtule esitatud
määruskaebusest tulenevalt mõjuvat põhjust. R. Laasile oli juba 27.03.2016 väärteoprotokolli
koostamisel teada, mis nähtub ka väärteoprotokollist, et kohtuvälise menetleja lahend on kohtuvälise
menetleja juures kättesaadav alates 26.04.2016.
6. Eelnevast lähtuvalt ning juhindudes VTMS § 147 lg 1 p-st 1, §-st 194, § 196 lg-st 2 ja §-st 198
jätab ringkonnakohus vaidlustatud Harju Maakohtu 30. mai 2016 määruse muutmata ja R. Laasi
määruskaebuse rahuldamata.


/allkirjastatud digitaalselt/




                                                                                               3(3)

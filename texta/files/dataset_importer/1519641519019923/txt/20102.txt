                          KOHTUOTSUS
                              EESTI VABARIIGI NIMEL

Kohus                             Tallinna Ringkonnakohus, tsiviilkolleegium

Kohtunikud                        Imbi Sidok-Toomsalu (eesistuja), Meeli Kaur ja Indrek
                                  Parrest

Otsuse tegemise aeg ja koht       29.03.2016, Tallinn

Tsiviilasja number                2-14-54671

Tsiviilasi                        JMUD hagi Fabulonia OÜ vastu 26 823.68 USA
                                  dollari saamiseks

Vaidlustatud kohtulahend          Harju Maakohtu 01.09.2015 otsus
Tsiviilasja hind                  19 832.67 eurot
apellatsioonimenetluses

Kaebuse esitaja ja kaebuse liik   JMUD apellatsioonkaebus


Menetlusosalised ja nende         Apellant/hageja JMUD (isikukood XXXXXXXXXXX),
esindajad                         lepinguline esindaja v/adv abi Liisi Jürgen
                                  Vastustaja/kostja Fabulonia OÜ (registrikood 12359634),
                                  lepinguline esindaja v/adv Vesse Võhma

Kohtuistungi toimumise aeg        02.03.2016

RESOLUTSIOON
   1. Harju Maakohtu 01.09.2015 otsus jätta muutmata.
   2. Apellatsioonkaebus jätta rahuldamata.
   3. Apellatsioonimenetluse kulud jätta apellandi kanda.
   4. Määrata Fabulonia OÜ põhjendatud ja vajalike menetluskulude suuruseks
      apellatsioonimenetluses 1081.02 eurot ning mõista nimetatud summas hüvitis
      JMUD-lt (D) välja Fabulonia OÜ kasuks.
   5. Rahuldada apellandi taotlus 03.02.2016 ringkonnakohtu istungi protokolli
      parandamiseks ja asendada kohtuistungi protokolli esimesel lehel L.Jürgeni
      selgituses number „400“ numbriga „4000“.
   6. Otsuse peale võib kassatsiooni korras edasi kaevata, esitades kaebuse vahetult
      Riigikohtule 30 päeva jooksul otsuse kassaatorile kättetoimetamisest, kuid mitte
      pärast viie kuu möödumist otsuse avalikult teatavaks tegemisest.

                                                                                       1
Selgitused
Hagimenetluses Riigikohtus võib menetlusosaline menetlustoiminguid teha, sealhulgas
avaldusi ja taotlusi esitada üksnes vandeadvokaadi vahendusel. Menetlusosaline võib ise
esitada menetlusabi saamise taotluse, samuti esitada teise menetlusosalise kaebuse või muu
taotluse kohta seisukohti ja vastuväiteid.
Seaduses sätestatud alustel võib menetlusosaline taotleda riigipoolset menetlusabi
menetluskulude kandmiseks. Menetlusabi andmise taotlus ei peata menetlustähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse.
Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus mõistliku tähtaja
pärast menetlusabi taotluse lahendamist, kui nimetatud taotlus ei olnud esitatud
põhjendamatult või tähtaja pikendamise eesmärgil. See ei välista menetlustähtaja ennistamist.


Hagi ja selle aluseks olevad asjaolud
   1. JMUD (hageja) esitas 19.07.2014 Harju Maakohtule hagi Fabulonia OÜ (kostja)
      vastu, milles palus kostjalt enda kasuks välja mõista 26 823.68 USA dollarit, millest
      26 000 USA dollarit moodustab alusetult saadu ja 823.68 USA dollarit hagi esitamise
      ajaks sissenõutavaks muutunud viivis. Kõik menetluskulud palus hageja jätta kostja
      kanda.
   2. Hagiavalduse kohaselt sõlmisid JKKI, TK, AV (kostja osanikud) ja hageja 04.06.2013
      lihtkirjalikus vormis eellepingu, milles mh lepiti kokku kostja osade ümber jaotamine
      selliselt, et osanikuks saab ka hageja. Hageja kandis 06.06.2013 saadavate osade hinna
      kostjale summas 26 000 USA dollarit. Kostja sõlmitud eellepingu lepingupooleks ei
      olnud. Kuni hagiavalduse esitamiseni ei ole kostja osade jaotust muudetud, st hageja ei
      ole osanikuks saanud. Kostja osad ei olnud ega ole registreeritud Eesti väärtpaberite
      keskregistris. Eelleping on vähemalt osade võõrandamise eelkokkulepete osas tühine
      ja seega oli kostjale tehtud makse õigusliku aluseta.
   3. Alates 26.02.2014 on hageja arvestanud viivist seadusjärgses määras põhinõude
      summalt 26 000 USA dollarit ning seisuga 18.07.2014 on viivisenõue kostja vastu
      823.68 USD dollarit.
   4. Hagi on esitatud õige kostja vastu. Poolte vahel sõlmitud eellepingu näol on tegemist
      lepinguga kolmanda isiku kasuks. Võlaõigusseaduse (VÕS) § 1030 lõige 1 ei erista
      ebaehtsat või ehtsat kolmanda isiku kasuks sõlmitud lepingut. Soorituse tegijal on
      VÕS § 1030 lõikes 1 nimetatud eelduste esinemisel õigus valida, kas ta nõuab VÕS
      § 1028 lõikest 1 tulenevalt saadu tagastamist lepingu poolelt või lepinguga
      soodustatud kolmandalt isikult. See, kas kolmandal isikul on otsenõudeõigus võlgniku
      vastu või mitte, ei saa omada tähtsust tagasinõude olemasolu hindamisel. Kolmanda
      isiku otsenõudeõigus võlgniku suhtes omab tähtsust nendevahelise lepingulise suhte
      määratlemisel.
   5. Kostja väited hageja vastuolulise käitumise osas on eksitavad ja tõendamata. See, et
      kostja on hageja poolt tühise lepingu alusel makstud rahasumma tänaseks päevaks ära
      kasutanud, ei ole sisuline ja õiguspärane vastuväide raha tagasinõudele. Hageja ei ole
      kunagi olnud kostja töötaja. Soorituse aluseks oli poolte tühine kokkulepe osade
      võõrandamise ja ostuhinna tasumise kohta ning kolmanda isiku kasuks vastava
      ostuhinna investeeringuna tasumiseks. Soorituse alus ei ole tingitud hageja tegevusest.

                                                                                           2
      Kostja poolt saadu kasutamine ei ole aga kunagi allunud hageja kontrollile. Väited, et
      eellepingu pooled ja eellepinguga soodustatud kostja uskusid eellepingu kehtivusse ja
      asusid seda täitma, ei too automaatselt kaasa tagasinõudeõiguse välistamist. Tänaseni
      ei ole eellepingust tulenevat osade üleandmise kokkulepet täidetud. Ainus, kes oli
      veendunud lepingu kehtivuses, oli ilmselt hageja, kes heausklikult kokkulepitud
      rahasumma kostjale ka üle kandis ilma mistahes vastuhüve saamata.
   6. Eellepingu punkti 2.7 kohaselt ei pidanud hageja tasuma kostja osanikele, vaid otse
      kostjale. Kostja ei olnud eellepingu pooleks. Seega on eellepingu näol tegemist
      lepinguga kolmanda isiku kasuks VÕS § 80 lõike 1 tähenduses. Kostja peab kolmanda
      isikuna õigusliku aluseta saadu tagastama. Eellepingu näol oli tegemist tühise
      lepinguga kolmanda isiku kasuks. Üleandja saab üleantu tagasi saajalt ehk kolmandalt
      isikult. Usalduskoosseisu puudutavat sellises argumentatsioonis ei ole põhjust esile
      tuua. Nimelt ei saanud hageja teostada kvaliteedikontrolli advokaadibüroo üle ning
      hagejal ei ole teadmisi Eesti õiguse üle, kuna hageja ei ole Eesti kodanik, ei oma
      Eestiga pikaajalisi sidemeid ega valda eesti keelt. Seega ei saa hagejale omistada
      eellepingu vormipuudusi. Lisaks on tegemist olukorraga, kus hageja poolt makstud
      raha eest ei saanud hageja midagi vastu. Hageja ei ole mitte kunagi saanud kontrolli
      kostja üle ning ei ole töötanud kostjale. Hageja ja kostja vahel ei ole kunagi sõlmitud
      töölepingut ja kostja ei ole hagejale maksnud töötasu.
Kostja vastuväited
   7. Kostja ei tunnistanud hagi ja palus jätta selle rahuldamata ning menetluskulud hageja
      kanda. Hagi on esitatud vale kostja vastu. 04.06.2013 sõlmitud eellepingu puhul on
      tegemist ebaehtsa lepinguga kolmanda isiku kasuks. VÕS § 1028 lõikest 1 tulenevat
      tagasinõudeõigust võib hageja seoses asjaoluga, et eellepingu puhul on tegemist
      ebaehtsa lepinguga kolmanda isiku kasuks, teostada VÕS § 1029 järgi. Seega tuleb
      hagejal esitada VÕS § 1028 lõikest 1 tulenev nõue võlausaldajate vastu.
   8. Alternatiivselt leiab kostja, et hagi esitamine kostja vastu on olnud tingitud hageja
      enda vastuolulisest ning hea usu vastasest käitumisest, mis on keelatud
      tsiviilseadustiku üldosa seaduse (TsÜS) § 138 ja VÕS § 6 järgi. Hageja on oma
      käitumisega tekitanud kostjas usaldust eellepingu alusel kostjale ülekantud rahasumma
      kasutamise õiguspärasuses. Kostja on hageja 19 631.76 euro suuruse investeeringu
      tulemusel teostanud arendustöid ning turustanud enda ärimudelit hageja osavõtul ja
      heakskiidul. Hageja investeering on tänaseks päevaks ära kasutatud. Kostja suhtes
      oleks ebaõiglane anda hagejale tagasinõudeõigus olukorras, kus soorituse aluseks
      olevad asjaolud olid tingitud hageja enda tegevusest ning soorituse tulemusel kostja
      poolt saadu kasutamine allus hageja kontrollile ning toimus tema heakskiidul. Seetõttu
      ei saa hageja tugineda alusetule rikastumisele ning nõuda eellepingu alusel üleantu
      tagastamist.
   9. Eellepingu poolte ühine tahe oli käsitada makset investeeringuna kostja tegevusse,
      milleks on töötada välja ja pakkuda uudset infotehnoloogilist lahendust, mis
      võimaldab turvalist autorite ja disainerite õiguste kaitset tagavat 3D printimist.
      Eellepingu punkti 3.3 järgi tuli investeeringut kasutada ainult tootearenduse, turunduse
      ja müügi jaoks. Eellepingu punkt 4 nägi ette poolte kohustuse panustada parimal viisil
      oma aega, oskusi ja teadmisi ettevõtte edu ja kasvu saavutamisse ning ettevõtte
      tegevuse aluseks oleva tehnoloogia arendamisse. Eellepingu pooled ja eellepinguga
      soodustatud kostja uskusid eellepingu kehtivusse ja asusid seda täitma. Eellepingu
      täitmine seisneb mh selles, et (i) hageja tasus osade ostuhinna eellepingu punkti 2.7
      järgi; (ii) TK-le tehti eellepingu punktis 2.6 ettenähtud ülekanne 1/3 ulatuses lubatud

                                                                                            3
   summast; ja (iii) eellepingu osapooled asusid realiseerima hageja poolt tehtud
   investeeringut, osaledes turundusüritustel, arendades tehnoloogiat ning panustades
   ettevõtte arengusse oma aega, oskusi ja teadmisi. Hageja poolt kostjale ülekantud
   summade vahelisel perioodil 27.06.2013-04.09.2013 lõi hageja aktiivselt kaasa kostja
   tegevuse edasiarendamises. Samuti registreeriti hageja kostja töötajaks perioodil
   07.10.2013-27.03.2014. Asjaolu, et hagejast ei ole tänaseks päevaks saanud kostja
   osanikku, on tingitud hageja enda käitumisest. Pärast eellepingu sõlmimist hakkas
   hageja nõudma oma osaluse suurendamist, mis ei vastanud eellepingu poolte
   kokkuleppele.
10. 04.06.2013 kokkulepe oli oluliselt laiem ning lepingu põhieesmärk oli lepinguosaliste
    ühine tegutsemine uute piiratud vastutusega äriühingute asutamiseks Ameerika
    Ühendriikides (lepingus nimetatud uus ettevõte) ja Luksemburgis (lepingus nimetatud
    Luksemburgi ettevõte). Sealjuures leppisid lepinguosalised kokku tulevase koostöö
    põhimõtted uues ettevõttes, Luksemburgi ettevõttes ja kostjas. Eellepingu punkti 2.7
    kohaselt pidi hageja tasuma hiljemalt 07.06.2013 kostja kontole 19 450 eurot osade
    eest uues ettevõttes. Seega on alusetu ja tõendamata hageja väide, nagu oleks hageja
    kandnud kostjale 26 000 USA dollarit üle JKKI korraldusel kostja osade omandamise
    eest. Samuti on oluline, et vastavalt lepingu punktile 3.3 pidid kõik lepinguosalised, sh
    hageja, tagama, et hageja poolt makstavat aažiot kasutatakse ainult tootearenduse,
    turunduse ja müügi jaoks. Seetõttu asjaolu, et eellepingu punktis 2.9 sisalduv kostja
    osade ümberjagamise kokkulepe ei vasta vorminõuetele, ei anna hagejale alust nõuda
    tasutud rahasummade tagastamist. Hageja osales alates 04.06.2013 eellepingu
    sõlmimisest aktiivselt kostja majandustegevuses, sh hageja poolt tasutud rahasummade
    kulutamisel vastavalt eellepingu punktile 3.3 – turvalise 3D printimise lahenduse
    tootearenduseks, turunduseks ja müügiks. Kõik kostja tootearenduse, turunduse ja
    müügi kulutused on tehtud hageja nõusolekul, sh osaliselt hageja enda poolt, kes
    kasutas kostja krediitkaarti. Samas on hageja käitunud kostja suhtes vastuoluliselt ja
    pahatahtlikult. Kuigi hageja soovis algselt omandada 15%-list osalust, asus ta hiljem
    esitama alusetuid nõudeid osaluse suurendamiseks. Saades aru, et kostjas 25% osaluse
    saavutamine ei ole võimalik, asutas hageja pärast tema poolt eelkokkuleppe alusel
    kostjale tasutud rahasummade ärakasutamist konkureeriva äriühingu, millesse kaasas
    enamiku kostja osanikke ning jätkas tegevust uue äriühingu kaudu.
11. Kostja ei nõustu hageja väitega, nagu hageja ei oleks saanud tema poolt makstud raha
    eest midagi vastu. Hagejal oli võimalus omandada 15% kostja osakapitalist, kuid
    hageja ise keeldus sellest, mistõttu osade omandamata jätmine tulenes üksnes hageja
    enda tegevusetusest. Kuigi kostja ei maksnud hagejale töötasu, kandis kostja kõik
    hageja tegevusega seotud kulud (summas 22 683.62 eurot). Samuti kasutas hageja
    kulutuste tegemisel kostja krediitkaarti.
Maakohtu otsuse põhjendused
12. Maakohus jättis hagi rahuldamata ja menetluskulud hageja kanda ning mõistis kostjalt
    hageja kasuks välja menetluskulude hüvitise koos viivisega.
13. Pooled ei vaidle järgmiste oluliste asjaolude üle:
   1) 04.06.2013 sõlmisid JKKI, TK, AV (kostja osanikud) ja hageja lihtkirjalikus
      vormis eellepingu, mille punkti 2.7 lepiti kokku, et hageja maksab oma osade eest
      uues ettevõttes (piiratud vastutusega äriühing Ameerika Ühendriikides) 25 000
      euro suuruse aažio (olenemata sellest, kas osakapitali suurus vastab punktides 2.1
      või 2.2 sätestatule) ning sellest aažiost on ta ettevõttesse teinud juba sissemakseid
      5550 eurot, mis arvestatakse nimetatud maksekohustusest maha ja seega peab ta
                                                                                           4
       hiljemalt 07.06.2013 kandma kostja kontole 19 450 eurot. Eellepingu punktis 2.9
       lepiti kokku, et kui uus ettevõte ei ole asutatud hiljemalt 31.07.2013, jagatakse
       kostja osad ümber ja lepinguosalised saavad kostja osanikeks punktis 2.2 esitatud
       jaotuse alusel;
   2) hageja kandis 06.06.2013 kostjale 26 000 USA dollarit (so 19 631.76 eurot);
   3) uut ettevõtet ei asutatud ja kostja osade jaotust ei muudetud;
   4) hageja on 25.02.2014 e-kirja teel esitanud JKKI-le ja kostjale nõude 26 000 USA
      dollari tagasi maksmiseks ja viivise arvestamise alustamisest.

14. Kohus käsitleb esmalt küsimust 04.06.2013 sõlmitud lepingu tühisusest. Vastavalt
    TsÜS § 83 lõikele 1 on tehing seaduses sätestatud vormi järgimata jätmise korral
    tühine, kui seadusest või vormi nõudmise eesmärgist ei tulene teisiti. Kooskõlas VÕS
    § 33 lõikes 1 sisalduva määratlusega on eelleping kokkulepe, millega pooled
    kohustuvad tulevikus sõlmima lepingu eellepingus kokkulepitud tingimustel. Sama
    paragrahvi teisest lõikest tuleneb, et kui seaduse kohaselt tuleb leping sõlmida teatud
    vormis, peab ka eelleping olema sõlmitud samas vormis. Äriseadustiku (ÄS) § 149
    lõike 4 kohaselt peavad osaühingu osa võõrandamise kohustustehing ja käsutustehing
    olema notariaalselt tõestatud. Sama sätte lõige 5 sätestab, et notariaalse tõestamise
    nõuet ei kohaldata Eesti väärtpaberite keskregistris registreeritud osade
    võõrandamisel. Seega võimaldab osade registreerimine Eesti väärtpaberite
    keskregistris sõlmida osade ostu- või müügitehinguid ilma ÄS § 149 lõikes 4
    sätestatud kohustuslikku notariaalset tehinguvormi järgimata. Kuna kostja osad ei
    olnud ega ole registreeritud Eesti väärtpaberite keskregistris, peavad seega osaühingu
    osa võõrandamise kohustus- ja käsutustehing olema notariaalselt tõestatud. Arvestades
    VÕS § 33 lõikes 2 sätestatut, kehtib samasugune vorminõue järelikult ka osaühingu
    osa võõrandamise eellepingu suhtes. Selle vorminõude järgimata jätmisel on tehing
    TsÜS § 83 lõike 1 järgi tühine.

15. Hinnates vaidlusaluse lepingu (I kd lk 8-12, tõlge lk 13-17) sisu tervikuna, leiab
    kohus, et lepingu näol on tegemist osaühingu(te) osa(de) võõrandamisele suunatud
    eellepinguga VÕS § 33 lõike 1 tähenduses. Taolist järeldust toetab esmalt eellepingu
    punkt 2.7, mis näeb ette hageja kohustuse maksta oma osade eest uues asutatavas
    ettevõttes (piiratud vastutusega äriühing Ameerika Ühendriikides) 19 450 eurot. Peale
    selle kavatseti asutada ka uus piiratud vastutusega äriühing Luksemburgi õigusaktide
    kohaselt (Luksemburgi ettevõte), mis kuuluks täielikult uuele ettevõttele ning
    Luksemburgi ettevõttele kuuluks kogu ettevõtte äritegevusega seotud
    intellektuaalomand (nt patendid, kaubamärgid ja õigused leiutistele) (eellepingu punkt
    D). Seejuures lepiti eellepingu punktis 2.9 kokku, et kui uus ettevõte ei ole asutatud
    hiljemalt 31.07.2013, jagatakse kostja osad ümber ja lepinguosalised saavad kostja
    osanikeks lepingu punktis 2.2 esitatud jaotuse alusel. Samuti sisaldab eellepingu punkt
    2.8 võimalust hagejal omandada oma osade eest makstud summaga uusi osasid 5%
    ulatuses uue ettevõtte osadest. Lisaks on eellepingu punktis 3 lepinguosaliste poolt
    kokku lepitud kostja, uue ettevõtte ja Luksemburgi ettevõtte juhtimine, kus ettevõtteid
    võib teiste hulgas esindada ka hageja (koos JKKI-ga). Eellepingu punktides 5.1-5.3 on
    pooled (sh hageja) kokku leppinud osaluse võõrandamise põhimõtted.

16. Seega pidanuks 04.06.2013 sõlmitud eelleping olema notariaalselt tõestatud (TsÜS
    § 82) ning kirjalikus vormis sõlmitud (TsÜS § 78) leping tuleb lugeda õigustühiseks.

17. Vastavalt TsÜS §-le 85 ei too tehingu ühe osa tühisus kaasa teiste osade tühisust, kui
                                                                                         5
   tehing on osadeks jagatav ja võib eeldada, et tehing oleks tehtud ka tühise osata.
   Tehingu tegemisel on isikute tahe üldjuhul suunatud sellele, et tehing oleks kehtiv
   ning selle kaudu oleks võimalik saavutada soovitud õiguslikke tagajärgi. Kui on aga
   tegemist mingi sellise puudusega, mis on tehingu tühisust tingivaks asjaoluks, tuleb
   eeldada, et tühine on kogu tehing. Kuigi pooled ei ole tuginenud sellele, et teatud osas
   tehing kehtima jääks, on kostja selgitanud, et tehingu esimene eesmärk oli ettevõttesse
   investeerida summa ja seda vastavalt eellepingu punktile 3.3 kasutada, lisaks asutada
   ettevõtted Ameerika Ühendriikides ja Luksemburgis ning kui see ei õnnestu, siis
   jaotatakse kostja osad ümber. Kuivõrd uusi ettevõtteid ei asutatud ning kostja osade
   jaotust ei muudetud (ehk hageja ei saanud oma investeeringu eest midagi vastu), ei saa
   kohtu hinnangul eeldada, et eelleping oleks sõlmitud ka ilma tühise osata. Lisaks ei
   oleks võimalik seadusest tulenevast vorminõudest ka poolte kokkuleppel kõrvale
   kalduda (VÕS § 11 lõige 1).

18. TsÜS § 84 lõike 1 järgi ei ole tühisel tehingul algusest peale õiguslikke tagajärgi ning
    tühise tehingu alusel saadu tagastatakse vastavalt alusetu rikastumise sätetele, kui
    seaduses ei ole sätestatud teisiti. VÕS § 1028 lõikest 1 tuleneb, et kui isik (saaja) on
    teiselt isikult (üleandja) midagi saanud olemasoleva või tulevase kohustuse täitmisena,
    võib üleandja saadu saajalt tagasi nõuda, kui kohustust ei ole olemas, kohustust ei teki
    või kui kohustus langeb hiljem ära. Kohus selgitab, et VÕS § 1028 kohaldamine tuleb
    kõne alla üksnes juhul, kui üleandja soovis saadu üleandmisega täita oma kohustust
    saaja ees, st kui üleantu kujutas endast sooritust olemasoleva või tulevase kohustuse
    täitmise eesmärgil. Küsimus sellest, kas ja kelle ees soovis üleandja sooritusega oma
    kohustust täita, on oluline ka määramaks, milliste isikute vahel alusetu rikastumise
    nõuded tekivad – alusetu rikastamise nõuded tekivad isikul, kes kohustust täita soovis
    ja tegi soorituse isiku vastu, kelle suhtes eksisteerivat kohustust täita sooviti (vt ka
    Võlaõigusseadus III. 8. ja 10. osa (§-d 619-916 ja 1005-1067). Kommenteeritud
    väljaanne. Koostajad: Paul Varul jt. Tallinn 2009, lk 586-587).

19. VÕS § 1029 sisaldab VÕS § 1028 regulatsiooni täiendavat erisätet juhuks, kus alusetu
    rikastumise kaasa toonud suhetes osaleb rohkem kui kaks isikut. VÕS § 1029
    kohaldatakse alusetu rikastumise juhtudel siis, kui üleandja poolt oma kohustuse
    täitmiseks teisele isikule millegi üleandmine ei toimu mitte eeldatavale võlausaldajale,
    vaid viimase korraldusel kolmandale isikule. VÕS § 1029 alusel määratakse, kelle
    vahel tekib alusetu rikastumise võlasuhe ning vastavasisulised nõuded, kui kohustust,
    mida seeläbi täita sooviti, ei eksisteeri, seda ei teki või kui see hiljem ära langeb. Selle
    sätte kohaldamise esmaseks eelduseks on, et üleandja poolt oma kohustuse täitmiseks
    teisele isikule millegi üleandmine ei toimu mitte eeldatavale võlausaldajale, vaid
    viimase korraldusel kolmandale isikule. Juhul kui kohustust, mida üleandja täita
    soovis, ei teki (on täidetud VÕS § 1028 lõikes 1 sätestatud eeldused), tõusetub
    küsimus, kelle vastu on üleandjal võimalik suunata alusetu rikastumise nõue. Kui
    hageja täitis JKKI, TK ja AV (kostja osanike) korraldusel kohustuse kolmandale
    isikule (kostjale), siis saab ta alusetust rikastumisest tuleneva nõude VÕS § 1029
    kohaselt esitada siiski vaid kostja osanike vastu (isiku vastu, kellele kohustuse
    täitmine tegelikult toimus, on alusetu rikastumise nõuded välistatud). VÕS §-s 1029
    sätestatud regulatsiooni põhjenduseks on sooritussuhte puudumine üleandja ja
    kolmanda isiku vahel, kuna nende vahel on üksnes täitmissuhe (sooritussuhe on
    üleandja (hageja) ja korralduse andjate (JKKI, TK, AV) vahel ning korralduse andjate
    ja kostja vahel). Nimetatud sättes reguleeritud situatsiooniga ei ole tegemist aga juhul,
    kui lepingus (mis hiljem osutub kehtetuks) sisaldub algusest peale kokkulepe täita

                                                                                              6
   lepingust tulenev kohustus kolmandale isikule (vt ka Võlaõigusseadus III. 8. ja 10. osa
   (§-d 619-916 ja 1005-1067). Kommenteeritud väljaanne. Koostajad: Paul Varul jt.
   Tallinn 2009, lk 590-591). Sel juhul võib kohaldamisele kuuluda VÕS § 1030.

20. VÕS § 1030 on VÕS § 1029 kõrval VÕS § 1028 suhtes erinormiks, sätestades erandi
    üldreeglist, mille kohaselt võib üleantu tagasi nõuda isikult, kes on soorituse saajaks.
    Nii sätestab VÕS § 1030 lõige 1, et kui üleandja on saajale midagi üle andnud saaja
    kasuks sõlmitud lepingu täitmisena, võib üleandja VÕS § 1028 lõikes 1 nimetatud
    juhul saajale üleantu tagastamist nõuda ka teiselt lepingupoolelt või isikult, keda ta
    ekslikult pidas lepingupooleks. Seega VÕS § 1030 kohaldatakse alusetu rikastumise
    juhtudel siis, kui üleandja poolt oma kohustuse täitmiseks teisele isikule millegi
    üleandmine toimub kolmanda isiku kasuks sõlmitud lepingu täitmise eesmärgil
    lepingu alusel soodustatud kolmandale isikule. VÕS § 1030 alusel määratakse, kelle
    vahel tekib alusetu rikastumise võlasuhe ning vastavasisulised nõuded, kui lepingulist
    kohustust, mida soodustatud kolmanda isiku kasuks täita sooviti, ei eksisteeri, seda ei
    teki või kui see hiljem ära langeb. Kõnesoleva paragrahvi kohaldamise esimene eeldus
    on, et üleandja on saajale midagi üle andnud saaja (kolmanda isiku) kasuks sõlmitud
    lepingust tuleneva kohustuse täitmiseks (vt ka Riigikohtu 22.01.2009 otsus tsiviilasjas
    nr 3-2-1-136-08, punkt 11).

21. Antud juhul on eellepingu osapoolteks JKKI, TK, AV ja hageja. Asjas puudub vaidlus,
    et kostja ei olnud sõlmitud eellepingu pooleks (vt ka Tallinna Ringkonnakohtu
    22.12.2014 määrus samas tsiviilasjas; I kd lk 89-90). Eellepingu punkti 2.7 järgi tuli
    hagejal teha osade ostuhinna makse kostja kontole. Kohtu hinnangul on võimalik
    tõlgendada viidatud kokkulepet nn ebaehtsa lepinguna kolmanda isiku kasuks.
    Lepingu puhul kolmanda isiku kasuks ei ole tegemist iseseisva lepingu liigiga,
    lepinguks on praegusel juhul eelleping, mis tuli osade ostuhinna osas täita kolmandale
    isikule (kostjale). VÕS § 80 lõike 1 kohaselt võib lepingus ette näha või võlasuhte
    olemusest tuleneda, et kohustus tuleb võlausaldaja asemel täita kolmandale isikule
    (leping kolmanda isiku kasuks). VÕS            § 80 lõige 2 käsitleb olukorda, millal on
    tegemist ehtsa lepinguga kolmanda isiku kasuks. Sellisel juhul on kolmandal isikul
    iseseisev lepingu täitmise nõue, mis on ette nähtud lepinguga või tuleneb seadusest (vt
    ka Riigikohtu 05.12.2005 otsus tsiviilasjas nr 3-2-1-140-05, punkt 13). Kui kolmandal
    isikul iseseisvat täitmisnõuet ei ole, on leping ebaehtne. Lepingu ehtsus peab tulenema
    vahetult lepingust või seadusest. Eellepingus puudub säte, mis annaks kostjale õiguse
    nõuda vastava kohustuse täitmist ning vastavat õigust ei tulene ka seadusest. Järelikult
    on eellepingu puhul tegemist ebaehtsa eellepinguga kolmanda isiku kasuks.

22. Ebaehtsa lepingu puhul kolmanda isiku kasuks ei teki aga kohtu arvates kolmanda
    isiku (kostja) ning talle oma lepingulise kohustuse täitnud lepingupoole (hageja) vahel
    VÕS §-s 1028 sätestatud juhul soorituskondiktsiooni ning vastavad alusetu
    rikastumise nõuded eksisteerivad üksnes lepingupoolte vahel nagu VÕS §-s 1029
    kirjeldatud alusetu rikastamise nõuete puhul (vt ka Võlaõigusseadus III. 8. ja 10. osa
    (§-d 619-916 ja 1005-1067). Kommenteeritud väljaanne. Koostajad: Paul Varul jt.
    Tallinn 2009, lk 591-592).

23. Kohus möönab, et Riigikohus on 22.01.2009 otsuses tsiviilasjas nr 3-2-1-136-08
    (punktis 11) selgitanud, et soorituse tegijal on VÕS § 1030 lõikes 1 nimetatud eelduste
    esinemisel õigus valida, kas ta nõuab VÕS § 1028 lõikest 1 tuleneval alusel saadu
    tagastamist lepingu poolelt või lepinguga soodustatud kolmandalt isikult. Samas ei

                                                                                          7
   nõustu kohus hageja seisukohaga, et VÕS § 1030 lõige 1 ei erista ebaehtsat või ehtsat
   kolmanda isiku kasuks sõlmitud lepingut. Sellist järeldust ei saa teha ka viidatud
   Riigikohtu lahendi pinnalt, pigem vastupidi, sest lahendist tulenevalt oli selles asjas
   raha maksmine suunatud kostjale ja tema kasuks (vt Riigikohtu sama otsuse punkt 10).
   Kohus on seisukohal, et VÕS § 1030 kohaldatakse üksnes juhtudel, kus tühine või
   tühistatud leping oli nn ehtne leping kolmanda isiku kasuks VÕS § 80 lõike 2 järgi, st
   juhtudel, kus kolmandale isikule antakse sama lepinguga õigus nõuda lepingu täitmist.
   Seevastu kui kolmanda isiku kasuks sõlmitakse leping VÕS § 80 lõike 1 järgi, siis
   selle lepingu kehtetuse korral on alusetu rikastumise sätete alusel nõuded üksnes
   lepingupoolte vahel (vt ka Lepinguvälised võlasuhted. Koostaja: Tambet Tampuu.
   Tallinn 2012, lk 93; Riigikohtu 22.01.2009 otsus tsiviilasjas nr 3-2-1-136-08, punktid
   10-12). Eelnevast tulenevalt on käesolevas asjas hageja esitanud nõuded vale kostja
   vastu. Hagejal tuleb nõue esitada võlausaldajate (JKKI, TK, AV) vastu.

24. Arvestades eeltoodut, ei saa hageja nõuet 26 000 USA dollari väljamõistmiseks
    kostjalt rahuldada. Kohus ei pea seetõttu ka vajalikuks analüüsida käesolevas otsuses
    muid VÕS § 1028 lõike 1 ja § 1030 lõike 1 kohaldamise seisukohast õiguslikku
    tähtsust omavaid asjaolusid ning jätab vastavas osas hindamata poolte tõendid. Samuti
    ei pea kohus menetlusökonoomia kaalutlustest lähtudes vajalikuks käsitleda otsuses
    muid kostja poolt hageja nõuetele esitatud vastuväiteid. Seoses põhinõude
    põhjendamatusega tuleb rahuldamata jätta ka hageja poolt esitatud viivisenõue. VÕS
    § 113 lõike 1 esimese lause kohaselt võib võlausaldaja rahalise kohustuse täitmisega
    viivitamise korral nõuda võlgnikult viivitusintressi (viivist), arvates kohustuse
    sissenõutavaks muutumisest kuni kohase täitmiseni. Kuivõrd rahalise kohustuse
    täitmisega viivitamine kostja poolt ei ole asjas tuvastamist leidnud, puudub eeltoodut
    arvestades alus esitatud viivisenõude rahuldamiseks.

25. TsMS § 173 lõike 1 kohaselt esitab asja menetlenud kohus menetluskulude jaotuse
    menetlusosaliste vahel kohtuotsuses või menetlust lõpetavas määruses. Vastavalt
    TsMS § 173 lõikes 4 sätestatule näeb kohus menetluskulude jaotuses ette, millised
    menetluskulud keegi menetlusosalistest peab kandma, välja arvatud kulude rahalise
    suuruse. Vajaduse korral määrab kohus kindlaks menetluskulude proportsionaalse
    jaotuse menetlusosaliste vahel. TsMS § 162 lõike 1 alusel kannab hagimenetluse
    kulud pool, kelle kahjuks otsus tehti. Kuivõrd kohus jättis hagi rahuldamata, tuleb
    menetluskulud jätta asjas hageja kanda.

26. Juhindudes TsMS § 174 lõikest 2 määrab maakohus menetluskulude rahalise suuruse
    kindlaks kohtuotsuses või menetlust lõpetavas määruses, kui menetluskulude
    kindlaksmääramine ei takista kohtuotsuse või menetlust lõpetava määruse tegemist.

27. Vastavalt TsMS § 138 lõikele 1 on menetluskulud menetlusosaliste kohtukulud ja
    kohtuvälised kulud. TsMS § 143 punkti 1 järgi on asja läbivaatamise kuluks mh
    tõlgikulud ning     TsMS § 144 punktist 1 tulenevalt on kohtuvälised kulud
    menetlusosaliste esindajate ja nõustajate kulud. TsMS § 146 lõike 1 punkti 3 alusel
    kannab menetluskulud isik, kelle kanda jäävad menetluskulud kohtulahendi alusel.
    Kui menetlusosaline peab menetluskulude jaotust kindlaksmäärava kohtulahendi
    kohaselt kandma teist menetlusosalist esindanud lepingulise esindaja kulud, mõistab
    kohus, juhindudes TsMS § 175 lõikest 1, kulud välja põhjendatud ja vajalikus
    ulatuses. Lepinguline esindaja on menetlusosalist menetluses esindav advokaat või
    muu esindaja TsMS §-s 218 sätestatu kohaselt. Toimiku materjalidest nähtub, et
    kostjal on käesolevas tsiviilasjas olnud lepingulised esindajad, seega on antud asjas

                                                                                        8
   kostja poolt kantavad õigusabikulud menetluskulud.

28. TsMS § 174 lõike 8 alusel määrab kohus menetluskulude rahalise suuruse kindlaks
    hagita menetluse sätete kohaselt, arvestades TsMS 18. peatüki 5. jaos sätestatud
    erisusi. Hagita menetluses lahendatavas asjas rakendab kohus TsMS § 477 lõike 7
    kohaselt uurimispõhimõtet, st kontrollib avalduse vastavust seadusele ja avalduse
    tõendatust ka juhul, kui sellele ei ole esitatud vastuväiteid. Seejuures ei ole kohus
    TsMS § 477 lõike 5 järgi seotud menetlusosaliste esitatud asjaoludega ega nende
    hinnanguga asjaoludele.

29. Esmalt võtab kohus seisukoha kostja kantud tõlkekulude 114 euro osas. Vastavalt
    TsMS § 32 lõikele 1 toimub kohtumenetlus ja kohtu asjaajamine eesti keeles. Viidatud
    sättest tulenevalt tuleb kohtul tagada, et toimikus ei oleks tõlketa dokumente. TsMS
    § 33 lõike 1 teine lause sätestab kohtu kohustuse nõuda menetlusosaliselt kohtule
    esitatud dokumentaalse tõendi eestikeelset tõlget, kui see ei ole esitatud eesti keeles.
    TsMS § 33 lõike 1 mõtte kohaselt on vaja tõlkida ainult need võõrkeelsed
    menetlusdokumendid, mida menetlusosalised esitavad kohtu nõudel kohtumenetluse
    käigus kohtule. Seega oli kostja kohustatud tõlkima tõendid inglise keelest eesti
    keelde. Kostja on kandnud tsiviilasja materjalidest nähtuvalt (I kd lk 8-17, 19-20 ja 23-
    24) tõlkekulusid dokumentide tõlkimisel inglise keelest eesti keelde summas 114 eurot
    (vt II kd, tl 91), mis kohtu hinnangul on põhjendatud kulu ning hagejal tuleb see
    kostjale hüvitada.

30. Järgnevalt kontrollib kohus kostja lepinguliste esindajate kulude põhjendatust ja
    vajalikkust. Menetluskulude nimekirjast nähtuvalt on kostjal kulunud õigusabile
    5823.80 eurot (koos käibemaksuga), sh AB-le SORAINEN 29,4 töötunni eest 3661.80
    eurot ja AB-le Entsik & Partnerid 15,67 töötunni (15 tundi 40 minutit) eest 2162 eurot.
    Menetluskulude nimekirjadele on lisatud arved, milledest nähtuvalt ei ole AB
    SORAINEN poolt väljastatud arvetel (nr 2587/14EE, 2811/14EE, 3327/14EE,
    0076/15EE, 0552/15EE) välja toodud teostatud toiminguid, vaid on märgitud üksnes
    teenuse osutamise periood ja ajakulu. Seevastu AB Entsik & Partnerid poolt
    väljastatud arved (nr 150296, 150449, 150589, 150594, 150596) on kohtule esitatud
    koos spetsifikatsioonidega.

31. Hageja arvates on AB SORAINEN poolt väljastatud arved summas 3661.80 eurot
    ebamõistlikud ja põhjendamata, kuivõrd arvetelt ei nähtu õigusabi osutamiseks tehtud
    toimingud ja sellele kulunud aeg ning seetõttu ei ole võimalik hinnata kulude
    vajalikkust ja põhjendatust. Kohus möönab, et hageja poolt eelnevalt välja toodud
    asjaolu teeb kohtule keerulisemaks kostja esindaja toimingute ajalise kulu
    põhjendatuse hindamise. Samas ei takista see menetluskulude kindlaksmääramist,
    kuna arvestades tsiviilasja materjalide mahtu ja sisu, on võimalik välja selgitada, kui
    palju vajalikku tööd on kohtumenetlus kostja esindajalt nõudnud. Kohus selgitab, et
    vastaspoolelt menetluskulude väljamõistmise aluseks ei ole mitte esitatud arved, vaid
    õigusabikulude põhjendatus ja vajalikkus. TsMS § 174 lõike 1 kohaselt määrab kohus
    menetluskulude rahalise suuruse kindlaks ka siis, kui menetlusosalised ei esita
    menetluskulude kindlaksmääramise taotlust, võttes aluseks menetluskulude nimekirja
    või tsiviilasja materjalid. Seega määrab kohus menetluskulude rahalise suuruse
    kindlaks vajalikus ja põhjendatud ulatuses, seda nii menetluskulude nimekirja kui ka
    asja materjalide põhjal. Kohus märgib, et nende toimingutega seonduvat kulu, mille
    põhjendatust ei saa hinnata, ei saa jätta ka hageja kanda.


                                                                                           9
32. Lisaks selgitab kohus, et Riigikohtu praktika kohaselt on menetluskulude vajalikkuse
    ja põhjendatuse hindamiseks vaja teada õigusabi osutamiseks tehtud toiminguid ja
    nendele kulunud aega (nt Riigikohtu 09.11.2009 määrus tsiviilasjas nr 3-2-1-112-09,
    punkt 15 ja 15.02.2012 määrus tsiviilasjas nr 3-2-1-161-11, punkt 8). Seega tuleb
    õigusabikulude vajalikkuse ja põhjendatuse hindamisel arvestada konkreetsete
    toimingute sisu ja ajalist ulatust. Kohtul on võimalik hinnata kulude nimekirja, kuhu
    on lepingulise esindaja tehtud toimingutele kulunud aeg märgitud ajavahemikuna
    (Riigikohtu 11.02.2015 määrus tsiviilasjas nr 3-2-1-115-14, punkt 12).

33. Riigikohtu halduskolleegiumi praktika kohaselt, millele saab ka maakohus tugineda,
    on menetluskulude väljamõistmisel ja vajalike ning põhjendatud menetluskulude
    suuruse hindamisel oluliseks peetud järgmisi kriteeriume: avalduse koostamiseks
    läbitöötamist vajavate materjalide mahukus; avalduse koostamise keerukus ja
    aeganõudvus; kohtumenetluse ajaline kestus; tõendamisesemesse kuuluvate asjaolude
    erakordselt suur maht; istungite arv; kui palju korratakse varasemaid seisukohti;
    jõupingutused tõendamisel; kirjalik või suuline menetlus; vaidluse olemus (nt
    Riigikohtu määrus haldusasjas nr 3-3-1-26-13, punkt 14; otsus haldusasjas nr 3-3-1-
    53-11, punkt 31; otsus haldusasjas nr 3-3-1-20-11, punkt 18; otsus haldusasjas nr 3-3-
    1-17-11, punkt 18; otsus haldusasjas nr 3-3-1-36-10, punkt 34). Samuti on Riigikohtu
    tsiviilkolleegium asjas nr 3-2-1-143-11 (punktis 14) rõhutanud, et menetlusosalise
    lepingulise esindaja kulude põhjendatuse ja vajalikkuse hindamisel TsMS § 175 lõike
    1 alusel tuleb arvestada mh kohtuvaidluse asjaoludega, eelkõige asja keerukuse ja
    mahukusega.

34. Kohtu hinnangul on antud juhul tegemist keskmisest keerulisema menetlusega,
    arvestades nõude eset ja sellega seonduvaid kostja vastuväiteid ning esitatud tõendite
    mahtu. Seejuures tuleb arvesse võtta ka asjaolusid, et käesoleva tsiviilasja raames on
    peetud üks kohtuistung, kohtuasja materjale on kogunenud kahe köite jagu ning
    menetlus on ajaliselt kestnud veidi üle aasta.

35. Menetlusdokumentide koostamine ja kohtule esitamine on tõendatud toimikus asuvate
    dokumentidega. Menetlusdokumentide koostamisele, samuti hageja esindajate poolt
    kohtule esitatud menetlusdokumentide suhtes õigusliku positsiooni võtmiseks, pidi
    eelnema kõigi vajalike asjaolude läbitöötamine, analüüsimine ja seisukohtade
    kujundamine ning lõpuks nende vormistamine vastavaks kirjalikuks dokumendiks.
    Menetlusdokumentide koostamine ei ole tehniline töö, sellega kaasneb üldjuhul
    intensiivne mõttetegevus ja õigusaktide uurimisele suunatud tegevus, milleks aga
    kulub aega. Oluline on selle juures menetlusdokumendi koostamise fakt ja vajalikkus.
    Esindaja kulude põhjendatuse ja vajalikkuse hindamisel tuleb eelkõige arvestada, kui
    palju pidi esindaja sisuliselt töötama selleks, et esindatava huvid saaksid vajalikus
    ulatuses kaitstud.

36. Kohus on seisukohal, et esindajate toimingud olid kostja esindamiseks vajalikud ja
    toimingute ajakulu vastab tsiviilasja sisule ja mahule ning on põhjendatud
    alljärgnevalt:
1) arve nr 2587/14EE – 5h seoses ajavahemikus 17.09.2014-29.09.2014 tehtud
    toimingutega, tunnihinnaga 102.24 eurot, summas 511.20 eurot. Tsiviilasja
    materjalidest nähtuvalt esitas kostja esindaja 29.09.2014 vastuväite hagi menetlusse
    võtmisele (I kd lk 43-45), millele pidi eelnema hagiavalduse ja selle lisadega (I kd lk
    2-26) tutvumine. Arvestades määruse punktis 37 märgitut ja nimetatud
    menetlusdokumentide mahtu ning asjaolu, et tsiviilasja materjalidest ei nähtu muid

                                                                                        10
    õigustoiminguid, peab kohus põhjendatud ajakuluks 5h;
2) arve nr 2811/14EE – 2,6h seoses ajavahemikus 09.10.2014-20.10.2014 tehtud
    toimingutega, tunnihinnaga 9792 eurot, summas 254.60 eurot. Tsiviilasja materjalidest
    nähtuvalt esitas kostja esindaja 20.10.2014 kohtule vastuse (I kd lk 55-56), millele pidi
    eelnema hageja 09.10.2014 arvamusega (I kd lk 50-52) tutvumine;
3) arve nr 3327/14EE – 4h seoses ajavahemikus 03.11.2014-05.12.2014 tehtud
    toimingutega, tunnihinnaga 106.83 eurot, summas 427.30 eurot. Tsiviilasja
    materjalidest nähtuvalt on kostja esindaja esitanud 05.12.2014 kohtule vastuse
    määruskaebusele (I kd lk 84-86), millele eelnevalt pidi esindaja tutvuma hageja
    21.10.2014 arvamusega (I kd lk 67-68), Harju Maakohtu 31.10.2014 määrusega (I kd
    lk 70-73) ja hageja 21.11.2014 määruskaebusega (I kd lk 76-77);
4) arve nr 0076/15EE – 6h seoses ajavahemikus 06.01.2015-27.01.2015 tehtud
    toimingutega, tunnihinnaga 105 eurot, summas 630 eurot. Tsiviilasja materjalidest
    nähtuvalt on kostja esindajal olnud vaja tutvuda Tallinna Ringkonnakohtu 22.12.2014
    määrusega (I kd lk 89-90) ning seejärel on maakohus kohustanud kostjat koostama
    sisulise vastuse hagiavaldusele (I kd lk 92), mille kostja esindaja koostas ja esitas
    kohtule 27.01.2015 (I kd lk 95-99; lisad lk 101-122). Arvestades eelnevat ja määruse
    punktis 37 väljendatut ning asjaolu, et rohkem toiminguid tsiviilasja materjalidest ei
    nähtu, peab kohus põhjendatud ajakuluks 6h;
5) arve nr 0552/15EE – 0,30h seoses ajavahemikus 16.02.2015-16.02.2015 tehtud
    toimingutega, tunnihinnaga 100 eurot, summas 30 eurot. Tsiviilasja materjalidest
    nähtuvalt on kostja esindajale saadetud hageja 13.02.2015 seisukoht kostja vastusele
    koos lisadega (I kd lk 126-144), millega tutvumisele on esindajal nimetatud
    vahemikus aega kulunud;
6) arve nr 150296 – 1h seoses 30.03.2015 tehtud toiminguga (hagi materjalide analüüs),
    tunnihinnaga 115 eurot, summas 115 eurot;
7) arve nr 150449 – 50min seoses 23.04.2015 tehtud toimingutega (täiendavate
    materjalide analüüs ja e-kiri kliendile), tunnihinnaga 115 eurot, summas 95.83 eurot;
8) arve nr 150589 – 3h 20min seoses ajavahemikus 12.05.2015-13.05.2015 tehtud
    toimingutega (sh täiendavate materjalide analüüs 1h 30min ja kohtumine kostja
    seadusliku esindajaga büroos 1h 50min), tunnihinnaga 115 eurot, summas 383.33
    eurot;
9) arve nr 150594 – 8h seoses ajavahemikus 02.06.2015-09.06.2015 tehtud toimingutega
    (sh kostja täiendavate seisukohtade koostamine 2h; hageja täiendavate seisukohtade
    analüüs ja e-kirjavahetus kliendiga 30min; täiendavate materjalide analüüs 30min;
    kostja seisukohtade koostamine 3h; nõupidamine kliendiga ja kohtuistungi
    ettevalmistus 2h), tunnihinnaga 115 eurot, summas 920 eurot. Kohus peab
    põhjendatuks vähendada kostja esindaja 02.06.2015 õigustoimingut (kostja
    täiendavate seisukohtade koostamine) 1h võrra, arvestades sel kuupäeval kohtule
    esitatud menetlusdokumendi mahtu ja keerukust (II kd lk 1-3);
10) arve nr 150596 – 1h 10min seoses 10.06.2015 tehtud toiminguga (osalemine
    kohtuistungil), tunnihinnaga 115 eurot, summas 134.17 eurot. Kuivõrd 10.06.2015
    toimunud kohtuistung kestis 1h 10min (II kd lk 106-111), ei ole põhjendatud seda
    ületav kostja esindaja kulu (so 20 min).

37. Lisaks esindamisele kulunud aja põhjendatuse ja vajalikkuse hindamisele tuleb TsMS
    § 175 lõike 1 järgi hinnata ka ühe tööühiku hinna (tunnitasu) põhjendatust ja
    vajalikkust. Üksnes sellisel juhul saab hinnata, kas lepingulise esindaja kulud on
    põhjendatud ja vajalikud. Üldjuhul ei saa pidada põhjendatuks ja vajalikuks
    menetlusosalise lepingulise esindaja tunnitasu, mis ületab oluliselt keskmist sarnase

                                                                                          11
       õigusteenuse eest makstavat tasu (nt Riigikohtu 13.11.2013 määrus tsiviilasjas nr 3-2-
       1-115-13, punkt 25). Riigikohtu tsiviilkolleegium on senises praktikas pidanud
       mõistlikuks tunnitasu 120 eurot käibemaksuga või -maksuta (nt Riigikohtu 01.10.2013
       määrus tsiviilasjas nr 3-2-1-92-13; 02.10.2013 määrus tsiviilasjas nr 3-2-1-93-13;
       13.11.2013 määrus tsiviilasjas nr 3-2-1-115-13; 09.12.2013 määrus tsiviilasjas nr 3-2-
       1-145-13). 14.10.2013 tsiviilasjas nr 3-2-1-98-13 tehtud määruses luges Riigikohus
       tavapäraseks tunnitasu 147.49 eurot (käibemaksuga) ning 11.02.2015 tsiviilasjas nr 3-
       2-1-115-14 tehtud määruses mõistlikuks ja põhjendatuks tunnitasu 153 eurot
       (käibemaksuta). Menetluskulude nimekirjadele lisatud arvetest nähtuvalt on kostja
       esindajate (vandeadvokaadid) tunnitasu suuruseks vastavalt arvetele 97.92-115 eurot
       (käibemaksuta). Arvestades eeltoodut ja asjaolu, et kostja esindajateks on olnud
       vandeadvokaadid, peab kohus selliseid õigusabiteenuste tunnihindasid mõistlikuks ja
       põhjendatuks.

   38. Lähtudes eelnevast on kostja esindajate põhjendatud õigusabikulude rahaliseks
       suuruseks 3501.43 eurot, millele lisandub käibemaks 20%, seega kokku 4201.72 eurot.
       Kokkuvõttes mõistab kohus hagejalt kostja kasuks menetluskuludena välja 4315.72
       eurot (koos käibemaksuga). Kohus jätab kostja menetluskulud (õigusabikulud)
       hagejalt välja mõistmata 1622.08 euro ulatuses.

   39. TsMS § 178 lõikest 1 lähtudes saab menetluskulude jaotust vaidlustada üksnes selle
       kohtulahendi peale edasi kaevates, millega menetluskulude jaotus kindlaks määrati.
       Hüvitatavate menetluskulude suurust saab vaidlustada selle kohtulahendi peale edasi
       kaevates, millega menetluskulude rahaline suurus kindlaks määrati.

Apellatsioonkaebus
   40. Apellant on seisukohal, et maakohus on kohtuotsuse tegemisel ebaõigesti kohaldanud
       materiaalõigust, jättes hagiavalduse rahuldamata. Apellant vaidlustab maakohtu otsuse
       täies ulatuses ning leiab, et TsMS § 657 lõike 1 punkti 2 alusel tuleb Harju Maakohtu
       lahend tühistada.

   41. Maakohus on õigesti määratlenud asjaolud, mille üle pooled ei vaidle. Samuti jõudis
       õigesti järeldusele, et 04.06.2013 eelleping oli TsÜS § 83 lõike 1 kohaselt tühine.
       Seega TsÜS § 84 lõike 1 valguses ei olnud apellandil üleandjana kohustust
       vastustajale raha maksta ning apellandil on õigus tühise tehingu alusel üleantu alusetu
       rikastumise sätete alusel tagasi nõuda. Samuti on maakohus õigesti jõudnud
       järeldusele, et VÕS § 1029 ei kohaldu käesoleval juhul, kuna vastustaja osanikud ei
       andnud apellandile korraldust maksta osade ostuhind vastustajale. Lepingus oli
       sätestatud, et apellant maksab vastustajale ehk tegu oli lepinguga kolmanda isiku
       kasuks (ja mitte korraldusega).

   42. VÕS § 1028 lõike 2 punktid 1-3 sätestavad olukorrad, mil üleandja ei või saajalt
       saadut tagasi nõuda. Antud tsiviilasjas puuduvad asjaolud nimetatud sätete
       rakendamiseks ja maakohus jõudis ebaõigesti järeldusele, et apellant ei hagenud õige
       kostja vastu. Apellandil on VÕS § 1028 lõike 1 ja VÕS § 1030 lõike 1 alusel
       nõudeõigus vastustaja vastu. Maakohus jättis tähelepanuta, et tegemist oli tühise
       lepinguga kolmanda isiku kasuks, mille tagajärjel sai vastustaja tasuta hüve.

   43. Käesolevas asjas ei oma tähendust, kas tegemist oli ehtsa või ebaehtsa lepinguga, kuna
       vastustaja osanikud soodustasid vastustajat tasuta, st vastustaja osanikel ei ole
       vastustaja ees mingeid kohustusi, mille katteks lepiti kokku, et apellant tasub osade

                                                                                           12
   eest otse vastustajale. Vastupidi - pooled teadsid, et lepingu eesmärgiks on anda
   vastustajale tasuta hüve (raha ettevõtte majandustegevuse elavdamiseks).

44. Kuna tegemist on tühise tehinguga, tuleb seda käsitleda nagu seda ei oleks olemas
    olnudki ja poolte vaheline olukord on vaja taastada selliselt, nagu see oli enne tühise
    lepingu sõlmimist ja selle kohaselt täitma asumist. Seda seisukohta toetavad TsÜS
    § 84 lõike 1 ja VÕS § 1028 lõike 1.

45. Lähtuda tuleb lepingupoolte (eelkõige vastustaja osanike) tahtest, milleks oli anda
    osade müügilepingu eest saadav raha tasuta vastustajale. Apellandile ja vastustaja
    osanikele oli teadmata, et leping oli tühine. Saksa õiguskirjanduses on leitud, et kui
    kolmas isik saab kolmanda isiku kasuks sõlmitud lepingu tagajärjel midagi tasuta, siis
    on andjal kolmandast isikust saaja vastu nõudeõigus (VÕS § 1028 lõige 1 ja § 1030
    lõige 1, BGB § 812 lõige 1 ja § 822). VÕS-i kommentaarid selgitavad üheselt, et VÕS
    § 1030 lõiget 1 tuleb rakendada situatsioonis, kui pooltevahelises lepingus, mis hiljem
    osutub kehtetuks, sisaldub algusest peale kokkulepe täita teatav lepingust tulenev
    kohustus kolmandale isikule. Antud juhul on apellant sõlminud vastustaja osanikega
    lepingu, mille kohaselt pidi apellant ostuhinna tasuma vastustajale, leping osutus aga
    tühiseks. Saksa õiguses on VÕS § 1028 lõikele 1 analoogne säte sätestatud BGB § 812
    lõikes 1. BGB § 812 sätestab ebaausa alusetu rikastumise regulatsiooni ja lõige 1
    sätestab sarnaselt VÕS § 1028 lõikele 1, et isikul on väljaandmise kohustus, kui ta on
    saanud saadu õigusliku aluseta. Väljaandmise kohustus on ka siis, kui õiguslik alus on
    hiljem ära langenud või tehingu eesmärki ei saavutata. VÕS § 1028 lõikes 1 kasutatud
    väljend „kohustust ei ole olemas“ on sätestatud BGB § 812 lõike 1 lauses 1 sõnastuses
    „ohne rechtlichen Grund“, mis praktikas on sisustatud olukorraga, kus täidetud on
    vormi tõttu tühist lepingut.

46. Saksa õiguskirjanduses on sedastatud, et kolmas isik peab üleandja vastuväiteid enda
    suhtes kehtida laskma, kui tegemist on lepinguga kolmanda isiku kasuks. Sellisel juhul
    on üleandjal õigus esitada kolmanda isiku vastu alusetust rikastumisest tulenev nõue,
    kui kolmas isik on saanud üleandjalt õigusliku aluseta tasuta soorituse. Saksa
    õiguskirjanduses on samuti leitud, et kehtiva lepingu korral võib kolmas isik nõuda
    sooritust ainult üleandjalt, järelikult võib kehtetu lepingu korral üleandja (sissenõudja)
    nõuda sooritatu tagasi ka ainult kolmandalt isikult. Alati, kui kolmas isik tuletab
    õigusliku aluse nõudeõiguse omandamiseks üleandja vastu selliselt, et üleandja annab
    kolmandale isikule midagi tasuta, on kolmas isik otseselt kohustatud, kui kattesuhe on
    vigane, andma sooritatu üleandjale BGB § 822 alusel välja. Saksa kohus on leidnud, et
    kui müüja ei ole reaalselt hüve saanud (ostuhind ei laeku müüja kontole või
    kolmandale isikule ostja poolt ostuhinda tasudes ei saa kaetud müüja kohustus
    kolmanda isiku ees), tuleb nõue esitada kolmanda isiku vastu, sest müüjal ei ole nii või
    teisiti regressi esitamise alust. OLG Saarbrücken (Saarbrückenis asuv kõrgema astme
    kohus) pidi otsustama juhtumi, kus osaühingu osanik oli müünud kehtetuid patente
    teisele osaühingule, millega tema osaühing oli sõlminud koostöökokkuleppe. Kaasuse
    asjaolude kohaselt leppisid pooled kokku, et ostuhind tuli lepingu alusel maksta otse
    selle osaühingu kontole (kolmas isik), mille osanik oli patendi müüjaks; tehingu
    eesmärgiks oli katta nimetatud osaühingu koostööks vajalik kapitalivajadus. OLG
    Saarbrücken käsitles lepingut esialgse objektiivse võimatuse tõttu tühisena ja eitas
    ostja-osaühingu esitatud alusetust rikastumisest tulenevat nõuet patendi müüja vastu ja
    leidis, et ostuhinna võib ostja-osaühing välja nõuda ainult samalt osaühingult, millele
    ta ostuhinna maksis (kolmas isik). Kommentaarides on leitud,                    et selline
    konstruktsioon on kokkuvõttes igal juhul õige, kuna osanik, kes osaühingu patendi
                                                                                           13
   müüs, tahtis anda müügihinna tasuta oma osaühingule ja talle endale oli teadmata, et
   õiguslik alus puudus.

47. Maakohtu analüüsist jääb selgusetuks, kuidas taastatakse tühisele lepingule eelnev
    olukord juhul, kui vastustaja osanikud oleksid nö õiged kostjad. Apellant on
    seisukohal, et sellisel juhul rikastuks vastustaja, sest tema ja tema osanike vahel ei ole
    sellist õigussuhet, mis lubaks vastustajal 26 000 USA dollarit tasuda vastustaja
    osanikele. Äriühingust saab väljamakseid teha konkreetsel alusel. Maakohtu seisukoha
    järgi, kus vastustaja osanikud oleksid pidanud olema vastustaja asemel kostjad,
    rikastuks vastustaja ja ebaõiglasse olukorda jääksid osanikud, kel ei ole seadusest
    tulenevat alust nõuda regressikorras vastustajalt 26 000 USA dollarit.

48. Eeltoodule alternatiivselt on apellandil õigus nõuda üleantu vastustajalt tagasi ka VÕS
    § 1030 lõike 2 alusel. Eellepingu näol oli tegemist tühise lepinguga kolmanda isiku
    kasuks. Üleandja saab üleantu tagasi saajalt ehk kolmandalt isikult. Vastustaja peab
    kolmanda isikuna tühise tehingu tagajärjel õigusliku aluseta tasuta saadu tagastama.
    VÕS § 1030 lõige 2 sätestab, et kui teine lepingupool või lepingupooleks peetud isik
    ei teadnud ega pidanudki teadma, et lepingust tulenevat kohustust, mida täita sooviti,
    ei ole olemas, võib saadu tagastamist nõuda üksnes saajalt. Viidatud säte sätestab
    selgelt, et nõuet ei esitata teise lepingu poole vastu, kui ta ei teadnud ega pidanudki
    teadma, et lepingut ei ole olemas; sellisel juhul tuleb üleandjal esitada hagi saaja vastu.
    Maakohtus leidis tuvastamist, et lepingupooled ei teadnud, et leping on vormistatud
    vorminõudeid rikkudes ja sellest tulenevalt tühine. Seejuures ei tee VÕS § 1030 lõige
    2 vahet, kas kolmandale isikule täideti ehtsa või ebaehtsa lepinguga kolmanda isiku
    kasuks alusel. Samamoodi ei erista VÕS-i kommentaarid § 1030 lõike 2 puhul ehtsat
    või ebaehtsat lepingut kolmanda isiku kasuks. Seega lähtudes sätte VÕS § 1030 lõike
    2 grammatilisest tõlgendusest ja kommentaarides esitatud seisukohtadest, on
    vastustaja esitanud hagi õige isiku vastu. Käsitletud säte isegi ei luba esitada hagi
    vastustaja osanike vastu, kuna nad ei teadnud, et leping on tühine.

49. Vastustaja väide, et 04.06.2013 lepingu sisu on laiem, kui üksnes osade võõrandamise
    kokkulepe, on väär ega oma käesolevas vaidluses tähendust. Käesoleva vaidluse
    keskmeks on tühine Fabulonia OÜ osade võõrandamise eelleping. Antud kohtuasja
    raames ei oma tähtsust, kas nimetatud lepingut saab tõlgenda ja/või käsitleda laiemalt,
    kui ainult osade võõrandamise eellepinguna või mitte. Apellant maksis vastustajale
    tühise lepingu alusel 26 000 USD. Eelnimetatud tühises lepingus ei olnud pooled
    kokku leppinud muudes tingimustes, mis oleks apellanti kohustanud vastustajale
    maksma 26 000 USD ja/või muud summat.

50. Vastustaja väide, et 04.06.2013 lepingu punktis 2.9 sätestatud tingimus ei ole
    saabunud ja seega ei saa tehtud makseid tagasi nõuda, on asjakohatu, kuna lepingu
    alusel tehtud sooritused olid tehtud tühise lepingu alusel.

51. Ebaõige on vastustaja väide, nagu ei oleks apellant esimeses astmes käsitlenud, et
    vastustaja sai raha tasuta. Nimetatud asjaolu on käsitletud 02.06.2015 hageja
    täiendavates seisukohtades ja tunnistaja ülekuulamise taotluse punktis 4jj (vt punkt
    4.4). Lisaks tuleb märkida, et poolte vahel ei olnud vaidlust asjaolu üle, et vastustaja
    sai raha tasuta, st, et vastustajal puudus nõudeõigus apellandi ja/või vastustaja osanike
    vastu.

52. Vastustaja varasemad esindajad käesolevas tsiviilasjas on maakohtus viidanud Saksa

                                                                                            14
       õiguskirjandusele ja käesolevas kaasuses on viited Saksa õiguskirjandusele igati
       asjakohased, et paremini tõlgendada normi, mis on algupäraselt üle võetud nimelt
       Saksa õigusest. Seega ei ole põhjendatud vastustaja taotlused jätta tähelepanuta
       vastavad viited Saksa kirjandusele. Lisaks eelnevalt viidatud Saksa õiguskirjandusele,
       on ka Eesti õiguskirjanduses käsitletud, et saadu tagastamist võib nõuda soorituse
       saajalt, kui lepingupooleks peetud isik ei teadnud kohustuse puudumisest (VÕS §
       1030 lõige 2). Seega on hagi esitatud õige isiku vastu.

   53. Vastustaja väited, et apellandi nõue on vastuolus hea usu põhimõttega, on sisutud ja
       küünilised. Apellandi soovi saada oma alusetult makstud raha tagasi, ei saa käsitleda
       hea usu põhimõttega vastuolus olevaks. Tühise lepingu alusel saadu tuleb tagastada.
       Hoopis vastustaja on käitunud hea usu põhimõtte vastaselt. Vastustaja on saanud
       tühise lepingu alusel apellandilt 26 000 USD ning vastustaja ja/või vastustaja osanikud
       ei ole seda raha tagastanud. Vastustaja on teadlik, et apellant ei saanud 26 000 USD
       maksmise järgselt vastusooritust, kuid sellest hoolimata ei ole apellandile saadut
       tagastanud.

   54. Vastustaja viitab muudele võimalikele õigussuhetele, mis apellandi ja vastutaja vahel
       võisid lisaks tühisele eellepingule olla. Isegi, kui poolte vahel oleks muid õigussuhteid
       (nt tööleping), ei oleks see kuidagi kohustanud apellanti maksma tühise lepingu ja/või
       muu õigussuhte alusel vastustajale 26 000 USD või muud summat. Vastustaja poolsest
       asjaolude kirjeldusest lähtudes võib asuda seisukohale, et apellandil võib lisaks
       käesoleva tsiviilasja raames käsitletavatele nõutele olla muid nõudeid vastustaja vastu
       (nt võimalikust töölepingust tulenev nõue). Seda enam on kummastav, et vastustaja
       väidab, et apellandi nõue on hea usu põhimõttega vastuolus olev. Samuti ei saa
       käsitleda hea usu põhimõttega vastuolus olevana asjaolu, et tühise lepinguga seotud
       läbirääkimised ebaõnnestusid.

Ringkonnakohtu otsuse põhjendused
   55. Kolleegium, kuulanud kohtuistungil ära poolte seisukohad ja tutvunud tsiviilasja
       materjalidega, leiab, et apellatsioonkaebuse väited ei anna alust maakohtu otsuse
       tühistamiseks ega muutmiseks. Ringkonnakohus ei tuvastanud esimese astme kohtu
       menetluses menetlusõiguse normide olulist rikkumist ega materiaalõiguse normide
       ebaõiget kohaldamist. Apellant ei vaidlusta maakohtu poolt tuvastatud faktilisi
       asjaolusid. Samuti puuduvad kahtlused vastavate faktiliste asjaolude tõendamise
       menetluse või protokolli õiguspärasuse või ebapiisava ulatuse kohta, mistõttu võtab
       ringkonnakohus maakohtu poolt tuvastatud faktilised asjaolud apellatsioonkaebuse
       läbivaatamisel ja lahendamisel aluseks TsMS § 652 lõike 1 punkti 1 alusel. Järgnevalt
       vastab kolleegium apellatsioonkaebuse väidetele.

   56. Apellant on apellatsioonimenetluses (sarnaselt maakohtu menetlusega) seisukohal, et
       tema nõude rahuldamine kostja vastu on õiguslikult võimalik VÕS § 1028 lõike 1 ja
       § 1030 lõike 1 alusel ja et § 1030 lõige 2 välistab õiguse esitada tagastamise nõue teise
       lepingupoole vastu. Ringkonnakohus on seisukohal, et maakohus on kõigile hageja
       väidetele asjakohaselt vastanud, mh ka sellele, miks käesoleva vaidluse lahendamisel
       ei kuulu kohaldamisele VÕS § 1030. Kolleegium nõustub maakohtu põhjendustega
       täies ulatuses ja TsMS § 654 lõike 6 alusel neid käesolevas otsuses ei korda.
       Sõltumata asjaolust, et VÕS-i väljatöötamisel oli oluliseks eeskujuks Saksa võlaõigus,
       ei näe kolleegium alust apellandi poolt kaebuses esiletoodud konkreetseid BGB sätteid
       ja nende tõlgendamis- ning kohaldamispraktikat Eesti kehtivasse materiaalõigusesse
       üle kanda. Maakohus jõudis asjakohaselt järeldusele, et nõue on esitatud mittekohase

                                                                                             15
       isiku vastu ega pidanud seejuures tuvastama, millised õigussuhted kehtivad
       asjakohaste kostjate (so vastustaja osanike) ja vastustaja vahel ning kas osanikel on
       võimalik omakorda esitada alusetult saadu tagastamise nõue oma äriühingu (so
       vastustaja) vastu. Nimetatud õigussuhteid ei pea vajalikuks analüüsida käesolevas
       lahendis ka ringkonnakohus, kuna see temaatika väljub käesoleva tsiviilasja piiridest.

   57. TsMS § 442 lõike 5 kohaselt lahendab kohus otsuse resolutsioonis mh kõik seni
       lahendamata taotlused. Seni on lahendamata apellandi 11.02.2016 taotlus 03.02.2016
       kohtuistungi protokolli parandamiseks. Taotluse ( t II kd lk 184) kohaselt on
       protokollis ekslikult märgitud hageja viivisenõude suurus, apellandi esindaja ütles
       istungil „umbes 4000 eurot“, mitte „umbes 400 eurot“. Vastustaja vaidleb taotlusele
       vastu, selgitades, tegemist oli kompromissitingimuste arutamisega ja apellant ei
       esitanud istungil oma ettepaneku täpset arvestuskäiku ega palunud seda protokollida.

   58. Kolleegium määrab taotlus rahuldada. Taotlus on esitatud TsMS § 53 lõike 2 alusel.
       Kuigi selles esiletoodud eksimus ei oma asja lahendamisel tähtsust, on tegemist
       eksimusega apellandi kompromissettepaneku kujunemise selgitamisel tema esindaja
       sõnade kirjapanekul. Seega tuleb 03.02.2016 kohtuistungi protokolli esimesel lehel
       asendada L.Jürgeni selgituses number „400“ numbriga „4000“.

   59. TsMS § 174 lõigete 1, 3 ja 5 alusel määrab kolleegium järgnevalt kindlaks vastustaja
       menetluskulude põhjendatud ja vajaliku suuruse apellatsioonimenetluses. Vastavalt
       taotlusele (t II kd lk 188 ja kohtuistungi protokollis 195pöördel-196), on vastustaja
       menetluskuluks         apellatsioonimenetluses       lepingulise       esindaja     tasu
       4h50min+3h=7h50min töötunni eest, arvestades 1h=115 eurot (millele lisandub
       käibemaks), so 900.85+km180.17=1081.02 eurot. Menetluskulude nimekiri oli
       esitatud tähtaegselt. Apellandi esindaja võttis istungil vastustaja menetluskulud omaks
       (t II kd lk 196).

   60. Kolleegium, tutvunud apellandi taotluse ja vastustaja seisukohaga, leiab, et taotlus
       kuulub rahuldamisele. Lahendis nr 3-2-1-107-13 (punktis 15) selgitas Riigikohus, et
       TsMS § 175 lõike 1 tõlgendamisel tuleb arvestada mh TsMS § 231 lõigetega 2 ja 4,
       mis reguleerivad asjaolude omaksvõttu. Apellandi esindaja võttis kohtuistungil
       vastustaja menetluskulude taotlusega seotud asjaolud omaks, väljendades seda selgelt
       vastuseks kohtu vastavasisulisele küsimusele. Seega kolleegium ei kontrolli vastustaja
       taotluses esiletoodud asjaolusid sisuliselt.

     Imbi Sidok-Toomsalu                   Indrek Parrest                   Meeli Kaur
/allkirjastatud digitaalselt/   /allkirjastatud digitaalselt/     /allkirjastatud digitaalselt/




                                                                                             16

                 KOHTUMÄÄRUS
Kohus                        Viru Maakohus

Määruse tegemise aeg         09.05.2016
                             Jõhvi kohtumaja
ja koht

Kohtuasja number             1-12-1422

Kohtunik                     Anne PALMISTE

Kohtuistungi sekretär        Jane VÄLI

Tõlk                         Valentina MICHELSON – IPBÜKER

Asja läbivaatamise           03.05.2016
kuupäev
Kohtuasi                     Viru Vangla materjalid Juri JERJOMENKO
                             vangistusest tingimisi enne tähtaega vabastamiseks
                             Juri JERJOMENKO
                             sünd.      10.07.1978,     isikukood      37807103715,
Süüdimõistetu
                             kodakondsuseta, elukoht puudub, töökoht puudub
                             Karistuse kandmise algus 09.11.2011 ja lõpp 22.08.2016
                             Jätta Juri JERJOMENKO vangistusest tingimisi
                             enne tähtaega vabastamata.
RESOLUTSIOON                 Kohtumäärusele on õigus esitada määruskaebus
                             Viru Maakohtule 15 päeva jooksul alates päevast,
                             mil isik sai vaidlustatavast kohtumäärusest teada
                             või pidi teada saama.
Asjaolud

Viru Vangla esitas 29.03.2016 Viru Maakohtule materjalid          kinnipeetav   Juri
Jerjomenko vangistusest tingimisi enne tähtaega vabastamiseks.

Juri Jerjomenko on süüdi tunnistatud Viru Maakohtu 14.03.2012 otsusega
Karistusseadustiku (KarS) §199 lg.2 p.4, 8 järgi ning karistatud KarS §65 lg.1
kohaldamisega vangistusega 4 aastat 9 kuud 13 päeva alates 09.11.2011.

Viru Vangla iseloomustusest nähtub, et kinnipeetaval on 3 distsiplinaarkaristust.
Kinnipeetav on kriminaalkorras karistatud 6 korda, vanglas viibib kolmandat korda.
Kuritegude raskusaste on varieeruv, kuritegude muster kordub, valdavalt paneb
kinnipeetav toime varavastaseid süütegusid rahalise kasu saamiseks. Varasemalt on
kinnipeetav kasutanud ka vägivalda. Kinnipeetav on vangistuses osalenud riigikeele

                                                                                  1
õppe A1 ja A2 taseme õppes, kuid eksameid ei sooritanud, omandanud aianduse
eriala ja alustanud osalemist sotsiaalprogrammis Agressiivsuse asendamise treening,
kuid arvati nimekirjast välja seoses puudumistega. Kinnipeetav on vangistuses
töötanud koristajana ja läbinud sotsiaalprogrammi Eluviisitreening. Kinnipeetav
keeldub nimetamast vabanemisjärgset elukohta. Kinnipeetaval puudub kehtiv isikut
tõendav      dokument. Kinnipeetaval       on     lukksepp/gaasielektrikeevitaja   eriala,
kinnipidamiskohas viibimise ajal on läbinud elektriku, väikeettevõtte töökorralduse,
arvutiõppe ja müügitöö korralduse kursused. Kinnipeetaval puudub pikaajaline ja
ametlik töökogemus, enne vangistust töötas juhutöödel. Majanduslikult toetasid
kinnipeetavat pereliikmed, lisa teenis illegaalselt. Seisuga 14.03.2016 rahalised nõuded
kinnipeetaval puuduvad ning vabanemisfondis on xxx €. Vabanemise korral ei ole
kinnipeetavale töökohta garanteeritud. Kinnipeetava tugivõrgustikku kuuluvad ema, isa
ja vend, lähedastega suheldakse telefoni ja kokkusaamiste teel. Kinnipeetava
tutvusringkonda kuuluvad kriminaalse taustaga isikud. Kinnipeetaval on varasemalt
olnud probleeme narkootikumidega, teda on kriminaalkorras karistatud vanglas
narkootiliste ainete tarvitamise eest. Kinnipeetav ei ole nõus minema sõltuvusravile.
Kinnipeetaval on kõrge enesehinnang. Kinnipeetav on korduvalt kasutanud teiste
suhtes tahtlikult vägivalda, enda heaolu nimel on valmis käituma vägivaldselt ja
impulsiivselt. Kinnipeetav on vangistustega omaks võtnud teatavad subkultuurilased ja
kuritegelikud hoiakud, ühiskonnas kehtivatesse normidesse on suhtunud ükskõikselt,
oma kuritegelikku käitumist püüab õigustada. Varem on kinnipeetav rikkunud
kriminaalhoolduse nõudeid ja mitte täitnud kohtuotsust. Kinnipeetav on avalikkusele
kõrgohtlik. Uue kuriteo toimepanemise tõenäosus 2 aasta jooksul on 64%, vägivaldse
kuriteo toimepanemise tõenäosus on 43%. Viru Vangla ei toeta kinnipeetava
vabastamist vangistusest tingimisi enne tähtaega.

Kriminaalhooldaja oma kirjalikus arvamuses märgib, et kinnipeetav ei avalda
andmeid oma lähedaste kohta. Rahvastikuregistri andmete kohaselt on kinnipeetav
lahutatud, tema tugivõrgustikku kuuluvad isa, ema ja noorem vend. Kinnipeetav on
vangistuse ajal suhelnud ema ja vennaga pikaajaliste kokkusaamiste teel. Kinnipeetav
ei soovi vangistusest tingimisi enne tähtaega vabaneda ja keeldub avaldamast
vabanemisjärgset elukohta. Seega on alust kahelda, kas kinnipeetav on motiveeritud
täitma temale ennetähtaegse vabastamisega kaasnevaid katseaja nõudeid ja kohustusi.
Kinnipeetava elamisluba kehtis kuni 19.02.2016. vabanemise korral puuduvad
kinnipeetaval kindlad elu- ja töökoht. Kinnipeetav on kriminaalkorras karistatud 6
korda, reaalset vangistust kannab kolmandat korda. Kriminaalhoolduse järelevalve alla
on kinnipeetavat määratud ühel korral, katseaeg ebaõnnestus, kuna kinnipeetav rikkus
kriminaalhoolduse nõudeid. Soodusteguriks on sõltuvusainete tarvitamine. Korduvad
süüteod viitavad kinnipeetava riskivale ja hoolimatule elustiilile ning impulsiivsele
käitumisele. Kinnipeetaval on kehtivad distsiplinaarkaristused. Kinnipeetava puhul on
tegemist kõrge käitumiskontrollist kõrvalehoidumise riskiga. Peale selle ei ole
kinnipeetava suhtes võimalik kriminaalhoolduse teostamine seoses kindla elukoha
puudumisega.


Maakohtu istung

Kinnipeetav Juri Jerjomenko seletas maakohtu istungil, et vabaduses puudub tal
kindel ja alaline elukoht.



                                                                                        2
Prokuröri abi Jaanika Kõrgmaa maakohtu istungile ei ilmunud, oma kirjalikus
seisukohas ei toetanud ta kinnipeetava vabastamist vangistusest tingimisi enne
tähtaega.


Maakohtu määruse põhjendused

Maakohus, tutvunud asja materjalidega ja ära kuulanud menetlusosalised, leidis, et
taotlus ei ole põhjendatud ja ei kuulu rahuldamisele.

Vastavalt Karistusseadustiku §76 lg.4 katseajaga tingimisi enne tähtaega vangistusest
vabastamise otsustamisel arvestab kohus kuriteo toimepanemise asjaolusid,
süüdimõistetu isikut, varasemat elukäiku ning käitumist karistuse kandmise ajal,
samuti tema elutingimusi ja neid tagajärgi, mida võib süüdimõistetule kaasa tuua
tingimisi enne tähtaega karistusest vabastamine.

Käesoleva asja materjalidest nähtub, et vabanemise korral puudub kinnipeetaval
alaline ja kindel elukoht. Sama asjaolu kinnitas maakohtu istungil ka ise kinnipeetav.
Kuna kriminaalhoolduse ja käitumiskontrolli üks nõuetest on alalises elukohas
elamise nõue, siis elukoha puudumisel ei ole kriminaalhoolduse teostamine võimalik.
Kriminaalhoolduse      teostamise võimatus välistab aga vangistusest tingimisi
ennetähtaegse vabastamise.

Eeltoodu alusel jätab maakohus kinnipeetava vangistusest tingimisi enne tähtaega
vabastamata.

Maakohus lähtus määruse tegemisel eeltoodust ja juhindus Karistusseadustiku §76
ning Kriminaalmenetluse seadustiku §426, §383, §384 ja §387.




(allkirjastatud digitaalselt)
Anne PALMISTE
kohtunik




                                                                                    3

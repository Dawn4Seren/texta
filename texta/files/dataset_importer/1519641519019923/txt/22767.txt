                                 TARTU HALDUSKOHUS
                                    Tartu kohtumaja
                          KOHTUMÄÄRUS
Kohtuasja number               3-16-174
Määruse kuupäev ja koht 25. veebruar 2016, Tartu
Kohtunik                       Eda Muts
Kohtuasi                       Sergei Sokovi kaebus Tartu Vangla kohustamiseks väljastada
                               kaebajale hambapasta, aluspüksid ja sokid
Resolutsioon                   Tagastada Sergei Sokovi kaebus.
Edasikaebamise kord            Määruse     peale   võib     esitada määruskaebuse  Tartu
                               Ringkonnakohtule Tartu Halduskohtu kaudu 15 päeva jooksul
                               määruse kättetoimetamisest arvates.
Asjaolud

1. Sergei Sokov esitas 24.01.2016 Tartu Halduskohtule kaebuse Tartu Vangla vastu. Kaebuse
kohaselt keeldus Tartu Vangla kaebajale humanitaarabi andmisest. Kaebaja selgitas lisaks, et
tal ei ole enam võimalust vanglas töötada, mistõttu ei saa ta tasu. Kaebusele on lisatud Tartu
Vangla vastus kaebaja taotlusele ja vangla vaideotsus seoses humanitaarabi saamisega.

2. Tartu Halduskohus jättis 27.01.2016 määrusega kaebuse käiguta ning andis kaebajale 10-
päevase tähtaja kaebuses esinenud puuduste kõrvaldamiseks, s.o kaebuse nõude täpsustamiseks
ning riigilõivu tasumiseks või menetlusabi taotluse esitamiseks.

3. Sergei Sokov esitas 28.01.2016 Tartu Halduskohtule taotlused riigilõivust vabastamiseks
ning juriidilise abi määramiseks. Kaebaja avaldas soovi saada hambapastat, aluspükse ja sokke.
Ühtlasi märkis kaebaja, et kui Tartu Vangla ei ole võimeline kaebajat toetama, siis ta palub end
etapeerida Maardu Vanglasse.

4. Tartu Halduskohus 02.02.2016 kohtumäärusega jättis rahuldamata Sergei Sokovi taotluse
riigilõivu tasumisest vabastamiseks kaebuse esitamisel, jättis kaebuse käiguta ning andis
kaebuse esitajale kaebuse puuduste kõrvaldamiseks 10-päevase tähtaja alates määruse
kättesaamisest. Kohus selgitas kaebajale, et tal tuleb tasuda riigilõiv summas 15 eurot ning
täpsustada oma nõudeid. Samuti tuleb tal esitada täpsustused, mille jaoks ta riigi õigusabi
soovib ning põhjendus, miks riigi õigusabi saamine on vajalik taotleja õiguste kaitseks.

Kohtu seisukoht

5. Halduskohtumenetluse seadustiku (edaspidi HKMS) § 121 lg 1 p 2 kohaselt tagastab kohus
kaebuse määrusega selle esitajale, kui kaebus ei vasta sama seadustiku §-de 37-39 nõuetele,
kaebaja ei ole kohtu poolt määratud tähtaja jooksul puudusi kõrvaldanud ja puudused takistavad
asja läbivaatamist.
Tartu Halduskohus andis 02.02.2016 määrusega kaebajale võimaluse puuduste kõrvaldamiseks
10 päeva jooksul sama määruse kättetoimetamisest arvates. Kättetoimetamisteatise kohaselt sai
kaebaja Tartu Halduskohtu 02.02.2016 määruse kätte 05.02.2016. Puuduste kõrvaldamise
tähtaeg hakkas kulgema 06.02.2016 ja viimane päev kaebuses esinevate puuduste
kõrvaldamiseks oli 15.02.2016. Kuni käesoleva määruse tegemiseni ei ole kaebaja kaebuses
esinenud puudusi kõrvaldanud, sh kohtu poolt märgitud summas riigilõivu tasunud, riigilõivu
tasumist kinnitavaid dokumente edastanud ega täiendavat tähtaega palunud. Kaebaja ei ole
vaidlustanud ka riigilõivu tasumisest vabastamata jätmist.

Riigilõivu tasumine või tasumise kohustusest vabastamine on kaebuse menetlusse võtmise
üheks eelduseks. Riigilõivu tasumata jätmine takistab asja läbivaatamist tervikuna. Sel põhjusel
ei pea kohus vajalikuks täiendavalt käsitleda, kas mõne muu 02.02.2016 määruses välja toodud
puuduse kõrvaldamata jätmine annab eraldi aluse kaebuse tagastamiseks.

6. Eeltoodust tulenevalt tagastab kohus kaebuse selle esitajale HKMS § 121 lg 1 p 2 alusel
riigilõivu tasumata jätmise tõttu. Vastavalt HKMS § 43 lg-le 2 ei võta kaebuse tagastamine
õigust pöörduda uuesti kohtusse ning kaebuse tagastamisel loetakse, et kaebus ei ole kohtu
menetluses olnud.

7. Seonduvalt esitatud riigi õigusabi taotlusega märgib kohus, et kuna kaebus kuulub
tagastamisele, siis jätab kohus taotluse sel põhjusel menetlemata.



/allkirjastatud digitaalselt/

Eda Muts
kohtunik




                                               2

                            KOHTUMÄÄRUS
Kohus                                Tartu Ringkonnakohus

Määruse tegemise aeg ja koht         20. mai 2016, Tartu (kirjalik menetlus)

Kriminaalasja number                 1-13-5469

Kohtukoosseis                        Tiit Lõhmus, Mati Kartau, Maarika Kuusk

Vaidlustatud kohtulahend             Viru Maakohtu (Jõhvi kohtumaja) 1. aprilli 2016 määrus
                                     süüdimõistetu vangistusest tingimisi enne tähtaega
                                     elektroonilise valve alla vabastamata jätmise kohta
Kaebuse esitaja ja kaebuse liik      Süüdimõistetu Sulev Samoilovi (isikukood 37611150248)
                                     kaitsja vandeadvokaat Jaanus Tehver, määruskaebus


RESOLUTSIOON
1.      Viru Maakohtu (Jõhvi kohtumaja) 1. aprilli 2016 määrus jätta muutmata.
2.      Määruskaebus jätta rahuldamata.
Edasikaebamise kord: KrMS § 384 lg 2 ja § 387 lg 1 kohaselt võib määrusele esitada
määruskaebuse Tartu Ringkonnakohtule prokuratuur, advokaadist kaitsja või advokaadi
vahendusel teised kohtumenetluse pooled viieteistkümne päeva jooksul alates päevast, mil isik
sai vaidlustatud määrusest teada või pidi teada saama.

ASJAOLUD JA MENETLUSE KÄIK
1.      Sulev Samoilov tunnistati süüdi Taani Kuningriigi Nykøbing Falsteri kohtu 02.03.2012
otsusega ja Ida-Taani Kõrgema Kohtu 12.09.2012 otsusega. 13.02.2013 andis Eesti Vabariigi
Justiitsministeerium nõusoleku S. Samoilovi ületoomiseks karistuse kandmiseks Eesti Vabariiki.
12.07.2013 Harju Maakohtu määrusega kvalifitseeriti S. Samoilovi süüteod KarS § 184 lg 1, § 392
lg 1 järgi ja KarS § 64, § 65 lg 2 alusel mõisteti tema lõplikuks karistuseks 10 aastat vangistust.
Karistuse kandmise algus oli 17.03.2011 ja lõpuajaks on 17.03.2021.
2.     Viru Maakohtu 01.04.2016 määrusega jäeti S. Samoilovi tingimisi enne tähtaega
vangistusest elektroonilise valve alla vabastamata. Kohtu põhistused olid kokkuvõtlikult järgmised.
2.1    Maakohus luges positiivseks S. Samoilovi käitumise vanglas, tema poolt programmi
„Eluviisitreening“ ja selle järeltegevuse, samuti MTÜ Teekond tugigrupi läbimise, osalemise
erinevatel majandustöödel ja regulaarselt psühholoogi vastuvõttudel käimise. Veel arvestas kohus
süüdimõistetu kasuks rääkivana tema poolt kohtule 24.03.2016 esitatud motivatsioonikirja ning
hindas asjaolu, et süüdimõistetu enda arvates on ta oma käitumisest aru saanud ja soovib edaspidi
elada seadusekuulekat elu, asuda tööle, luua oma pere ja tegeleda õppimisega. Nimetatud asjaolude
alusel järeldas kohus, et kinnipidamisasutus avaldab isikule positiivset mõju. Seda arvamust
kinnitab ka Viru Vangla psühholoogi arvamus.
2.2    Veel märkis kohus, et S. Samoilovil on vabaduses elukoht emale kuuluvas eramajas, kus
käesoleval ajal kedagi ei ela, kuid kuhu on võimalik paigutada elektroonilist valveseadet.
Süüdimõistetul on toetav lähivõrgustik ema ja õe näol. Tasumata võlanõuded puuduvad,
vabanemisfondi oli seisuga 25.02.2016 kogutud 1290 eurot. Kohus arvestas nimetatut, kuna teatud
määral maandavad need faktid uue kuriteo toimepanemise riske.
2.3     Vaatamata eeltoodule ei pidanud kohus S. Samoilovi vabastamist aga võimalikuks. Selle
välistasid maakohtu jaoks toimepandud kuriteo asjaolud ning isiku varasem elukäik.
2.3.1 Karistusregistri väljavõttest nähtub, et süüdimõistetut on kriminaalkorras karistatud viiel
korral ja kehtivaid kriminaalkaristusi on kaks. Vanglakaristust kannab ta kolmandat korda. Kaks
viimast kuritegu olid seotud narkootilise aine käitlemisega. Viimase kuriteo sooritas S. Samoilov
katseajal välismaal ja käesoleval hetkel kannab ta karistust narkootilise ja psühhotroopse aine
suures koguses ebaseadusliku käitlemise eest. S. Samoilov importis Saksamaalt Taani 39.660 kg
amfetamiini kavatsusega levitada ja taas müüa narkootilist ainet paljudele inimestele. Amfetamiin
oli peidetud Saksamaal registreeritud sõiduauto Volvo S 80 kütusepaaki.
2.4     Eelneva põhjal leidis kohus, et puudub alus arvata, nagu oleks S. Samoilovist lähtuv uue
kuriteo risk madal või väheoluline. Kuna isik on korduvalt toime pannud samalaadseid kuritegusid,
ei osuta kriminaalhooldus temale piisavat mõju ja oleks ebaotstarbekas. Seega oleks kergemeelne
arvata, et varasemalt korduvalt karistatud isik hakkaks nüüd kriminaalhooldaja kontrolli all uut
seaduskuulekat elu elama.
2.5     Veel asus kohus seisukohale, et kuivõrd S. Samoilov kannab karistust väga suure koguse
narkootilise aine ebaseadusliku käitlemise eest, saaks tema ennetähtaegsel vabanemisel ühiskonna
õiglustunne oluliselt riivatud, samuti ei oleks tema vabastamine kooskõlas karistuse mõistmise
üldiste eesmärkidega. Karistuse üldpreventsiooni eesmärgiks on muuhulgas näidata ühiskonnale, et
narkootiliste ainete ebaseaduslik käitlemine ei ole tolereeritav ning toob endaga kaasa tugeva
riigipoolse sanktsiooni, mis väljendub reaalses vangistuses ning eelduslikult selle täiel määral ära
kandmises.

3.     Kohtumääruse peale esitas määruskaebuse vandeadvokaat Jaanus Tehver, kes taotleb lahendi
tühistamist ja S. Samoilovi tingimisi enne tähtaega vanglast elektroonilise valve alla vabastamist.
Kaitsja põhiväited on kokkuvõtlikult järgmised.
3.1    Maakohus on vääralt käsitlenud kinnipeetava tingimisi enne tähtaega vangistusest
vabastamist erandliku meetmena. Sellega on kohus põhjendamatult suurendanud enda diskretsiooni
antud meetme kohaldamisel ja vähendanud nende asjaolude kaalu, mis kuuluvad arvesse võtmisele
KarS § 76 lg 4 kohaselt. See kvalifitseerub kriminaalmenetlusõiguse oluliseks rikkumiseks KrMS §
339 lg 2 mõttes.
S. Samoilov on kandnud alates 2012. aastast vanglakaristust teadmisega, et seaduses sätestatud
ennetähtaegse vabastamise eelduste täitmisel tekib tal võimalus vangistusest enne karistuse
lõpptähtaja saabumist vabaneda ning ta on omalt poolt teinud kõik nende eelduste täitmiseks.
3.2     Maakohus asus ekslikult seisukohale, et S. Samoilovi vabastamisel saaks ühiskonna
õiglustunne oluliselt riivatud ja see ei oleks ka kooskõlas karistuse mõistmise üldiste eesmärkidega.
KrMS § 76 lg 4 ei näe ette, et vangistusest tingimisi enne tähtaega vabastamisel kuuluksid
arvestamisele üldpreventsiooni kaalutlused ja järelikult on kohus siin oma kaalutluspiire ületanud.
Lisaks ei nähtu määrusest, millest tulenevalt saab antud kaasuses järeldada ühiskonna õiglustunde
olulist riivatust või et S. Samoilovi puhul ei oleks karistamise üldpreventiivne eesmärk saavutatud.
S. Samoilov on ära kandnud enam kui viis aastat vangistust.
3.3    Maakohtu järeldus, et S. Samoilov paneb vabaduses toime uue kuriteo, ei vasta asja
materjalidele. Vanglas tehtud riskihindamise kohaselt on kinnipeetava uue kuriteo toimepanemise
tõenäosus kahe aasta jooksul 21 %. Vangla psühholoogi arvamuses ei sisaldu midagi, mis kinnitaks
suurt uue kuriteo tõenäosust. Selliseid asjaolusid ei nähtu ka muudest tõenditest.
3.4    Kohus konstateeris, et S. Samoilovil puudub garanteeritud töökoht, kuid jättis arvestamata,
et isikul on nii võimalus kui kavatsus asuda oma elukohas tegelema ettevõtlusega


2                                                2
(mahepõllumajandustalu pidamise vormis). Järelikult ei ole alust arvata, et elatusvahendite
puudumise tõtu tekiks tavapärasest suurem risk uute kuritegude toimepanemiseks.
3.5    Maakohus leidis, et süüdimõistetu puhul esinevad samad asjaolud, mis enne viimaste
kuritegude toimepanemist, kuid jättis siin tähelepanuta S. Samoilovi selgituse, mille kohaselt
narkokuriteod pani ta toime võlgade tõttu, mida aga enam ei esine. Viimati nimetatud asjaolusid
kinnitavad toimikus olevad kohtutäituri otsused täitemenetluste lõpetamise kohta ja S. Samoilovi
motivatsioonikiri.
3.6     Kohus ei ole pööranud tähelepanu asjaolule, et S. Samoilovi varasemad karistused (v.a kaks
kuritegu, mille eest määratud liitkaristust isik praegu kannab) on kustunud ning kõigi varasemate
süütegude toimepanemisest on möödunud palju aastaid. See pikk aeg koostoimes S. Samoilovi
positiivsena hinnatava käitumisega vanglas ei anna põhjendatud alust võtta seisukohta, et isik ei ole
oma tegude raskust teadvustanud, karistusest järeldusi teinud ning tema suhtes võib eeldada
kuritegude toimepanemise jätkumist.
3.7    Maakohus on oma lahendit põhjendanud üksnes viitega süütegude arvule ja jätnud täielikult
arvestamata võimaluse, et süüdimõistetu on reaalselt oma väärtushinnanguid ja käitumist muutnud.
Muutusi kinnitavad faktid käitumise kohta vanglas ja asjaomaste isikute antud iseloomustused.
3.8     Maakohus on uute kuritegude toimepanemise ohu konstateerimisel jätnud alusetult
tähelepanuta ka fakti, et tegemist ei ole lihtsalt vangistusest tingimisi vabastamisega, vaid isiku
allutamisega elektroonilisele valvele. Elektrooniline valve võimaldab tõhusat kontrolli
süüdimõistetu tegevuse ja käitumise üle ning seetõttu on uute kuritegude ärahoidmine antud
meetme puhul efektiivselt tagatud. Lisaks sellele on teaduslike uurimustega kinnitatud, et
elektroonilisele valvele ja käitumiskontrollile allutatud ennetähtaegselt vangistusest vabastatud
isikute retsidiivsus on oluliselt madalam kui kogu karistuse ärakandnud isikute vastav näitaja. Seega
ei ole kohus arvesse võtnud neid tagajärgi, mis kaasneksid S. Samoilovi ennetähtaegse vangistusest
vabastamisega.

RINGKONNAKOHTU SEISUKOHT JA PÕHJENDUSED
4.     Tartu Ringkonnakohus nõustub maakohtuga, et S. Samoilovi tingimisi enne tähtaega
vanglast elektroonilise valve alla vabastamine ei ole põhjendatud. Kuivõrd kohtumääruses toodud
vastavad põhistused on asjakohased ja piisavad, kasutab kriminaalkolleegium KrMS § 342 lg 3 p-st
1 tulenevat õigust jätta esimese astme kohtu määruse põhiosa asjaolud kogumahus üle kordamata,
rõhutab määruskaebuse väidetele vastates üksnes peamist ja vastab edasikaebuse argumentidele.
5.     Kõigepealt peab ringkonnakohus vajalikuks selgitada, et kinnipeetava tingimisi enne
tähtaega vangistusest vabastamise kaalumisel ei saa tugineda üksnes teda heast küljest
iseloomustavale teabele, vaid arvestama peab kõiki KarS § 76 lg 4 (kuni 31.12.2014 kehtinud KarS
§ 76 lg-s 3) loetelus toodud punkte nende kogumis. Lisaks tuleb aga silmas pidada sedagi, et
nimetatud asjaolud ei ole tingimata ühe kaaluga, vaid kohtutel on õigus keelduda süüdlase
vabastamisest ka vaid kuriteo raskuse, isiku süü suuruse ja/või tema varasema karistatuse motiivil.
Käesoleval juhul ongi maakohus pidanud vajalikuks jätta S. Samoilov edasi karistust kandma
ajendatuna kinnipeetava kuriteo raskusest, tema süü suurusest ja asjaolust, et süüdimõistetu on
kuritegelikku käitumist jätkanud vaatamata varasematele karistamistele. Kriminaalkolleegium peab
esimese kohtuastme sellist otsustust ka täielikult veatuks ning kaitsja väited kohut vastupidisele
seisukohale ei veena.
5.1    Ringkonnakohus leiab seega, et esimene kohtuaste on õigustatult omistanud suurt tähtsust
S. Samoilovi kuriteo toimepanemise asjaoludele ja tema süü suurusele, ning selle valguses ei ole ka
ringkonnakohtu arvates põhjendatud süüdimõistetut vangistusest vabastada seaduses ette nähtud
esimesel võimalusel. Nimelt kannab kinnipeetav karistust väga suure koguse narkootilise aine
ebaseadusliku käitlemise, sealhulgas salakaubaveo eest, s.o ta pani toime raske rahvatervisevastase
kuriteo, millel oli rahvusvaheline mõõde. Samuti on maakohus õigesti pööranud tähelepanu

3                                                3
süüdimõistetu varasematele karistustele, arvestades (vastupidiselt edasikaebuses leitavale) siinkohal
aga sedagi, et kehtivaid karistusi on isikul kaks.
5.2    Eeltoodut silmas pidades ei saa kolleegium kuidagi nõustuda määruskaebuse seisukohaga,
nagu esineks käesolevalt piisavalt positiivseid asjaolusid, mis põhjendavad S. Samoilovi tingimisi
enne tähtaegselt vangistusest vabastamist viis aastat enne talle mõistetud karistusaja lõppu. Ehk siis
tema karistuse eri- ja üldpreventiivseid eesmärke ei saa veel lugeda täidetuiks. Nimelt annavad
süüdimõistetu varasemad karistused ning korduva kuriteoliigina narkootiliste ainete ebaseaduslik
käitlemine aluse nn ohuprognoosiks, et S. Samoilovi kuritegelik käitumine võib uuesti aset leida.
Samuti on vaja tähele panna ka ühiskonna arusaamu õiglasest karistusest, s.o seda, et S. Samoilovi
suure raskusastmega kuriteod väärivad rangelt ühiskonna hukkamõistu, mistõttu tema vabastamine
seaduses selleks ette nähtud esimesel võimalusel kindlasti põhjendatud ei ole.
6.     Ringkonnakohut ei veena vastupidisele seisukohale ka määruskaebuses sisalduv arutelu
tingimisi enne tähtaega vangistusest vabastamise süsteemi teemal, viide S. Samoilovi uue kuriteo
madalale riskiprotsendile, märge S. Samoilovi tulevikuplaanide ja temas toimunud muudatuste
kohta ega rõhuasetus elektroonilise valve positiivsele mõjule. Kinnipeetaval tuleb jätkata karistuse
kandmist vangistusasutuses, kus ta saab jätkuva positiivsuse ja seaduskuulekusega näidata, et
muutused tema mõtlemises ja käitumises ei ole ajutised ning ta tõepoolest kahetseb toimepandud
kuritegusid. Kuna süüdimõistetu karistusaeg lõpeb alles 17.03.2021, on tema vabastamise küsimust
kohtul võimalik arutada ka edaspidi.
7.     Eelnevast lähtuvalt ja juhindudes KrMS §-st 390 ja § 337 lg 1 p-st 1 jätab ringkonnakohus
vaidlustatud kohtumääruse muutmata ja määruskaebuse rahuldamata.



      /allkiri/                          /allkiri/                           /allkiri/
    Tiit Lõhmus                       Maarika Kuusk                       Mati Kartau




4                                                    4

                            KOHTUOTSUS
                                EESTI VABARIIGI NIMEL

Kohus                                Tartu Ringkonnakohus
Kohtukoosseis                        Maili Lokk, Agu Timmi, Einar Vene
Otsuse tegemise aeg ja koht          28. aprill 2016, Tartu
Haldusasja number                    3-14-52459
Haldusasi                            Dmitri Mandriku kaebus Tallinna Vangla tekitatud
                                     mittevaralise kahju hüvitamiseks
Vaidlustatud kohtulahend             Tartu Halduskohtu 12. märtsi 2015. a otsus
Menetluse alus ringkonnakohtus       Dmitri Mandriku apellatsioonkaebus
Asja läbivaatamine                   Kirjalik menetlus
Menetlusosalised                     Kaebaja Dmitri Mandrik
                                     Vastustaja Tallinna Vangla

RESOLUTSIOON

1. Jätta apellatsioonkaebus rahuldamata ja Tartu Halduskohtu 12. märtsi 2015. a otsus
muutmata.

2. Jätta kaebaja menetluskulud tema enda kanda.


EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemisest. Kassatsioonkaebuse esitamise viimane päev on seega 30. mai
2016.



ASJAOLUD JA MENETLUSE KÄIK

1. Dmitri Mandrik oli aastatel 2011 kuni 2013 kinnipeetav Tallinna Vanglas.

2. Pärast edutut kohtueelset menetlust esitas D. Mandrik Tartu Halduskohtule kaebuse, milles
palus Tallinna Vanglalt tema kasuks välja mõista hüvitis mittevaralise kahju tekitamise eest 6300
eurot. Kaebuse kohaselt oli vangla kambrites ebapiisavalt põrandapinda ning ka muud
kinnipidamistingimused tekitasid talle kahju

3. Tartu Halduskohtu 12. märtsi 2015. a otsusega jäeti kaebus rahuldamata järgmistel
põhjendustel.
3.1. Kohtueelses menetluses esitas kaebaja nõude üksnes seoses alla 4 m 2 suuruse
põrandapinnaga kinnipeetava kohta. Kaebuses on ta põhjendanud nõuet täiendavalt rea vanglas
valitsenud elamis- ja kinnipidamistingimustega. Selline nõude muutmine pole lubatav.
3.2. Kambripindalast ei saa välja arvata tualeti pindala. Vastustaja esitatud andmed kinnitavad, et
kaebajale oli kogu perioodi jooksul tagatud vähemalt 2,5 m2 suurune põrandapind. Ligi
kolmandiku oli põrandapind üle 3 m2 ning olnud ka mitmeid perioode, kus kambripindala
kinnipeetava kohta oli üle 4 m2.
3.3. Käesolevas asjas ei esine ühtegi asjaolu, mis võimaldaks Riigikohtu põhiseaduslikkuse
järelevalve kolleegiumi otsusest asjas nr 3-4-1-9-14 tulenevalt hüvitist välja mõista.


MENETLUSOSALISTE PÕHJENDUSED RINGKONNAKOHTUS

4. D. Mandrik esitas apellatsioonkaebuse, milles palub halduskohtu otsus tühistada ja kaebus
rahuldada järgmistel põhjendustel.
4.1. Jättes tähelepanuta täiendavad kinnipidamisega kaasnenud kitsendused, ei arvestanud
halduskohus RKPKo 3-4-1-9-14 toodud seisukohtadega, mille järgi tuleb hinnata koos kambri
põrandapinnaga ka seda, millised olid kinnipeetava tegelikud liikumisvõimalused ning muud
kinnipidamistingimused sel perioodil.
4.2. Käsitlemata on jäetud Euroopa Inimõiguste Kohtu (EIK) ja CPT raportite seisukohad.
4.3. Halduskohus leidis ekslikult, et tualeti pinda ei tule kambripindalast välja arvata. See on
vastuolus EIK seisukohaga.

5. Tallinna Vangla vastuses palutakse apellatsioonkaebus rahuldamata jätta.

RINGKONNAKOHTU PÕHJENDUSED

6. Apellatsioonkaebuse rahuldamiseks ei ole alust.

7. Halduskohus on õigesti leidnud, et tualeti pindala tuleb arvata kambripindala sisse ja seega
seda kinnipeetava isiklikuks kasutamiseks oleva pinna arvestamisel arvesse võtta.
Ringkonnakohus osundab siinkohal Riigikohtu halduskolleegiumi viimasele seisukohale, mida
ringkonnakohus mõistab selliselt, et kinnipeetava isikliku ruumi hindamisel ei tule kambri
üldpindalast tualettruumi pindala maha arvata. Riigikohus märkis, et „EIK praktikast ei tulene
aga, et ilma tualettruumi pindala ja mööblialust põrandat arvesse võtmata peab kinnipeetava
käsutuses igal juhul olema põrandapinda vähemalt 3 m2 või et soovitavalt võiks seda olla
vähemalt 4 m2. Sellist kohustust ei tulene ka Eesti õigusaktidest. Kui kohustust ei tulene
kehtivast õigusest, sh välislepingust, ei saa isik selle rikkumisele tugineda kahjuhüvitise
nõudmisel RVastS §de 7 ja 9 alusel.“ (RKHKo 3-3-1-42-15, p 17).

Seega tuleb kambripindala hinnata koos tualeti alla kuuluva pindalaga.

8. Nähtuvalt vastustaja esitatud andmetest viibis kaebaja alla 3 m 2 suurustes kambrites
järgnevalt – 63 päeval oli tema isiklik põrandapind 2,87 m2, 16 päeval 2,8 m2, 48 päeval 2,78
m2, 5 päeval 2,9 m2, 4 päeval 2,68 m2, 91 päeval 2,97 m2 ja 55 päeval jällegi 2,78 m 2
(kokkuvõtvalt tl 49-49p, detailsemalt tl 64-70).

9. Liiga väikese kambripinnaga seonduvaid küsimusi on lahanud Riigikohtu
põhiseaduslikkuse järelevalve kolleegium. Nimelt on põhiseaduslikkuse järelevalve
kolleegium käsitanud küsimust, kas vangla sisekorraeeskirja (VSkE) § 6 lg-ga 6 kuni 31.
detsembrini 2013 sätestatud kambri suurus - vähemalt 2,5 m 2 kinnipeetava kohta – on

                                               2
põhiseaduspärane (RKPKo 3-4-1-9-14). Selle otsuse p-s 38 märkis kolleegium järgmist:
„Samas ei ole 2,5 m2 kambri põrandapinda ühe kinnipeetava kohta siiski nii väike pindala,
mille puhul saab inimväärikuse alandamist eeldada. Näiteks olukorras, kus isiku kohta on
tagatud küll kõigest 2,5 m2 kambri pindala, aga isik on kohustatud kambris viibima üksnes
ööajal ja seejuures on tagatud piisav ventilatsioon, kohane temperatuur, öörahu ja muud
vajalikud tingimused väljapuhkamiseks, ei pruugi olla tegemist inimväärikuse alandamisega.
Järelikult tuleb praeguses asjas VSKE § 6 lõike 6 v.r põhiseaduspärasuse hindamiseks
kontrollida, kas regulatsioon kogumis tingis vältimatult isiku inimväärikust alandava
kohtlemise.“

Järgnevalt refereeris Riigikohus vangla sisekorraeeskirja vastavaid sätteid, mis annavad
kinnipeetavale õiguse liikuda oma osakonnas ringi vähemalt neli tundi ja mille järgi osakond
võib moodustada küllaltki suure ala, ning mille järgi võib kinnipeetav ringi liikuda väljaspool
oma kambrit ka muul eesmärgil nagu kokkusaamised, sisseostude tegemine, töötamine jne.
Kokkuvõttes leidis põhiseaduslikkuse järelevalve kolleegium, et „VSKE § 6 lõike 6 v.r, mis
nägi kinnipeetavale ette kambris vähemalt 2,5 m2 põrandapinda, ei riivanud, arvestades VSKE
regulatsiooni kogumis, kaebaja õigust inimväärikale kohtlemisele. Seega ei olnud norm ka
põhiseadusega vastuolus. VSKE § 6 lõike 6 v.r võimaldas tagada kinnipeetavale ka rohkem
põrandapinda kui 2,5 m2, kui see oli vajalik konkreetses olukorras inimväärikuse põhimõttele
vastavate kinnipidamistingimuste kindlustamiseks, samuti oli võimalik kambri vähene
põrandapind kompenseerida muude meetmetega. Õigusest inimväärikale kohtlemisele ei
tulene, et kinnipeetavale tagatud põrandapind ei võiks ühelgi tingimusel, ka erandlikel
asjaoludel piirduda 2,5 m2-ga.“ (otsuse p 41). Sama otsuse p-s 42 on põhiseaduslikkuse
järelevalve kolleegium märkinud ka seda, et EIK hiljutises, 6. veebruari 2014. a otsuses asjas
nr 2689/12 on EIK ise sedastanud, et EIK on alati keeldunud määramast, milline ruutmeetrite
arv peab olema kinnipeetavale tagatud muid faktoreid arvesse võtmata, et tagatud oleks EÕIK
artikliga 3 kooskõlaline kohtlemine.

Otsuse p-s 44 möönis Riigikohus, et kuigi VSkE § 6 lg 6 oli põhiseaduspärane, võidakse
kinnipidamistingimustega kogumis siiski isiku inimväärikust rikkuda. Selleks tuleb hinnata,
millised olid ajal, kui isikule oli tagatud vaid minimaalne VSkE-ga ettenähtud kambri
põrandapind, tema tegelik liikumisvõimalus ja muud kinnipidamistingimused sel perioodil.

10. Ülalviidatud Riigikohtu põhiseaduslikkuse järelevalve kolleegiumi lahendist järeldub
seega, et 2,5 – 3 m2 suuruses kambris viibimine võib olla õigusvastane ja kinnipeetava
inimväärikust rikkuv siis, kui tema vangla sisekorraeeskirjas sätestatud õigusi oli täiendavalt
kogumis piiratud ka mingil muul moel.

11. Käesolevas asjas sellist olukorda ei nähtu. Vangla on selgitanud, et kaebaja õigusi muudes
aspektides järgiti (tl 61p-62).

Tõsi, kohtule esitatud kaebuses on kaebaja esile toonud ka muid asjaolusid, mis tema arvates
esinesid ja tema õigusi rikkusid – kambrid olid väidetavalt niisked, puuduliku
ventilatsiooniga, halvasti valgustatud ja sooja veeta, jalutama pidi alla 15 m 2 suuruses boksis
ja dušši oli võimalik võtta vaid ühe korra nädalas.

Samas on halduskohus põhjendatult osundanud, et sellistele asjaoludele ei tuginenud kaebaja
kohustuslikus kohtueelses menetluses ja seetõttu tuleb kaebus selles osas läbi vaatamata jätta.
Seal oli hüvitisenõude aluseks üksnes see, et kambripind kinnipeetava kohta oli alla 4 m 2.
Olukorras, kus kaebuse esitamise eelduseks on eelnevalt kohustusliku kohtueelse menetluse
läbimine, ei ole võimalik laiendada kohtumenetluses nõude aluseid. Sellises olukorras ei

                                               3
täidaks kohustuslik kohtueelne menetlus enam sellele ettenähtud funktsioone, täpsemalt
halduse enesekontrollifunktsiooni ja kohtute koormuse vähendamise funktsiooni. Samale
lõppjäreldusele on jõudnud ka Riigikohus (vt RKHKo 3-3-1-41-10, p-d 11-15).
Kaebaja ei eita apellatsioonimenetluses seda, et ta täiendas kohtumenetluses oma nõuet uute
kahju hüvitamise alustega (muude väidetavalt õigusvastaste kinnipidamistingimustega). Seega
on halduskohus õigesti kaebuse selles osas läbi vaatamata jätnud.

12. Seega saab eeltoodule tuginedes asuda seisukohale, et kaebajale ei ole tekitatud
hüvitamisele kuuluvat varalist kahju. Varalise kahju mittetekitamist kinnitab ringkonnakohtu
hinnangul seegi, et kõrvalekaldumine 3 ruutmeetri suurusest pinnast oli tegelikkuses väga
väike. Enamikel päevadel oli kaebaja isiklik ruum väga lähedal kolmele ruutmeetrile. Mitme
kinnipeetavaga kambris viibides on sellist väikest kõikumist isikliku ruumi suuruses ilmselt
keeruline tajudagi, rääkimata sellest, et see saaks isikule kaasa tuua rahas hüvitatavat kahju.

Asjaolu, et periood, mil kaebaja neis tingimustes viibis, oli suhteliselt pikk, ligi 300 päeva,
eeltoodut ei muuda.

13. Lisaks oleks ringkonnakohtu hinnangul isegi juhul, kui eeltoodust mööda vaadata ja
jaatada kaebajale kahju tekitamist, kaebuse rahuldamata jätmiseks aluse see, et kaebaja ei
võtnud õigeaegselt ette midagi oma õiguste kaitseks. Riigivastutuse seaduse (RVastS) § 7 lg-st
1 tulenevalt on kahju hüvitamist õigus nõuda vaid siis, kui kahju ei olnud võimalik vältida ega
ole võimalik kõrvaldada RvastS §-des 3, 4 ja 6 sätestatud viisil õiguste kaitsmise või
taastamisega. Sellest sättest tuleneb isikule kohustus nn esmaste õiguskaitsevahendite
kasutamiseks ning selle kohustuse täitmata jätmisel ei ole vastavalt isikul õigust kahju
hüvitamisele. Vastustaja on vastuses kaebusele välja toonud, et kaebaja ei ole esitanud
vanglale ühtegi pöördumist seoses ebapiisava põrandapinnaga (tl 61p), st pole midagi oma
õiguste kaitseks ette võtnud.

Ringkonnakohus leiab, et olukorras, kus isik ei ole kasutanud võimalust enda
kinnipidamistingimuste vaidlustamiseks, puudub tal RVastS § 7 lg-st 1 tulenevalt õigus nõuda
kahju hüvitamist. Kahju hüvitamise nõude esitas kaebaja vanglale alles 1. augustil 2014, st
pärast seda, kui EIK oli 19. detsembril 2013 teinud T. Tunise kaebuse alusel kohtuotsuse,
milles mõistis Eesti riigilt välja hüvitise seoses ebapiisava kambripinnaga. Samas oli kaebajal,
kui ta leidis, et kinnipidamistingimused tekitavad talle piinu või ebameeldivusi, võimalik
esitada vanglale erinevaid taotlusi (taotlus enda üleviimiseks teise vanglasse, teise kambrisse
paigutamiseks, kambris suurema isikliku ruumi tagamiseks vms) ja taotluse rahuldamata
jätmisel oleks ta saanud pöörduda kohtusse, nõudes seal vajadusel muuhulgas vastava
regulatsiooni kohaldamata jätmist ning põhiseaduslikkuse järelevalve algatamist. Seega olid
kaebajal tõhusad võimalused enda õiguste koheseks kaitseks olemas. Kuid kogu vaidlusaluse
ajavahemiku jooksul (erinevad lühemad perioodid alates 15. jaanuarist 2011 kuni 20. juulini
2013) mis kokku ületas kahte ja poolt aastat, ei võtnud aga kaebaja midagi ette selleks, et
endale kahju tekitamist ära hoida või seda vähendada. Hüvitisenõude esitas kaebaja alles
pärast seda, kui avalikustati tema jaoks sobiv EIK kohtu lahend. Selliselt laskis kaebaja
sisuliselt talle tekitatud kahjul suureneda. Niisuguste olukordade ärahoidmiseks ongi RVastS §
7 lg-s 1 sätestatud nõue esialgsete õiguskaitsevahendite kasutamiseks ning nende kasutamata
jätmise tagajärjeks on see, et sellise isiku kahju hüvitamise nõue tuleb jätta rahuldamata.

Ringkonnakohus rõhutab siinkohal eraldi seda, et kaebaja talus oma õiguste väidetavat
rikkumist üle kahe ja poole aasta. Isegi kui möönda, et oma õiguste rikkumise
teadvustamiseks ja kohase õiguskaitsevahendi leidmiseks ning kasutamiseks võib kuluda
mingisugune mõistlik aeg, on ilmselge, et see aeg ei saa kesta nii pikalt. On üheselt selge, et

                                               4
kaebaja kas ei pidanud selle perioodi jooksul kinnipidamistingimusi oma õigusi rikkuvaks või
siis lihtsalt leppis sellega ja ei vaevunud oma õigusi kaitsma. Mõlemal juhul on RVastS § 7 lg-
st 1 tulenevalt hüvitamiskaebuse rahuldamine lubamatu, kuna on võimalik, et kohaste esmaste
õiguskaitsevahendite kasutamine oleks viinud kaebaja õiguste rikkumise lõpetamiseni ja
kahju ärahoidmiseni. Arvestades kinnipidamistingimuste talumise aja kestvust, on tõenäoline,
et selle aja jooksul oleks õiguskaitsemenetlus vähemalt mingis etapis jõudnud
lõpptulemuseni. Seetõttu ei kohaldu siin Riigikohtu poolt asjas 3-3-1-90-11 p-s 19 väljaöeldud
seisukohad. Riigi eelarvevahendeid ei saa koormata selliste nõuete rahuldamisega, kus isik ei
võta oma õiguste kaitseks õigeaegselt midagi ette ja aktsepteerib endale kahju tekitamist. See
on vastuolus RVastS § 7 lg 1 eesmärgiga.

Seetõttu leiab ringkonnakohus, et hüvitisenõue kuuluks rahuldamata jätmisele ka seetõttu, et
kaebaja ei kasutanud asjakohaseid esmaseid õiguskaitsevahendeid kahju ärahoidmiseks.

14. Ringkonnakohus möönab, et hiljutises lahendis asjas nr 3-3-1-42-15 (p-s 24) on
Riigikohus leidnud, et arvestades vangla piiratud võimalusi ülerahvastatuse probleemi
lahendamiseks, ei oleks esmaste õiguskaitsevahendite kasutamine tõenäoliselt aidanud
kaebajal kahju ära hoida.

Ringkonnakohtu arvates ei saa sellele seisukohale käesolevas asjas tugineda. Riigikohus ei ole
selle seisukoha kujundamisel arvesse võtnud kõike eeltoodut. Lisaks ei nähtu sellest
seisukohast, mille põhjal leidis Riigikohus, et vanglal olid ülerahvastatuse probleemi
lahendamiseks piiratud võimalused. Ringkonnakohus osundab, et alates 1. jaanuarist 2014
näeb VSkE § 6 lg 6 ette, et kinnipeetavale peab olema tagatud 3 m 2 põrandapinda. Võib
eeldada, et selle nõude täitmist kinnipeetavate suhtes on alates selle kehtestamisest alates ka
järgitud. Ringkonnakohus ei näe mingit põhjust, miks ei oleks Tallinna Vangla (või kõik Eesti
vanglad koostöös) suutnud tagada sellise nõude järgimist juba mõni aasta varem (aastatel
2011 kuni 2013), st siis, kui kaebaja talus väidetavalt liiga kitsaid kinnipidamistingimusi ega
võtnud oma õiguste kaitseks midagi ette. Selle mõne aastaga ei ole Eesti riigi võimekuses
toimunud niivõrd drastilisi muudatusi, et samasuguste tingimuste tagamine oleks mõni aasta
varem olnud täielikult võimatu. Ringkonnakohus peab täiesti usutavaks, et kui kohtud oleks
juba varem kujundanud seisukoha, et kinnipeetavatele peab olema tagatud rohkem kui 2,5 m 2
põrandapinda, oleksid Eesti vanglad asunud seda tingimust mõistliku aja jooksul täitma. Seda
kinnitab asjaolu, et eelnevalt viidatud muudatus VsKE § 6 lg-s 6 kehtestati väga kiiresti – vaid
paar nädalat pärast EIK poolt T. Tunise kaebuse alusel Eesti suhtes kohtuotsuse tegemist, kus
T. Tunise kasuks mõisteti käesoleva asjaga sarnastel asjaoludel välja Eesti riigilt hüvitis.

Ringkonnakohus ei näe eelneva tõttu põhjust, miks ei oleks kaebaja poolt esmase
õiguskaitsevahendi kasutamine võinud olla edukas ning miks ei oleks võinud see võinud viia
talle avaramate kinnipidamistingimuste saavutamiseni. Seetõttu leiab ringkonnakohus
jätkuvalt, et kaebaja nõue kuuluks rahuldamata jätmisele juba esmaste õiguskaitsevahendite
kasutamata jätmise tõttu.

15. Eeltoodust tulenevalt jääb apellatsioonkaebus rahuldamata ja halduskohtu otsus
muutmata. Riigilõivu tasumisest oli kaebaja apellatsioonimenetluses vabastatud. Kaebaja
taotletud õigusabikulud apellatsioonimenetluses 276 eurot jäävad HKMS § 108 lg 1 alusel
kaebaja enda kanda. Kuna õigusabikulusid vastustajalt niikuinii välja ei mõisteta, ei võta
ringkonnakohus seisukohta nende menetluskulude väljamõistmise põhimõttelise lubatavuse
osas.



                                               5
       Maili Lokk                 Agu Timmi                   Einar Vene
allkirjastatud digitaalselt   allkirjastatud digitaalselt   allkirjastatud digitaalselt




                                         6

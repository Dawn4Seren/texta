                        KOHTUMÄÄRUS

Kohus                             Tartu Ringkonnakohus

Kohtukoosseis                     Andra Pärsimägi, Viivi Tomson, Kersti Kerstna-Vaks

Määruse tegemise aeg ja koht      7. juuni 2016, Tartu

Tsiviilasja number                2-16-1665

Tsiviilasi                        K.V.i kaebus kohtutäitur Oksana Kutšmei 20. jaanuari 2016
                                  otsuse peale täiteasjas nr 084/2015/3605
Vaidlustatud kohtulahend          Tartu Maakohtu 10. märtsi 2016 määrus

Kaebuse esitaja ja kaebuse liik   K.V.i määruskaebus

Kohtuistungi toimumise aeg        Kirjalik menetlus

Menetlusosalised ja nende         Määruskaebuse   esitaja     (avaldaja/võlgnik):    K.V.
esindajad                         (ik: XXXXXXXXX), esindaja vandeadvokaat Marit Toom
                                  Vastustaja (puudutatud isik): kohtutäitur Oksana Kutšmei,
                                  esindaja kohtutäituri abi Vladimir Kutšmei
                                  Puudutatud isik (sissenõudja): K.V. (ik: XXXXXXXXX),
                                  esindajad vandeadvokaat Valter Võhma ja vandeadvokaat
                                  Urmas Kiik



RESOLUTSIOON
Jätta K.V.i määruskaebus Tartu Maakohtu 10. märtsi 2016 määruse peale läbi
vaatamata.
Menetluskulude jaotus
Määruskaebuse menetlemise kulud jätta määruskaebuse esitaja kanda.

Edasikaebamise kord
Menetlusosalisel on õigus esitada määruskaebus Riigikohtule 15 päeva jooksul alates määruse
kättetoimetamisest.

ASJAOLUD
1. K.V. (avaldaja) esitas 1. veebruaril 2016 maakohtule kaebuse, milles palus tühistada
kohtutäitur Oksana Kutšmei 20. jaanuari 2016 otsus täiteasjas nr 084/2015/3605 avaldajale
kuuluvate vara üleandmise ja/või kohustuste täitmise nõuete arestimist puudutavas osas. Samuti
palus avaldaja tühistada kohtutäituri 10. detsembril 2015 AS-le Telver, AS-le Giga,
OÜ-le Anneteam, OÜ-le Anneteam Invest, OÜ-le Giga Investeeringud, Kerge Puhkus OÜ-le,
Hajime OÜ-le, OÜ-le Suits Meedia, Hake ja Küte OÜ-le, Tartu Keraamika OÜ-le, Villa
Cartelloni OÜ-le, Valto OÜ-le, AS-le Fortum Tartu ja Advokaadibüroo Kaevando &
Partnerid OÜ-le tehtud vara üleandmise ja/või kohustuste täitmise nõuete arestimise aktid.
2. Tartu Maakohus rahuldas 10. märtsi 2016 määrusega kaebuse osaliselt ja tühistas kohtutäitur
Oksana Kutšmei 20. jaanuari 2016 otsuse täiteasjas nr 084/2015/3605 K.V.ile kuuluvate vara
üleandmise ja/või kohustuste täitmise nõuete arestimist puudutavas osas. Maakohus jättis
rahuldamata avaldaja taotluse tühistada kohtutäitur Oksana Kutšmei 10. detsembril 2015 AS-
le Telver, AS-le Giga, OÜ-le Anneteam, OÜ-le Anneteam Invest, OÜ-le Giga Investeeringud,
Kerge Puhkus OÜ-le, Hajime OÜ-le, OÜ-le Suits Meedia, Hake ja Küte OÜ-le, Tartu
Keraamika OÜ-le, Villa Cartelloni OÜ-le, Valto OÜ-le, AS-le Fortum Tartu ja
Advokaadibüroo Kaevando & Partnerid OÜ-le tehtud vara üleandmise ja/või kohustuste
täitmise nõuete arestimise aktid.
Maakohus jättis avaldaja menetluskulud kohtutäitur Oksana Kutšmei kanda ja teiste
menetlusosaliste menetluskulud nende endi kanda ning mõistis kohtutäitur Oksana Kutšmeilt
välja riigilõivu 15 eurot ja õigusabikulu 310,50 eurot avaldaja kasuks. Kohtutäituril tuleb
tasuda hüvitamisele kuuluvatelt menetluskuludelt käesoleva lahendi jõustumisest alates kuni
täitmiseni viivist võlaõigusseaduse § 113 lg 1 II lauses ettenähtud ulatuses.
3. Avaldaja esitas maakohtu 10. märtsi 2016 määruse peale määruskaebuse, milles palub muuta
maakohtu määruse põhjendusi täitemenetluse seadustiku § 132 kohaldamise osas.
Menetluskulud palub määruskaebuse esitaja jätta kohtutäituri kanda.
Maakohus küsis puudutatud isikutelt (kohtutäitur ja sissenõudja K.V.) määruskaebusele
vastused ning edastas määruskaebuse lahendamiseks Tartu Ringkonnakohtule.

RINGKONNAKOHTU PÕHJENDUSED
4. Ringkonnakohus leiab, et K.V.i määruskaebus Tartu Maakohtu 10. märtsi 2016 määruse
peale tuleb jätta läbi vaatamata, kuna maakohus on määruskaebuse ebaõigesti menetlusse
võtnud.
Vastavalt TsMS § 664 lg-le 1 kontrollib ringkonnakohus menetlusse võetud määruskaebuse
saamisel, kas maakohus on kaebuse õigesti menetlusse võtnud ja teeb menetlustoimingud, mis
maakohus jättis seoses määruskaebusega tegemata.
TsMS § 664 lg 2 kohaselt, kui määruskaebus on ringkonnakohtu arvates ebaõigesti menetlusse
võetud, jätab ringkonnakohus määruskaebuse määrusega läbi vaatamata.




                                              2
5. TsMS § 659 järgi kohaldatakse ringkonnakohtusse määruskaebuse esitamisele ja seal
menetlemisele apellatsioonimenetluse kohta sätestatut, kui käesolevast peatükist ja
määruskaebuse olemusest ei tulene teisiti.
TsMS § 631 lg 1 sätestab, et apellatsioonkaebuses võib tugineda üksnes väitele, et esimese
astme kohtu otsus põhineb õigusnormi rikkumisel või et apellatsioonimenetluses arvestamisele
kuuluvate asjaolude ja tõendite kohaselt tuleks apellatsioonimenetluses teha esimese astme
kohtu otsusest erinev otsus.
TsMS § 457 lg 1 kohaselt on jõustunud kohtuotsus menetlusosalistele kohustuslik osas, milles
lahendatakse hagi või vastuhagiga esitatud nõue hagi aluseks olevatel asjaoludel, kui seadusest
ei tulene teisiti.
Eeltoodud sätetest tulenevalt toob menetlusosalistele õiguslikud tagajärjed kaasa kohtulahendi
(otsuse või määruse) resolutsioon. Lahendi põhjendav osa iseseisvalt menetlusosaliste õigusi ja
kohustusi ei mõjuta. Seetõttu ei ole kohtumäärus vaidlustatav ilma kohtumääruse resolutsiooni
peale kaebust esitamata. Avaldaja on esitanud määruskaebuse maakohtu määruse
põhjendustele, kohtumääruse resolutsiooni avaldaja ei vaidlusta. Seega, kuivõrd
tsiviilkohtumenetluse seadustik ei sätesta määruskaebuse esitamise võimalust üksnes
kohtumääruse põhjendustele, on maakohus määruskaebuse ebaõigesti menetlusse võtnud ja
määruskaebus tuleb jätta TsMS § 664 lg 2 alusel läbi vaatamata.
Ringkonnakohus märgib vastuseks määruskaebuse esitaja väidetele, et Riigikohtu
halduskolleegiumi kohtupraktika ei ole kõnealuses küsimuses kohaldatav.
6. Kuna määruskaebus jäetakse läbi vaatamata, jäävad määruskaebuse menetlemise kulud
TsMS § 168 lg 2 alusel määruskaebuse esitaja kanda.




  /allkirjastatud digitaalselt/   /allkirjastatud digitaalselt/   /allkirjastatud digitaalselt/
       Andra Pärsimägi                   Viivi Tomson                Kersti Kerstna-Vaks




                                               3

                               TARTU HALDUSKOHUS
                                  Tartu kohtumaja
                            KOHTUOTSUS
                             Eesti Vabariigi nimel
Kohtuasja number                3-15-671
Kohtuotsuse kuupäev             5. veebruar 2016. a
Kohtunik                        Roby Koik
Kohtuasi                        Ruslan Popovi kaebus Politsei-ja Piirivalveametilt
                                mittevaralise kahju 1 000 eurot hüvitamiseks seoses Valga
                                arestimaja ebainimlike kinnipidamistingimustega ja
                                kokkusaamise mittevõimaldamisega.
Asja läbivaatamine              Kirjalik menetlus
Menetlusosalised                Kaebaja – Ruslan Popov
                                Vastustaja – Politsei-ja Piirivalveamet, esindaja Peeter
                                Alekšasin
Resolutsioon                    1. Rahuldada kaebus osaliselt.
                                2. Jätta Ruslan Popovi nõue rahalise hüvitise saamiseks
                                   rahuldamata.
                                3. Tuvastada Politsei-ja Piirivalveameti toimingu, mis
                                   seisnes Ruslan Popovile värskes õhus viibimise
                                   mittevõimaldamises 19. märtsist 2012 - 10. aprillini
                                   2012, 24. aprillist - 29. aprillini 2012, 1. maist - 6. maini
                                   2012, 8. maist - 15. maini 2012, 6. novembrist - 20.
                                   novembrini 2012 ja 8. aprillist 2014 - 15. aprill 2014
                                   õigusvastasus.
                                4. Muus osas jätta kaebus rahuldamata.
                                5. Poolte menetluskulud jätta nende endi kanda.

Edasikaebamise kord             Kohtuotsuse peale võib esitada apellatsioonkaebuse Tartu
                                Ringkonnakohtule 30 päeva jooksul kohtuotsuse avalikult
                                teatavakstegemisest arvates, s.o hiljemalt 7. märts 2016. a.
                                Tartu Ringkonnakohus võib lahendada apellatsioonkaebuse
                                kirjalikus menetluses, kui apellatsioonkaebuses ei taotleta
                                selle lahendamist istungil.


Asjaolud

1. Ruslan Popov esitas Valga arestimajale kahjunõude, mis jäeti Politsei- ja Piirivalveameti
poolt 10.03.2015. a rahuldamata (tl 14)

                                             1
2. R. Popov esitas 17.03.2015. a Tartu Halduskohtule kaebuse Politsei-ja Piirivalveameti vastu
mittevaralise kahju hüvitamiseks summas 1 000 eurot.
Kaebaja nõue
3. Kaebaja taotleb mittevaralise kahju hüvitamist Valga arestimaja väidetavate ebainimlike
tingimuste eest perioodidel 19. märts kuni 10. aprill 2012, 24. aprill kuni 15. mai 2012, 6.
november kuni 20. november 2012 ja 8. aprill 2014 kuni 15. aprill 2014. Kaebuse kohaselt on
inimväärikust alandavaks olmetingimused, millega tekitati kaebajale mittevaraline kahju 924
eurot. Kokkusaamise mittevõimaldamisega 2014. a aprillis tekitati kaebajale 76 eurone
mittevaraline kahju. Kambris puudus öökapp ja nagi isiklike asjade hoidmiseks. Samuti puudus
laud ja taburet. Kaebaja ei saanud jalutada, puudus jalutusboks. Kaebajal võimaldati värskes
õhus viibida kahel korral, teistel päevadel vastati, et pole aega jalutuskäigu korraldamiseks.
Kokkusaamist võimaldatakse arestimajas paki toomise päeval. Kaebajale toodi pakk kahel
korral. Kaebaja emale Irina Popovale vastati mõlemal korral paki toomisel ametniku poolt, et
pole tööjõudu kes jälgiks kokkusaamist. Kaebajale ei selgitatud tema õigusi arestimajas
viibimise ajal.
Vastustaja
4. Vastustaja taotleb kaebuse rahuldamata jätmist. Vastustaja ei ole kehtivat õigust eiranud
ega kaebaja väärikust alandanud.
Kohtu seisukoht
5. Pooltel ei ole vaidlust selles, et kaebaja viibis eelvangistuses kinnipeetavana Politsei- ja
Piirivalveameti Lõuna Prefektuuri Valga arestimaja arestikambris 19. märtsist kuni 10. aprillini
2012. a (23 päeva), 24. aprillist kuni 15. mai 2012. a (22 päeva), 6. novembrist kuni 20.
novembrini 2012. a (15 päeva) ja 8. aprillist 2014 kuni 15. aprillini 2014, a (8 päeva). Kokku
viibis kaebaja Valga arestikambris 68 päeva.
Samuti ei ole vaidlust selles, et Valga arestikambril puudub jalutushoov. Samas on
arestikambris värskes õhus viibimiseks kohandatud üks kambritest, millel on sellel otstarbel
aknaosa eemaldatud.
6. Pooled on eri meelt selles, kas Valga arestikambri tingimused sisustuse, hügieeni- ja
sanitaartingimuste osas vastasid nõuetele, samuti kas kaebaja õigusi võis rikkuda värskes õhus
viibimise võimaluse puudumine ning kas kinnipidamistingimused kogumis ületasid
kinnipidamisega vältimatult kaasneva kannatuste taseme.
7. Kaebaja taotleb hüvitist mittevaralise kahju eest, mis on talle tekitatud väärikuse
alandamisega. Riigivastutuse seaduse (RVastS) § 7 lg 1 kohaselt võib isik, kelle õigusi on
avaliku võimu kandja õigusvastase tegevusega avalik-õiguslikus suhtes rikkunud, nõuda talle
tekitatud kahju hüvitamist, kui kahju ei olnud võimalik vältida ega ole võimalik kõrvaldada
riigivastutuse seaduse §-des 3, 4 ja 6 sätestatud viisil õiguste kaitsmise või taastamisega.
RVastS § 9 lg 1 kohaselt võib füüsiline isik nõuda mittevaralise kahju rahalist hüvitamist
süüliselt väärikuse alandamise korral.
8. Vaidlust ei ole selles, et vastustaja on avaliku võimu kandja, kes täidab talle seadusega
pandud avalik-õiguslikku ülesannet vangistuse täideviimine. Kaebaja väidab mittevaralise
kahju tekkimist seetõttu, et viibis tingimustes, mis alandasid inimväärikust. Täpsemalt heidab
kaebaja ette, et kambri sisustus ei vastanud nõuetele, kambris puudusid laud, tool ja kapp,
mistõttu pidi kaebaja sööma, jooma ja kirjutama voodi peal ebainimlikus asendis ja hoidma
isiklikke asju voodis või põrandal.
9. Õiguskantsleri kontrollis viimati 03.04.2014. a Valga arestikambrit. Kontrollkäigu raporti
{http://oiguskantsler.ee/sites/default/files/field_document2/kontrollkaigu_kokkuvote_politsei-
_ja_piirivalveameti_louna_prefektuuri_korrakaitseburoo_arestimaja_valga_ja_voru_kamber.
pdf , 03.02.2016} kohaselt on Valga arestimaja võrdlemisi amortiseerunud ning puudulikud

                                               2
olmetingimused piiravad osasid õigusaktides kinnipeetule ettenähtud õigusi. Valga
politseihoones kambrite kinnipidamistingimuste puudulikkus väljendub peamiselt õigusaktides
ette nähtud kambri sisustuselementide puudumises (nt laud ja tool).
10. Positiivse asjaoluna toob õiguskantsler esile, et Valga kambris on kinnipidamistingimusi
pidevalt parandatud. Varasemas kontrollkäigu kokkuvõttes, mis toimus aga enne seda, kui
kaebaja 2012. a märtsis arestikambrit korduvalt väisas, tõdes õiguskantsler, et Valga kambris
on paigaldatud uued aknad, uksed, ventilatsioon ja valgustus. Politseihoones on puuduvast
jalutushoovist tingitut leevendatud n-ö vabaõhukambrite loomisega. Tegemist on ühe
kambriga, mille aknad on eemaldatud ning isikud saavad seal viibides (1 tund ööpäevas) olla
värskes õhus.
11. Õiguskantsler tegi PPA-le ettepaneku hoiduda isikute pikemaajalisest kinnipidamisest
Valga arestikambris.
12. Kaebuse lahendamisel lähtub kohus õiguskantsleri 03.04.2014. a raporti andmetest. Kuigi
kaebaja viibis Valga arestikambris ka enne nimetatud kontrollkäigu toimumist on raport siiski
asjakohane, kuna sellest nähtuvalt ei ole kontrollkäigule eelnenud ajal kinnipidamistingimusi
oluliselt parendatud, sest olulised parendused (uued aknad, uksed ja ventilatsioonisüsteem)
leidsid aset enne kaebaja esmakordset Valgas viibimist.
13. Õiguskantsleri raporti alusel on kohus seisukohal, et õige on kaebaja väide mööbliesemete
puudumise kohta kambrite sisustusest. Samas ei tulene AskE § 13 lg-st 1 vastustajale kohustust
tagada kambris öökapi, laua, istumiskoha ja riidenagi olemasolu. Nimetatud esemed kuuluvad
kambri sisustusse võimaluse korral (AsKE § 13 lg 2 p 2, 3, 4, 5 ja 8). Seega ei ole alust pidada
õigusvastaseks kaebaja nimetatud sisustuselementide puudumist kambris. Kohus nõustub
siiski, et mööbliesemete puudumine riivab kaebaja õigusi ning riivete ajas kumuleeruv mõju
võib kaasa tuua kinnipidamistingimuste hindamise õigusvastaseks ka olukorras, kus
eraldivõetuna ükski riive õigusvastane ei ole. Samas on vastustaja järginud õiguskantsleri
põhjendatud seisukohta ja kaebaja viibimised Valga arestikambris on väldanud nädalast kuni
kolme nädalaste perioodideni, mis tähendab, et tegemist on vangistuse mõttes lühiajaliste
perioodidega.
14. Vastavalt vangistusseaduse (VangS) § 93 lg-le 5 ja AskE § 31 lg-le 2 on vahistatul õigus
viibida üks tund päevas vabas õhus, kui ta seda soovib.
15. Riigikohus on nimetatud õiguse kasutamisega seoses selgitanud: “Kolleegium on
varasemas praktikas leidnud, et olukorras, kus on üheselt selge arestimaja seisukoht õiguse
kasutamise võimalikkuse osas, on arestimaja toimingu õiguspärasuse hindamiseks liigne
nõuda, et kaebaja oleks esitanud veel taotlusi, milles väljendanuks veel kord soovi õigust
kasutada (vt Riigikohtu halduskolleegiumi 17. novembri 2008. a otsus asjas nr 3-3-1-54-08, p
13). Seega võib asja lahendamisel omada olulist tähendust asjaolu, kas vastab tõele kaebaja
väide, et ta teavitas arestimajja saabudes arestimaja administratsiooni soovist kasutada
õigusaktidest tulenevat õigust viibida tund aega päevas värskes õhus.“ (vt RKHK 4. mai 2011
määrus asjas nr 3-3-1-11-11, p 11).
16. Kaebaja ei väida Valga arestikambris kinnipidamise ajal kirjalike taotluste esitamist
värskes õhus jalutamise võimaluse kasutamiseks või kambritingimuste parandamiseks. Kaebaja
väitel (tl 2p) vastati tema suulistele järelepärimistele, et värskes õhus jalutamise võimalus
puudub, kuna pole piisavalt töötajaid.
17. RKHK selgitas 18. aprilli 2012 otsuses asjas nr 3-3-1-90-11 (p 17), et vahistatu suulised
taotlused värskes õhus jalutamiseks tuleb protokollida, et tagada menetlusosaliste õiguste kaitse
ning vältida vaidlusi teostatud menetlustoimingute üle. Kuna vangistusseaduses ega selle
seaduse volitusnormide alusel antud õigusaktides ei ole värskes õhus viibimiseks suulise
taotluse protokollimise korda kehtestatud, toimub suulise taotluse protokollimine vastavalt
haldusmenetluse seaduse § 14 lg-le 2 ning § 18 lg-le 2.

                                               3
18. Vastuses kaebusele (tl 29p) viitab vastustaja sellele, et kaebaja sai jalutada 30.04.2012. a ja
07.05.2012. a. Kohtule ei ole vastustaja poolt esitatud tõendeid, et kaebaja või teised
arestikambris viibinud oleks vabas õhus viibimise võimaluse puudumise kohta taotlusi
esitanud. Silmas pidades seda, et vastustaja väitel oli Valga arestikambris võimalik kasutada nn
värske õhu kambrit, ei pea kohus usutavaks, et kaebaja vastavasisulisi taotlusi suuliselt Valgas
kokku viibitud 68 päeva jooksul rohkem kui kahel päeval üldse ei esitanud. Suulise taotluse
esitamise tõendamist ei saa kaebajalt eeldada. Kuna vastustaja õigusvastase tegevusetuse tõttu
puuduvad vaidlusaluse asjaolu kohta tõendid, siis hindab kohus vaidlusaluse asjaolu HKMS §
59 lg-le 4 tuginedes vastustaja kahjuks ning loeb, et kaebaja on esitanud suulise taotluse vabas
õhus viibimise võimaldamiseks.
19. Vastustaja oli õigusvastane kaebaja ilmajätmisel värskes õhus jalutamise võimalusest
rohkem kui 60 päeval, kuid seda maksimaalselt kaks-kolm nädalat väldanud perioodide jooksul.
20. RVastS § 9 lg 1 kohaselt hüvitatakse mittevaraline kahju süüliselt väärikuse alandamise,
tervise kahjustamise, vabaduse võtmise, kodu või eraelu puutumatuse või sõnumi saladuse
rikkumise, au või hea nime teotamise korral.
21. Riigikohus on Euroopa Inimõiguste Kohtu lahenditele tuginedes leidnud, et inimväärikust
alandavaks saab pidada isiku selliseid kannatusi, mis ületasid kinnipidamisega kaasnevate
kannatuste vältimatu taseme. Kinnipidamistingimuste hindamisel tuleb arvestada
kinnipidamistingimuste kumulatiivset mõju ja ajavahemikku, mille jooksul isikut konkreetsetes
tingimustes kinni peeti (RKHK 15. märtsi 2010 otsus asjas nr 3-3-1-93-09, p 11).
22. VangS § 41 lg 1 sätestab, et kinnipeetavat, arestialust või vahistatut koheldakse viisil, mis
austab tema inimväärikust ning kindlustab, et karistuse kandmine või vahi all viibimine ei
põhjusta talle rohkem kannatusi või ebameeldivusi kui need, mis paratamatult kaasnevad
vanglas või arestimajas kinnipidamisega. Valga arestikambri tingimusi kogumis, eelkõige
kaebajale vabas õhus viibimise mittevõimaldamist olukorras, kus kaebajal puudus seetõttu
üldse võimalus väljaspool kambrit liikumiseks arvestades ning pidades silmas kaebaja
kinnipidamise tähtaega, eelkõige asjaolu, et ühel korral ulatus katkematu kinnipidamise kestus
23 päevani, on kohus seisukohal, et kaebajale kinnipidamisega põhjustatud kannatused ületasid
kinnipidamisega paratamatult kaasneva kannatuste taseme, s.t kinnipidamisega Valga
arestikambris on kaebaja inimväärikust alandatud.
23. Kaebaja õiguste kaitseks on piisav vastustaja toimingu õigusvastasuse tuvastamine.
24. Kohtute infosüsteemi andmetel on kaebaja elukoht Valgas, mistõttu on eluliselt usutav, et
kaebaja ema käis kahel korral pojale arestimajja pakki viimas. Sama süsteemi andmetel on Irina
Popova sündinud 1963. aastal. Kuna kokkusaamine toimub ASkE § 56 lg 1 kohaselt kirjaliku
taotluse alusel, siis ei ole eluliselt usutav, et keskealine naine ei oleks ise suuteline pojaga
kokkusaamiseks kirjalikku avaldust koostama. Seega ei ole kaebaja tõendanud oma õiguste
rikkumist seoses kokkusaamiste mittevõimaldamisega, kuna taolist asjaolu saab tõendada ainult
kirjaliku tõendiga - taotluse ja/või taotluse rahuldamata jätmise kohta tehtud otsustusega.
25. Kaebaja on 21.03.2012 allkirjaga omakäeliselt kinnitanud (tl39) arestikambris kinnipeetava
õiguste selgitamist vastustaja poolt, seega on kaebaja vastupidine väide väär.
26. Riigikohus on lahendi 3-4-1-9-14 p 36-40 selgitanud, et täpset piiri, mil seadusliku
kinnipidamisega kaasnevad tavapärased kannatused lähevad üle inimväärikust alandavaks
kohtlemiseks, pole võimalik määrata, see sõltub muuhulgas seesuguse kohtlemise kestusest,
selle füüsilisest ja psüühilisest mõjust, mõningatel juhtudel ka kannatanu isiku eritunnustest
ning muudest kinnipidamise tingimustest. Kohtupraktika kohaselt tuleks mittevaraline kahju
hüvitada rahas, kui väärikuse alandamise raskus, eelkõige kehaline või hingeline valu, seda
õigustab (Riigikohtu lahend 3-3-1-10-14 p 12.2).
27. Halduskohtumenetluse seadustiku (HKMS) § 41 lg 5 sätestab, et kui seadusest tulenevad
eeldused mittevaralise kahju eest hüvitise nõudmiseks on täidetud, kuid kohus jätab hüvitise
                                                4
seaduses sätestatud tingimustel välja mõistmata, võib kohus hüvitise väljamõistmise asemel
teha kindlaks kahju põhjustanud haldusakti või toimingu õigusvastasuse.
28. Kohus leiab, et kaebaja õiguste rikkumine ei olnud sedavõrd raske, et õigustada
mittevaralise kahju hüvitamist rahas.
29. Kaebus kuulub neil asjaoludel rahuldamisele osaliselt. Kaebaja poolt kaebuses osundatud
kohtuasjades on asjaolude kogum olulises määras erinev ja isikute õigusi oluliselt
intensiivsemalt riivatud käesolevas asjas tuvastatust, mistõttu ei juhindu halduskohus vaidluse
lahendamisel nendest kohtuasjadest.
30. Poolte menetluskulud halduskohtus jäävad nende endi kanda. Kaebaja oli kaebuse
esitamisel riigilõivu tasumisest vabastatud ja vastustaja ei ole vastaspoolelt menetluskulude
väljamõistmist taotlenud.


/allkirjastatud digitaalselt/

Roby Koik
kohtunik




                                              5

                                                                                         4-16-289




                           KOHTUMÄÄRUS
Kohus                                Tartu Maakohus

Määruse tegemise aeg ja koht         03. veebruaril 2016. a Tartu kohtumajas, Kalevi 1

Kohtunik                             Ene Muts

Väärteoasja number                   4-16-289 (2780,15,010359) kirjalik menetlus

Kohtunik                             Ene Muts

Väärteoasi                           A.P. väärtegu LS § 201 lg 1 järgi



Menetlusalune isik                   A.P.
                                     isikukood: XXXX; elukoht: XXXX

Kaevatav otsus                       Lõuna prefektuuri 04.01.2016. a otsus, millega A.P.
                                     karistati KarS § 201 lg 1 järgi rahatrahviga 200 euro
                                     ulatuses

Seaduslik esindaja                   A.L.


Kaitsja                              advokaat Eve Laine

Menetlustoiming                      Kaebuse läbi vaatamata jätmine



RESOLUTSIOON                         juhindudes VTMS § 118 lg 2 p 4 ja § 127 lg 5

Jätta A.P. kaebus läbi vaatamata ja tagastada see kaebajale.

VTMS § 2 ja KrMS § 183 alusel jätta menetluskulud 72 (seitsmekümne kahe) euro ulatuses
riigi kanda.

Määruse koopia saata A.P., seaduslikule esindajale A.L., kaitsjale
advokaat Eve Lainele ja Lõuna prefektuurile.
Edasikaebamise kord

Määruse peale võib esitada määruskaebuse 15 päeva jooksul, alates päevast, mis isik sai
vaidlustatavast kohtumäärusest teada või pidi teada saama.


Asjaolud ja kohtu seisukoht

Kohtu menetlusse saabus A.P. nimel A.L.i esitatud kaebus Lõuna prefektuuri 04.01.2016. a otsuse
peale, millega A.P. karistati KarS § 201 lg 1 järgi rahatrahviga 200 eurot.

Tartu Maakohtu 19.01.2016. a määrusega jättis kohus kaebuse käiguta. Kohus määras A.P.le riigi
õigusabi ja taotles Advokatuuril kaitsja määramist. Kebuses esinenud puuduste kõrvaldamiseks
määrati tähtaeg kuni 02.02.2016. a.

Kaitsja, advokaat Eve Laine esitas 01.02.2016. a kohtule kaebusest loobumise avalduse järgmise
põhjendusega.
Kaitsja kutsel viibis A.P. koos seadusliku esindajaga 26.01.2016 kaitsja konsultatsioonil. Kaitsja
selgitas kaebuse käiguta jätmise kohta tehtud kohtumääruse sisu, menetluslikke võimalusi
kaebemenetluses ning võimalikke täiendavaid tõendeid. Lisaks selgitas, et vastavalt VTMS §-le 19 lg
3 on kaitsja osavõtt kohtumenetluses kohustuslik, kui menetlusalune isik on 14-18-aastane. Määratud
kaitsja tasuna tekkiv menetluskulu mõistetakse üldreeglina välja menetlusaluselt isikult, kuid
sõltuvalt asjaoludest võib kohus jätta menetluskulu kas osaliselt või täielikult riigi kanda
Kaitsealune avaldas, et ta tunnistab täielikult LS §-s 201 sätestatud süüteo toimepanemisest. Ta on
XXXX õpilane, tal puudub iseseisev sissetulek, millest rahatrahvi maksta ning ta toetab kaebuse
osas ema otsustusi. Kaitsealuse seaduslik esindaja avaldas jätkuvalt seisukohta, et kohtuväline
menetleja ei oleks pidanud alaealisele, iseseisva sissetulekuta A.P.le määrama karistust (rahatrahvi),
vaid saatma materjalid alaealise mõjutusvahendi, täpsemalt üldkasuliku töö kohaldamiseks alaealiste
asjade komisjonile. Kohtumisel lepiti kokku, et A.L. saadab oma perekonna majanduslikku seisundit
iseloomustavad tõendid elektrooniliselt järgmisel päeval kaitsjale, kes lisab need kaebuses puuduste
kõrvaldamise kohta koostatavale menetlusdokumendile.
A.L. ei edastanud kaitsjale kokkulepitud dokumente, vaid saatis 29.01.2015 e-kirja, milles teatas, et
loobub edasisest asjaajamisest ning maksab kohtuvälise menetleja poolt A.P.le määratud trahvi ära.
Kuivõrd A.P. on kaitsjale avaldanud, et ta kaebuse osas toetab ema otsuseid, siis tuleb asuda
seisukohale, et ka A.P. tahe on tema seadusliku esindaja poolt kohtule esitatud kaebusest selles
puudusi kõrvaldamata loobuda.
Lähtudes eeltoodust teatab advokaat Eve Laine A.P. kaitsjana, et loobun A.L. poolt A.P. nimel Tartu
Maakohtule väärteoasjas nr 2780,15,010359 kohtueelse menetleja 04.01.2016 otsuse peale esitatud
kaebusest ning palub jätta nimetatud kaebus VTMS § 118 lg 2 p 4 alusel läbi vaatamata.

VTMS § 127 lg 1 kohaselt on kaebuse esitanud isikul õigus kaebusest osaliselt või täielikult loobuda
kuni kohtuliku arutamise lõppemiseni. VTMS § 127 lg 2 kohaselt kaebusest loobumise avaldus
esitatakse maakohtule kirjalikult või kohtuistungil suuliselt. Kirjalik avaldus lisatakse
väärteotoimikusse ning suuline avaldus kantakse kohtuistungi protokolli ja sellele võetakse kaebuse
esitanud isiku allkiri. VTMS § 127 lg 4 kohaselt kui maakohus tuvastab, et on ebaõigesti kohaldatud
materiaalõigust või oluliselt rikutud väärteomenetlusõigust, millega on raskendatud menetlusaluse
isiku olukorda, ei võta kohus loobumist vastu. VTMS § 127 lg 5 kohaselt kui kaebusest loobutakse
enne kohtuliku arutamise algust, jäetakse kaebus määruse alusel läbi vaatamata. Kui kaebusest
loobutakse kohtuliku arutamise ajal, lõpetatakse menetlus määrusega.

VTMS § 118 lg 2 p 4 kohaselt teeb maakohtunik kaebuse läbi vaatamata jätmise kohta määruse ja
saadab määruse koopia ning tagastab kaebuse selle esitanud isikule, kui kaebusest on kuni
kohtuistungi alguseni loobutud.
                                              2(3)
A.P. kaebus tuleb jätta läbi vaatamata VTMS § 118 lg 2 p 4 ja § 127 lg 5 esimese lause koosmõjus.
A.P. on kaebusest loobumise avalduse esitanud kaitsja kaudu kirjalikult ja sellega on täidetud VTMS
§ 127 lg 2 järgi lubatud vormi nõue. Kirjalik avaldus on lisatud toimikusse. Kohus ei tuvastanud
väärteomenetluses kohtuvälise menetleja poolt materiaalõiguse ebaõiget kohaldamist ega
väärteomenetlusõiguse rikkumist. Seetõttu ei ole alust kaebusest loobumise avalduse vastu võtmata
jätmiseks.

Eeltoodust tulenevalt jätab kohus A.P. kaebuse Lõuna prefektuuri 04.01.2016.a otsusele väärteoasjas
nr 2780,15,010359 läbi vaatamata ja tagastab kaebuse selle esitajale.

Kaitsjale on makstud 72 eurot riigi õigusabi korras kaitseülesande täitmise eest.
Kuna kaebus jäetakse läbi vaatamata, jätab kohus menetluskulud VTMS § 2 ja KrMS § 183 alusel
riigi kanda.



Ene Muts
kohtunik
/allkirjastatud digitaalselt/




                                             3(3)

                                                                 Tsiviilasi nr: 2-14-63327




                        KOHTUOTSUS
                                Eesti Vabariigi nimel

Kohus                         Tallinna Ringkonnakohus, tsiviilkolleegium

Kohtukoosseis                 Eesistuja Indrek Parrest, liikmed Margo Klaar ja Imbi Sidok-
                              Toomsalu

Otsuse tegemise aeg ja koht   14.06.2016, Tallinn

Tsiviilasja number            2-14-63327

Tsiviilasi                    Advokaadibüroo Sirel & Partnerid OÜ hagi osaühing
                              Combinent vastu võlgnevuse väljamõistmiseks

Vaidlustatud kohtulahend      Harju Maakohtu 30.06.2015 otsus

Tsiviilasja hind              4951 eurot

Kaebuse esitaja ja kaebuse    Advokaadibüroo Sirel&Partnerid OÜ apellatsioonkaebus
liik

Menetlusosalised ja nende     Hageja (apellatsioonimenetluses apellant): Advokaadibüroo
esindajad                     Sirel & Partnerid OÜ (registrikood 10332163), seaduslik
                              esindaja vandeadvokaat Jüri Sirel

                              Kostja (apellatsioonimenetluses vastustaja): osaühing
                              Combinent (registrikood 10366848), tehinguline esindaja
                              advokaat Kaarel Berg

Menetluse liik                kirjalik menetlus


RESOLUTSIOON:
  1. Harju Maakohtu 30.06.2015 otsus jätta muutmata.
  2. Apellatsioonkaebus jätta rahuldamata.
  3. Apellatsioonimenetluses kantud menetluskulud jätta hageja, Advokaadibüroo
     Sirel & Partnerid OÜ kanda.




                                                                                     1(7)
                                                                     Tsiviilasi nr: 2-14-63327

Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada
teise menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb.

Hagi ja selle aluseks olevad asjaolud
  1. Advokaadibüroo Sirel & Partnerid OÜ (hageja) esitas 31.12.2014 Harju Maakohtule
       hagiavalduse osaühingu Combinent (kostja) vastu võlgnevuse väljamõistmiseks.

   2. Hagiavalduse kohaselt osutas hageja kostjale õigusteenust. Hageja esitas 11.05.2011
      kostjale arve nr 21105009, mille kohaselt tuli kostjal hagejale tasuda 3600 eurot.
      Summale lisandus käibemaks. Kostja arvet ei tasunud ja 09.07.2012 saatis hageja
      kostja esindajale meeldetuletuseks e-kirja. Kostja esindaja tegevjuht VL tunnistas
      samal päeval saadetud vastuses võlgnevust, kuid selgitas, et kostja omanikud ei soovi
      võlgnevust tasuda. Hageja edastas samasisulise nõudekirja 19.07.2012 ka kostja
      juhatuse liikmele ja omanikule AL-le.

   3. Hageja nõue kostja vastu pole aegunud ja hagejal on õigus nõuda kostjalt kohustuse
      täitmist. Hageja ja kostja vahel oli õigusteenuste osutamisel usaldussuhe, mis põhines
      hageja juhatuse liikme Jüri Sireli ja VL vahelisel suhtlusel. Kostjale osutatud
      õigusteenuste eest tasumise tähtaega pikendati kostja tungival soovil korduvalt ning
      hageja sai osutatud õigusteenuste eest osalise arve poolte kokkuleppel kostjale esitada
      alles 11.05.2011. Ülejäänud õigusteenuse eest tasumiseks pidi hageja esitama kostjale
      tasumiseks arve alles mõni aeg pärast seda, kui kostja on suutnud esimese arve tasuda.

   4. Hageja poolt kohtule esitatud VL kinnituskirja p-dest 7-11 nähtub, et hageja ja kostja
      vahel tehti uus ja selge kokkulepe 10.05.2011. Kostja taotles korduvalt kohustuse
      täitmise tähtaja edasilükkamist ja hageja, arvestades kostja majanduslikku olukorda,
      nõustus sellega.

Kostja vastuväited
   5. Kostja hagi ei tunnistanud ning leidis, et hagi on aegunud.

   6. Hageja ülesandeks oli väidetavalt tehingu korraldamine. Kostjal tuli maksta hagejale
      teenuse osutamise eest tasu pärast tehingu lõpuleviimist (võlaõigusseaduse (VÕS) §
      628 lg 1). Tehing viidi lõpule 2008. a oktoobris. VÕS § 82 lg 3 alusel tuleb kohustus
      täita mõistlikult vajaliku aja jooksul. Advokaadibüroo esitatava arve tasumiseks on
      mõistlik tähtaeg mitte rohkem kui 10 päeva. Arve esitamise aeg ja suurus olid kostjale


                                                                                         2(7)
                                                                    Tsiviilasi nr: 2-14-63327

      hageja sõnul teada, mistõttu sai ja pidi viimane sellega arvestama. Eelnevast tulenevalt
      tuli hagejale teenuse osutamise eest maksta tasu hiljemalt 2008. a novembri esimeses
      pooles.

   7. Määrav pole ei arve esitamine ega kättesaamine, vaid aeg, millal hageja võis arve
      esitada. Seega, kuna kostja sai 14.10.2008 maa omanikuks, võis hageja kostjale arve
      esitada oktoobri teises pooles. Kuna kostjal tuli hagejale maksta tasu hiljemalt 2008. a
      novembri esimeses pooles (igal juhul enne 2008. a lõppu) ning nõude aegumine algas
      2008. a lõppemisel, oleks hageja pidanud aegumise vältimiseks esitama hagi hiljemalt
      31.12.2011.

   8. Aegumine ei ole katkenud. VL 09.07.2012 e-kirja saatmise ajaks oli väidetav nõue
      aegunud. Katkeda saab aegumistähtaeg, mis polnud kohustuse tunnistamise ajaks
      aegunud.

   9. Aegumine poleks katkenud ka juhul, kui see e-kiri oleks saadetud enne
      aegumistähtaega, sest kostja pole nõuet tunnustanud. Hageja viide kokkuleppele arvete
      osaliseks tasumiseks ei tõenda, et kostja oleks nõuet tunnustanud. VL ei saanud kostja
      nimel nõuet tunnustada. Kostja seaduslik esindaja ütles 19.07.2012 e-kirjas, et ei
      tunnista võlgnevust.

Maakohtu otsus
  10. Harju Maakohus kohaldas 30.06.2015 otsusega aegumist ning tegi vaheotsuse
      lõppotsusena, jättes hagiavalduse rahuldamata ning menetluskulud hageja kanda.

   11. Hageja osutas kostjale õigusteenust, mille sisuks oli Tammsaare tee 111a asuva maa
       erastamisprotsessis nõustamine. Kostja esindajale 09.07.2012 saadetud e-kirjast
       nähtub, et pooled leppisid kokku tulemustasus 7988,96 eurot, kui maa omanikuks saab
       kostja. Hageja töö tulemusel kanti kostja 14.10.2008 Tammsaare tee 111a omanikuna
       kinnistusraamatusse.

   12. Kohtule pole esitatud tõendeid, et pooltel oli õigusteenuse lepingu sõlmimise hetkel
       erikokkuleppeid tasu sissenõutavaks muutumise ajahetke kohta. Hageja nõude
       aegumistähtaeg algas seega selle kalendriaasta lõppemisest, mil hageja võis arve
       esitada. Mõistlik aeg advokaadibüroo poolt arve esitamiseks ja selle tasumiseks oleks
       ca 10-15 päeva käsundi täitmisest, seega 2008. a novembrikuu jooksul (või vähemalt
       2008. a jooksul). Sellisel juhul aegus hageja nõue kostja vastu 31.12.2011 kell 24.00.

   13. Kohtule pole esitatud tõendeid perioodist 2008-2011, mil hageja väitel pooled tasu
       ajatamises kokku leppisid. Pole arusaadav, miks oodati arve esitamisega 2008. a
       lõpust kuni 2009. a märtsini. Arve osalise tasu kohta esitati alles kaks ja pool aastat
       pärast õigusteenuse osutamise lõpetamist. VL allkirjastatud kinnituskiri toetab hageja
       põhistust, kuid arvestades, et kostja on esitanud hageja väidetele õigusteenuse
       osutamise kohta vastuväited, tulnuks hagejal tähtaja pikendamist tõendada. Selleks ei



                                                                                         3(7)
                                                                     Tsiviilasi nr: 2-14-63327

       ole kinnituskiri teiste tõendite puudumisel kohtu hinnangul piisav. Maksetähtaja
       ajatamise ning võlgnevuse sissenõutavaks muutumise ja aegumistähtaja alguse
       edasilükkumise fakte ei lugenud maakohus seetõttu tuvastatuks.

   14. Kui pidada VL 09.07.2012 kirja võlgnevuse tunnustamiseks, ei oma see enam tähtsust,
       sest nõue oli selleks hetkeks juba aegunud. Seega polnud nõude tunnustamisel
       aegumist katkestavat mõju.

Apellatsioonkaebus
   15. Hageja esitas maakohtu otsuse peale 29.07.2015 apellatsioonkaebuse, milles palus
       maakohtu otsuse tühistada ning saata tsiviilasja uueks arutamiseks tagasi maakohtule.

   16. Hageja ei nõustunud maakohtu seisukohaga, mille kohaselt tulnuks hagejal esitada
       kostjale arve 10-15 päeva jooksul alates käsundi täitmisest. Kohtu selline seisukoht
       pole hageja hinnangul kooskõlas asjas esitatud tõendite ja seisukohtadega. Sellise
       järelduseni jõudmine pole jälgitav.

   17. Asjas on kohtule esitatud tõendid, millest nähtub, et hageja ei esitanud kostjale arvet
       koheselt pärast käsundi täitmist selle tõttu, et kostja palus tal seda mitte teha ning
       hageja nõustus kostja palvega. Olukorras, kus võlausaldaja ja võlgniku vahel on
       sõlmitud selline kokkulepe, ei saa rääkida õigustatud isiku õigusest esitada arve
       tsiviilseadustiku üldosa seaduse (TsÜS) § 147 lg 3 mõttes.

   18. Lisaks sõlmiti hageja ja kostja vahel 10.05.2011 kompromiss, millega loodi uus
       kohustus. Selle puhul algab uus aegumistähtaeg alates kompromissis sätestatud
       kohustuse sissenõutavaks muutumisest. Isegi juhul, kui kompromissi sõlmimise
       hetkeks oli hageja nõue aegunud, tuleb kompromissi sõlmimist lugeda aegumise
       vastuväitele tuginemisest loobumiseks või kokkuleppeks aegumise pikendamise kohta.

   19. Maakohus on üllatuslikult asunud seisukohale, et kostja tegevjuhi kinnituskiri pole
       piisav tõend selle kohta, millised olid selle sama isiku ja apellandi vahelised
       kokkulepped. Kohus pole hagejale selgitanud täiendavate tõendite esitamise vajadust.
       Põhjendus, et kohus jätab kostja tegevjuhi selgitused (tõendi) arvestamata selle tõttu,
       et kostja on esitanud käesolevas menetluses paljasõnalised vastuväited, pole kooskõlas
       menetlusõigusnormidega. Põhjendamatu on eeldada, et võlausaldaja jätab oma
       tasunõude aluseks oleva arve esitamata ilma vastava kokkuleppeta.

Vastustaja seisukoht
   20. Kostja vaidles apellatsioonkaebusele vastu ja palus jätta see rahuldamata.

Ringkonnakohtu seisukoht
   21. Kolleegium, tutvunud apellatsioonkaebusega ja tsiviilasja materjalidega, leiab, et
       maakohtu otsus on seaduslik ja põhjendatud ning apellatsioonkaebuse väited ei anna
       alust selle tühistamiseks. Vastavalt tsiviilkohtumenetluse seadustiku (TsMS) § 657 lg



                                                                                         4(7)
                                                                 Tsiviilasi nr: 2-14-63327

   1 p-le 1 tuleb kohtuotsus jätta muutmata ning apellatsioonkaebus rahuldamata.
   Ringkonnakohus järgib maakohtu otsuse põhjendusi ega pea TsMS § 654 lg-st 6
   juhindudes vajalikuks neid üle korrata.

22. Vastuseks apellatsioonkaebuse väidetele märgib kolleegium esmalt, et hageja on
    kaebuses suures osas korranud oma varasemas menetluses antud selgitusi ja arusaamu
    nii faktilistest asjaoludest kui õiguslikust olukorrast. Kuivõrd maakohtu otsuses on
    piisava põhjalikkusega käsitletud ka enamust apellatsioonkaebuses esitatud väidetest,
    ei pea kolleegium vajalikuks neile väidetele veelkord vastata. Kolleegium ei näe alust
    hinnata asjas esitatud tõendeid teisiti, kui seda tegi maakohus. Samuti ei tuvastanud
    kolleegium maakohtu menetluses muid menetlusnormide rikkumisi, mis võiksid anda
    aluse otsuse tühistamiseks.

23. Kolleegiumi hinnangul ei ole põhjendatud hageja etteheited, mis puudutavat tõendite
    väidetavat ebaõiget hindamist, tõendite hindamata jätmist ja materiaalõiguse ebaõiget
    kohaldamist. Maakohus on hinnanud kõiki asjakohaseid tõendeid kooskõlas TsMS §
    232 lg-tes 1 ja 2 sätestatuga ning on jälgitavalt põhjendanud, miks ta leiab, et hageja
    võimalik nõue kostja vastu aegus 31.12.2011 kl 24.00. Kostja tegevjuhi VL selgitusi
    (kui tõendit) ei ole maakohus jätnud arvestamata, vaid on leidnud, et VL allkirjastatud
    kinnituskiri (tl 39-40) üksinda on ebapiisav lugemaks tõendatuks hageja väiteid, et
    maksetähtaega poolte kokkuleppel pikendati ning õigusteenuse arvet ei pidanud hageja
    kostjale esitama enne 11. maid 2011. Kolleegiumi hinnangul ei ole maakohus sellega
    menetlusnorme rikkunud. Ka senise kohtupraktika põhjal võib menetlusosaliseks
    mitteoleva isiku kohtule adresseeritud kirja kui tõendi usaldusväärsus ja seega
    tõendusjõud olla madalam, kui tõendi esitaja ei paku kohtule ega vastaspoolele
    võimalust isikule tunnistajana küsimuste esitamiseks ja kirja koostamise asjaolude
    selgitamiseks (vt nt Riigikohtu 12.10.2011 otsus tsiviilasjas nr 3-2-1-74-11, p 26).
    Hageja ei ole käesolevas asjas taotlenud kostja tegevjuhi ülekuulamist tunnistajana.

24. Samuti ei ole maakohus kolleegiumi arvates rikkunud selgitamiskohustust ega teinud
    asjas üllatavat otsust. Kohus ei pea eelmenetluse käigus võtma seisukoha, kas poolte
    esitatud tõenditega on võimalik lugeda üks või teine asjaolu tõendatuks. Kohus peab
    eelmenetluses otsustama, kas esitatud tõendid on asjakohased ja lubatavad
    (TsMS § 238 lg-d 1–4). Alles otsuse tegemisel saab kohus hinnata tõendeid ja
    otsustada, mis asjaolud on tuvastatud (TsMS § 438 lg 1) (vt ka Riigikohtu 29.04.2015
    otsus tsiviilasjas nr 3-2-1-41-15, p 19). Seega kohus ei rikkunud eelmenetluse
    ülesandeid, kui andis hageja esitatud tõenditele hinnangu kohtuotsuses. Hagimenetlus
    on põhiolemuselt võistlev menetlus, kus lähtutakse poolte esitatust (TsMS § 5 lg-d 1 ja
    2). TsMS § 230 lg 1 järgi on poolel kohustus tõendada neid asjaolusid, millele
    tuginevad tema nõuded ja vastuväited. Juhul, kui pooled ei vaidle nõude õigusliku
    aluse üle ning sellega nõustub ka kohus, siis ei ole kohtul kohustust selgitada poolele
    eelmenetluses tõendamiskoormise jaotust ega seda, kas poole esitatud tõenditest piisab
    nõude rahuldamiseks. Seega on hagimenetluses poole kohustus tagada, et ta esitab
    piisavad tõendid oma nõude rahuldamiseks. Kokkuleppele tasunõude sissenõutavaks


                                                                                      5(7)
                                                                 Tsiviilasi nr: 2-14-63327

   muutumise kohta 11.05.2011 tugines menetluses hageja, mistõttu tuli tal sellise
   kokkuleppe olemasolu ka tõendada. Kolleegium lisab, et kvalifitseerimis- ja
   selgitamiskohustuse ulatus sõltub muuhulgas sellest, kas pooli esindavad menetluses
   advokaadid (vt ülalviidatud Riigikohtu otsus tsiviilasjas nr 3-2-1-41-15, p 19).

25. Kolleegium märgib, et hageja seadusliku esindaja (juhatuse liikme) selgitused ja
    hagiavalduses esitatud seisukohad ei ole käsitletavad tsiviilkohtumenetluses
    tõenditena. Seega maakohus ei saanud nendele otsust rajada. Menetlusosalise juhatuse
    liikme saab TsMS § 268 alusel vaieldava asjaolu kohta vande all üle kuulata, kuid
    seda üksnes asjaolu tõendama kohustatud poole taotlusel ning tingimusel, et
    vastaspool sellega nõustub. Praegusel juhul ei ole hageja enda juhatuse liikme vande
    all ülekuulamist taotlenud. TsMS § 2681 alusel on kohtul õigus kuulata pool üle ka
    sõltumata taotlusest, kuid selle otsustamine, kas kohus soovib poolt vande all üle
    kuulata või mitte, on kohtu õigus, millesse kõrgema astme kohus üldjuhul sekkuda ei
    saa.

26. Hageja väidete kohaselt sõlmiti 10.05.2011 Mustika Kohvikus toimunud kohtumisel
    poolte vahel kompromiss VÕS § 578 mõttes, millega loodi uus kohustus, mille puhul
    algab uus aegumistähtaeg alates kompromissis sätestatud kohustuste sissenõutavaks
    muutumisest. Selle väidetava kokkuleppe sõlmimise ja sisu tõendamiseks on hageja
    esitanud ainult ülalviidatud VL kinnistuskirja. Maakohus on kolleegiumi arvates
    põhjendatult leidnud, et see kinnituskiri üksinda on hageja väidete tõendamiseks
    ebapiisav. Lisaks leiab ringkonnakohus, et kui väidetava kokkuleppe sisuks oli ainult
    varasemate kohustuste täitmise tähtaja (ehk maksetähtaja) edasilükkamine, siis ei
    oleks see ilmselt käsitletav kompromissina VÕS § 578 mõttes.

27. Hageja on iseenesest õigesti märkinud, et aegunud nõude tunnustamist saab lugeda
    aegumise vastuväitele tuginemisest loobumiseks, kui võlatunnistus on tehinguna
    kehtivalt tehtud ning võlgnik oli loobutavast vastuväitest teadlik või pidi sellest
    teadma ja sai loobumise tagajärjest aru. Samuti võib selgesõnalist võla tunnistamist
    kokkuleppel võlausaldajaga pärast nõude aegumist põhimõtteliselt lugeda ka nt
    kokkuleppeks aegumise pikendamise kohta TsÜS § 145 lg 2 mõttes (vt Riigikohtu
    18.12.2013 otsus tsiviilasjas nr 3-2-1-146-13, p 24). Samas ei saa kolleegiumi
    hinnangul VL 09.07.2012 e-kirjast (tl 12) ega muudest tõenditest järeldada, et
    eelkirjeldatud eeldustele vastav võla tunnistamine oleks aset leidnud. Lisaks ei ole
    hageja tõendanud, et VL omas TsÜS § 118 lõike 1 või lõike 2 mõttes volitusi kostja
    nimel rahalisi kohustusi võtta, maksetähtaegade osas siduvaid kokkuleppeid sõlmida,
    võlausaldajate nõudeid tunnistada jms. Kostja on VL-l selliste volituste olemasolule
    menetluses vastu vaielnud. Eelnimetatud VL 09.07.2012 e-kirjast ja tema
    allkirjastatud kinnistuskirjast (tl 39-40) ilmneb pigem, et VL-l on olnud õigusteenuste
    tellimise ja nende eest tasumise osas ettevalmistav ja vahendav roll ning lõplikke
    otsuseid on pädev vastu võtma kostja juhatuse liige.




                                                                                      6(7)
                                                                          Tsiviilasi nr: 2-14-63327

Menetluskulude jaotus
  28. Ringkonnakohus ei muuda menetluskulude jaotust maakohtu menetluses.
      Apellatsioonkaebuse esitamisest tingitud menetluskulud jätab ringkonnakohus TsMS
      § 171 lg 1 alusel hageja kanda.

   29. Maakohus ei ole vaidlustatud kohtuotsuses hüvitatavate menetluskulude rahalist
       suurust kindlaks määranud. Seetõttu ei määra menetluskulude rahalist suurust
       apellatsioonkaebuse lahendamisel kooskõlas TsMS § 174 lg-ga 4 kindlaks ka
       ringkonnakohus. Menetluskulude rahalise suuruse määrab käesolevas asjas kindlaks
       maakohus pärast kohtuotsuse või menetlust lõpetava määruse jõustumist TsMS § 177
       lg-s 2 sätestatud korras.


    (allkirjastatud digitaalselt)   (allkirjastatud digitaalselt)   (allkirjastatud digitaalselt)
      Indrek Parrest                  Margo Klaar                     Imbi Sidok-Toomsalu




                                                                                                    7(7)

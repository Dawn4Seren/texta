                                                                                      2-15-17744




                                     KOHTUMÄÄRUS
Kohus                            Pärnu Maakohus

Kohtunik                         Ingrid Niinemägi

Otsuse tegemise aeg ja koht      08.jaanuaril 2016.a. Paide

Tsiviilasja number               2-15-17744

Tsiviilasi                       Võlgniku pankrotiavaldus

Menetlusosalised ja nende        Võlgnik: Lea Laidemäe, isikukood xxxxxxxxxxx, elukoht xxxxx-
esindajad                        xxxx xxxx xxxxxx xxxx xxxx xxxx xxxxxxxxxxxx, e-post: x
                                 Ajutine pankrotihaldur Eha Pehk, e-post: x

Asja läbivaatamise aeg           05.jaanuaril 2016.a. avalikul kohtuistungil Paides võlgniku ja
                                 ajutise halduri osavõtul

RESOLUTSIOON
1. Rahuldada Lea Laidemäe pankrotiavaldus.
2. Kuulutada välja Lea Laidemäe (isikukood xxxxxxxxxxx) pankrot 08.jaanuaril 2016.a. kell
11.00.
3. Nimetada Lea Laidemäe (pankrotis) pankrotihalduriks Eha Pehk (pankrotihalduri tunnistus nr
109, e-post: x

4. Määrata Lea Laidemäe (pankrotis) võlausaldajate esimese üldkoosoleku ajaks 09.02.2016.a
kell 13.00 Pärnu Maakohtu Paide kohtumajas (Tallinna 18 Paide) saalis A-211.

5.Avaldada väljaandes Ametlikud Teadaanded pankrotiteade, milles märkida:
Võlausaldajad on kohustatud hiljemalt kahe kuu jooksul pankrotiteate väljaandes Ametlikud
Teadaanded ilmumise päevast arvates teatama haldurile kõigist oma enne pankroti väljakuulutamist
tekkinud nõuetest võlgniku vastu, sõltumata nende tekkimise alusest ja nõude tähtajast. Sama tähtaja
jooksul on kohustatud kõik isikud, kelle valduses on ükskõik mis alusel võlgniku vara, teatama sellest
haldurile. Kui nõue esitatakse pärast nimetatud tähtaja möödumist ning võlausaldajate üldkoosolek
nõude esitamise tähtaega ei ennista, siis võetakse nõue vastavalt PankrS § 102 lg 2 kaitsmisele, kuid
tunnustamise korral rahuldatakse pärast õigeaegselt esitatud tunnustatud nõuete rahuldamist.
Pankrotivõlgnikule võlgnetavate kohustuste täitmist võib pärast pankroti väljakuulutamist vastu võtta
üksnes pankrotihaldur.

6. Kinnitada Lea Laidemäe (pankrotis) ajutise pankrotihalduri töötasuks 825 eurot, lisaks
käibemaks 165 eurot.
7. Tasuda riigi eelarvest Lea Laidemäe ajutisele pankrotihaldurile Eha Pehk`ile (a/arve nr
xxxxxxxxxxxxxxx Swedbank) töötasu hüvituseks 397 eurot, lisaks käibemaks 79.40 eurot.
Ülejäänud ajutise pankrotihalduri tasu 428 eurot ja käibemaks 85.60 eurot jätta võlgniku
kanda pankrotivara arvel.
                                                                               2-15-17744
8. Käesolev määrus teha teatavaks haldurile ja võlgnikule ning ajutise pankrotihalduri tasu
väljamaksmiseks Riigi Tugiteenuste Keskusele.

9. Pankrotimäärus kuulub täitmisele viivitamatult, v.a ajutise pankrotihalduri tasu osas.

EDASIKAEBAMISE KORD
Pankrotimääruse peale võib võlgnik esitada määruskaebuse Tallinna Ringkonnakohtule 15 päeva
jooksul pankrotiteate avaldamisest. Haldur ei või võlgniku nimel määruskaebust esitada ega
võlgnikku määruskaebuse läbivaatamisel esindada.

ASJAOLUD
Lea Laidemäe esitas kohtule avalduse võlgniku pankroti väljakuulutamiseks. Võlgniku kohustused
tulenevad pankrotiavalduse esitamise seisuga kohustustest ja nõuetest kokku summas 32 404.44
eurot.
Võlgniku seletuse kohaselt algasid probleemid sellest, et ta läks oma mehest xxxx.a. lahku. Kuna
avaldaja juures elas x xxxxxxxxl ast, võttis avaldaja toimetulekuks laenu, et osta korter. Tervise
tõttu üritas avaldaja leida kergemat tööd, tegeledes alates 2013.a. FIE-na kasutatud riiete müügiga
ja kuigi algul läks kõik hästi, tekkisid võlad. Võlgade tõttu oli avaldaja sunnitud võtma järjest uusi
laene, et vanade laenude osamakseid tasuda. Avaldaja on kasutanud ka võlanõustaja abi, kuid
tänaseks on võlad kasvanud väga suureks. Lisaks peab avaldaja vajalikuks tervist ravida ja asuda
uuesti tööle. Avaldaja leiab, et on maksejõuetu, kuna ei suuda nõudeid täita. Ka on ta esitanud
kohustustest vabastamise avalduse.
01.12.2015.a. määrusega nimetas kohus Lea Laidemäe ajutiseks pankrotihalduriks Eha Pehk`i.

Ajutise pankrotihalduri aruande ja tema poolt kogutud andmete alusel on võlgnikul vara kokku
4016.48 eurot, sealhulgas AS Eesti Krediidipank konto xxxxxxxxxxxxxxx saldo 18.12.2015 seisuga
16.44 eurot, AS SEB Pank konto xxxxxxxxxxxxxxx saldo 18.12.2015 seisuga 0,04 eurot, sõiduauto
x reg nr xxxxxx hinnanguline väärtus 1000 eurot ja korteriomandi aadressil x hinnanguline väärtus
3000 eurot. Lisaks on võlgnik liitunud kogumispensioniga, kohustusliku pensionifondi osakute
väärus 1153.43 eurot seisuga 21.12.2015. Võlgniku igakuiseks sissetulekuks on
töövõimetuspension 214.29 eurot, sotsiaaltoetus 53.70 eurot ja peretoetus 90 eurot, kokku 384.99
eurot.
Esialgsetel andmetel on võlausaldajate nõudeid võlgniku vastu kogusummas 28 158.97 eurot,
sealhulgas on Julianus Inaksso OÜ menetluses 7 võlausaldaja nõuded kogusummas 7639.99 eurot.
Kohtutäiturite ja Pankrotihaldurite Koja 10.12.2015 teatise kohaselt võlgniku vastu algatatud 2
täitemenetlust. Lea Laidemäe korteriomandile on seatud hüpoteek Hüpoteeklaen OÜ kasuks.
Ajutine haldur peab Lea Laidemäe maksejõuetuse põhjuseks võlgniku kaalutlemata ja võimalikke
riske mittehindavat suhtumist laenude võtmisel ja muude tehingute tegemisel. On küll mõistetav, et
igakuine sissetulek on väga napp, et tagada perele normaalseks eluks vajalik, kuid ülejõu käivate
kohustuste võtmine laenude näol on pannud võlgniku maksejõuetuna raskesse olukorda. Võlgnik ei
ole pöördunud abi saamiseks ka x valla poole. Ajutine pankrotihaldur leiab, et Lea Laidemäe on
käesoleval ajal püsivas maksevõlgnevuses, kuna tema võlad ületavad olemasoleva vara väärtuse
mitmekordselt. Ajutise halduri hinnangul on maksejõuetuse põhjuseks muu asjaolu PankS § 22 lg 5
mõistes.

Võlgnik on esitanud ka võlgniku kohustustest vabastamise avalduse ning kinnitab kohtuistungil, et
tal ei esine asjaolusid, millised võiksid välistada võlgniku kohustustest vabastamise menetluse ning
kohustub täitma PankS §-s 173 nimetatud kohustusi. Tulenevalt PankS § 171 lg 11 tuleb sellisel
juhul välja kuulutada pankrot, kuna ei esine PankS § 171 lg-s 2 sätestatud aluseid. Pankrotihaldur
teeb ettepaneku kuulutada välja Lea Laidemäe pankrot.
Kohtuistungil jääb võlgnik oma avalduse juurde selgitades, et oluline on saada korda oma tervis.
Ajutine pankrotihaldur jääb aruandes esitatud arvamuse juurde.

                                                                                                    2
                                                                                        2-15-17744

KOHTU SEISUKOHT
1. Pankrotiseaduse (PankrS) § 1 lg 2 kohaselt on võlgnik maksejõuetu, kui ta ei suuda rahuldada
võlausaldaja nõudeid ja see suutmatus ei ole võlgniku majanduslikust olukorrast tulenevalt ajutine.
Kohus, hinnates võlgniku avalduse asjaolusid, ajutise pankrotihalduri esitatud andmeid ja arvamust
ning võlgniku enda seisukohti kogumis leiab, et Lea Laidemäe ei suuda rahuldada võlausaldajate
nõudeid ning selline suutmatus ei ole tema majanduslikku olukorda arvestades ajutine. Võlgnik on
momendil osaliselt töövõimetu ning tema sissetulekuks on riiklikud toetused, samuti elab tema
juures alaealine laps, seega pole ka võimalusi seadusest tuleneva kinnipidamise teostamiseks.
Võlgniku varad ületavad mitmeid kordi kohustusi ning pole tuvastatud tehinguid, mis kuuluks
tagasivõitmisele. Kohus nõustub ajutise pankrotihalduri hinnanguga, et Lea Laidemäe
maksejõuetuse põhjuseks on muu asjaolu pankrotiseaduse mõttes. Seega on Lea Laidemäe
maksejõuetu. Kuivõrd Lea Laidemäe sissetulek ning vara ületab kordi kohustused, on tegemist
pankroti raugemisega. Lea Laidemäe on esitanud kohtule ka avalduse kohustustest vabastamiseks
ning PankS § 171 lg 11 alusel kuulutab kohus pankroti välja, kui ei esine käesoleva paragrahvi lõikes
2 sätestatud aluseid.

2. Pankrotimäärusega nimetab kohus pankrotihalduri. Ajutine pankrotihaldur Eha Pehk on andnud
nõusoleku jätkata selles menetluses ka pankrotihaldurina. Võlgnik ei esitanud vastuväiteid Eha
Pehk`i pankrotihalduriks nimetamisele. Kohus leiab, et Eha Pehk vastab pankrotihaldurile
esitatavatele nõuetele ning nimetab ta Lea Laidemäe pankrotihalduriks.

3. PankS § 23 lg 1 alusel on ajutisel halduril õigus saada oma ülesannete täitmise eest tasu, mille
suuruse määrab kohus, samuti nõuda oma ülesannete täitmiseks tehtud vajalike kulutuste
hüvitamist. Tasu suuruse määramisel arvestab kohus ajutise halduri ülesannete täitmise mahtu ja
keerukust ning ajutise halduri kutseoskusi. Ajutine pankrotihaldur on esitanud taotluse töötasu
kinnitamiseks ja väljamõistmiseks. Taotluse kohaselt tegi haldur võlgniku varalise olukorra
selgitamiseks tööd 11 tundi – tutvus dokumentidega, esitas järelepärimised pankadele ja registritele,
selgitas võlgniku varalise seisundi, analüüsis saadud informatsiooni ja dokumente, koostas aruande
ja osales kohtuistungil. Ühe töötunni hinnaks on arvestatud 75 eurot, seega kujuneb taotluse kohaselt
töötasuks 825 eurot. Eelpoolnimetatud summale lisaks on arvestatud käibemaks 165 eurot. Kohus
leiab, et ajutise halduri nõutud tasu suurus on mõistlik ja kooskõlas tehtud töömahuga ja ajutise
halduri kutseoskustega.
Pankrotiavalduse esitamise eesmärk on kohustustest vabastamise menetluse alustamine vastavalt
PankS § 171 lg-le 11. Vastasel korral tuleks pankrotiavalduse menetlus lõpetada raugemisega
vastavalt PankS § 29 lg-le 1. PankS § 23 lg 4 kohaselt mõistab kohus ajutise halduri tasu ja kulude
hüvituse võlgnikult välja, kui võlgniku avalduse alusel algatatud pankrotimenetlus lõpeb raugemise
tõttu pankrotti välja kuulutamata. Kui võlgniku varast ei jätku vajalikeks väljamakseteks, siis võib
kohus määrata, et ajutise halduri tasu ja tehtud kulud hüvitab 397 euro piires (välja arvatud
käibemaks) riik. Antud juhul ei toimu pankrotimenetluse lõpetamist, kuna võlgnik on taotlenud
kohustustest vabastamise menetlust. Seepärast peab kohus PankS § 23 lg 4 mõtte kohaselt
vajalikuks jätta ajutise halduri tasu seaduses ettenähtud määras riigi kanda ja ülejäänud ulatuses
võlgniku kanda pankrotivara arvel.


/allkirjastatud digitaalselt/
Ingrid Niinemägi
Kohtunik




                                                                                                   3

                        KOHTUMÄÄRUS

Kohus                             Tartu Ringkonnakohus

Kohtukoosseis                     Triin Uusen-Nacke, Andra Pärsimägi, Viivi Tomson

Määruse tegemise aeg ja koht      3. oktoober 2016, Tartu

Tsiviilasja number                2-13-4531

Tsiviilasi                        Telia Eesti AS-i (endine ärinimi AS EMT) hagi Inga
                                  Kulešova vastu võlgnevuse saamiseks
                                  Hagiavalduse menetlusse võtmisest keeldumine
Vaidlustatud kohtulahend          Tartu Maakohtu 7. septembri 2016 määrus

Kaebuse esitaja ja kaebuse liik   Telia Eesti AS-i määruskaebus

Kohtuistungi toimumise aeg        Kirjalik menetlus

Menetlusosalised ja nende         Määruskaebuse esitaja (hageja) Telia Eesti AS (endine nimi AS
                                  EMT; registrikood 10234957), esindaja Monika Paade
esindajad
                                  Kostja Inga Kulešova (isikukood XXXXXXXXXX)
RESOLUTSIOON                      1. Jätta Tartu Maakohtu 7. septembri 2016 määruse
                                  resolutsioon muutmata, kuid muuta määruse õiguslikku
                                  põhjendust.
                                  2. Määruskaebus jätta rahuldamata.
Menetluskulude jaotus             Jätta määruskaebuse menetlemisega seotud kulud Telia
                                  Eesti AS-i enda kanda.
Edasikaebamise kord               Menetlusosalisel    on õigus    esitada   määruskaebus
                                  Riigikohtule 15 päeva jooksul alates käesoleva määruse
                                  kättetoimetamisest.


                                              1
                                       Hagimenetluses       Riigikohtus       võib     menetlusosaline
                                       menetlustoiminguid teha ning avaldusi ja taotlusi esitada üksnes
                                       vandeadvokaadi vahendusel, kui seaduses ei ole sätestatud
                                       teisiti.
                                       Juhul, kui menetlusosaline taotleb menetlusabi, peab ta esitama
                                       tähtaja kestel määruskaebuse. Kaebuse põhjendamiseks või
                                       kaebuses esineva sellise puuduse kõrvaldamiseks, mis on seotud
                                       menetlusabi taotlemisega, annab kohus mõistliku tähtaja pärast
                                       menetlusabi taotluse lahendamist, kui nimetatud taotlus ei ole
                                       esitatud põhjendamatult või tähtaja pikendamise eesmärgil.
ASJAOLUD

1. AS EMT (praegune ärinimi Telia Eesti AS; hageja) esitas 29. jaanuaril 2013 Pärnu Maakohtule
Inga Kulešova (kostja) vastu maksekäsu kiirmenetluse avalduse 170 euro 94 sendi saamiseks.
Kostja kohtu tehtud makseettepanekule vastuväiteid ei esitanud. Maakohus tegi 13. märtsil 2013
maksekäsu, millega kohustas kostjat tasuma hagejale põhinõude 57 eurot 63 senti, kõrvalnõuded
48 eurot 31 senti ning hüvitama riigilõivu 45 eurot ja menetluskulu 20 eurot. Kostja esitas
maksekäsu peale määruskaebuse. Maakohus rahuldas 20. juuni 2016 määrusega määruskaebuse,
tühistas maksekäsu ja andis hageja maksekäsu kiirmenetluse avalduse üle Tartu Maakohtule
menetluse jätkamiseks hagimenetluses.
2. Hageja esitas maakohtule hagiavalduse, märkides, et kostja on maksekäsu alusel nõutud
170 eurot 94 senti hagejale tasunud. Arvestades, et hageja on tasunud riigilõivu 75 eurot
(maksekäsu riigilõiv 45 eurot ja hagiavalduse riigilõiv 30 eurot), palus hageja teha riigilõivu osas
tasaarvestuse, mille puhul tuleks kostjalt välja mõista riigilõiv 10 eurot, tasaarvestuse võimatuse
korral mõista aga kostjalt hageja kasuks välja riigilõiv 75 eurot.

MAAKOHTU SEISUKOHT

3. Tartu Maakohus jättis 7. septembri 2016 määrusega tsiviilkohtumenetluse seadustiku (TsMS)
§ 371 lg 2 p 1 alusel hagiavalduse menetlusse võtmata ning jättis menetluskulud hageja kanda.
Maakohtu määruse põhjenduste kohaselt on kostja maksekäsu alusel nõutud raha tasunud.
Toimikust nähtuvalt on hageja esindaja edastanud 20. mail 2016 maakohtule teate, et tsiviilasjas
nr 2-13-4531 on kohtutäituri vahendusel kogu võlgnevus 170 eurot 94 senti 11. mail 2016 hagejale
tasutud. Kuna kostja on nõutud võlgnevuse tasunud, ei ole hagejal kostja vastu nõuet.
Hageja tasus riigilõivu maksekäsu kiirmenetluse avalduse esitamisel 45 eurot ja hagiavalduse
esitamisel 30 eurot. Hageja palub kohtul teha tasaarvestuse menetluskuludega (maksekäsu riigilõiv
45 eurot ja maksekäsu menetluskulu 20 eurot) ja mõista kostjalt hageja kasuks välja täiendava
riigilõivu 10 eurot. Tasaarvestuse tegemiseks tuleb hagejal pöörduda kostja poole. Hagejal on
TsMS § 150 lg 1 p 2 alusel õigus saada tagasi hagiavalduselt tasutud riigilõiv 30 eurot. Sel juhul
on hageja tasunud menetluses kokku riigilõivu 45 eurot. Selle on kostja tasunud ning hagejal ei
tekigi täiendava riigilõivu osas tasaarvestuse olukorda. TsMS § 150 lg 1 p 2 ja lg 4 järgi on hagejal
õigus tasutud riigilõiv tagasi saada, kui avaldust ei võeta menetlusse, esitades sellekohase
avalduse.




                                                 2
MÄÄRUSKAEBUSE ESITAJA TAOTLUS JA PÕHJENDUSED

4. Hageja esitas määruskaebuse, milles palub maakohtu määruse tühistada ja saata asi maakohtule
tagasi hagiavalduse menetlusse võtmise otsustamiseks. Hageja palub jätta menetluskulud kostja
kanda.
Maakohus jättis ebaõigesti hagi menetlusse võtmata, kuigi kostja on hageja nõutud võlgnevuse
tasunud. Kostja leidis maksekäsu peale esitatud määruskaebuses, et ta ei ole hagejaga lepingut
sõlminud. Pooled saanuks sellekohased küsimused (sh võimalikud nõuete tasaarvestamise ja
vastunõude küsimused) lahendada hagimenetluses. TsMS §-st 371 tulenevaid hagi menetlusse
võtmisest keeldumise aluseid asjas ei ole.

RINGKONNAKOHTU SEISUKOHT

5. Ringkonnakohus leiab, et maakohtu määruse resolutsioon tuleb TsMS § 657 lg 1 p 21 ja § 659
alusel jätta muutmata, kuid muuta tuleb maakohtu määruse õiguslikke põhjendusi.
6. Maakohus keeldus hagiavaldust menetlusse võtmast TsMS § 371 lg 2 p 1 alusel. Viidatud sätte
järgi võib kohus jätta hagiavalduse menetlusse võtmata, kui hageja õiguste rikkumine ei ole hagi
alusena toodud faktilistele asjaoludele tuginedes üldse võimalik, eeldades hageja esitatud faktiliste
väidete õigsust. TsMS § 371 lg 2 p 1 peamine eesmärk on vältida pooltele kulutuste tekitamist sellise
hagi menetlemisega, mille rahuldamiseks ei ole mingit õiguslikku alust. Hageja õiguste rikkumise
võimalikkuse all selle sätte tähenduses mõeldakse hagis esitatud nõude ehk hagi eseme õiguslikku
põhjendatust, mida hindab kohus, olemata seotud hageja esitatud õigusliku põhjendusega
(vt Riigikohtu 5. juuni 2007 määrus tsiviilasjas nr 3-2-1-56-07, p-d 10-11). Kuna hageja esitatud
asjaolud võimaldavad seaduse järgi nende asjaolude tõendamise korral avaldust rahuldada, siis
keeldus maakohus ebaõigesti kõnealuse sätte alusel hagiavalduse menetlusse võtmisest.
7. Ringkonnakohus leiab, et hagiavalduse menetlusse võtmisest keeldumise kohane alus on praegusel
juhul TsMS § 371 lg 2 p 2. Selle sätte kohaselt võib kohus jätta hagiavalduse menetlusse võtmata,
kui hagi ei ole esitatud hageja seadusega kaitstud õiguse ega huvi kaitseks või eesmärgil, millele riik
peaks andma õiguskaitset, või kui hagiga ei ole hageja taotletavat eesmärki võimalik saavutada. TsMS
§ 3 lg 1 järgi menetleb kohus tsiviilasja, kui isik pöördub seaduses sätestatud korras kohtusse oma
eeldatava ja seadusega kaitstud õiguse või huvi kaitseks. Antud juhul pöördus hageja kohtusse
eesmärgiga, et kostja tasuks pooltevahelisest liitumislepingust tuleneva võlgnevuse ja viivise. Kuna
kostja on hageja enda väitel kohtutäituri vahendusel nõutud võlgnevuse (põhinõue ja kõrvalnõuded)
105,94 eurot tasunud, on hagiga taotletud eesmärk saavutatud ning hagejal puudub õigus või huvi,
mida kohtus kaitsta.
8. Hagiavalduse väited riigilõivu 75 eurot kostjalt väljamõistmise või selle tasaarvestamise kohta ei
anna alust maakohtu vaidlustatud määruse tühistamiseks. Hagiavalduses märgitu kohaselt on kostja
kohtutäituri vahendusel tasunud kogu nõutava summa, sh on hüvitanud maksekäsu kiirmenetluse
avalduse esitamisel tasutud riigilõivu 45 eurot ja menetluskulu 20 eurot. Eeltoodust lähtudes on
hageja palunud välja mõista kostjalt riigilõiv 10 eurot (summa saadud tasaarvestuse tulemusena).
Siinkohal on asjakohane maakohtu viide TsMS § 150 lg 1 p-le 2, mille kohaselt tasutud riigilõiv
tagastatakse, kui avaldust ei võeta menetlusse. Antud juhul on hageja tasunud hagiavalduse esitamisel
täiendavalt riigilõivu 30 eurot (maksekäsu kiirmenetluse avalduse esitamisel on tasutud riigilõivu
45 eurot). Kuna maakohus keeldus hagiavalduse menetlusse võtmisest, siis on hagejal õigus taotleda
riigilõivu 30 eurot tagastamist (s.o suuremas summas, kui hageja on taotlenud kostjalt
väljamõistmist).
Arvestades eeltoodut nõustub ringkonnakohus maakohtu lõppjäreldusega, et hagiavaldus tuleb jätta
menetlusse võtmata.

                                                 3
9. Kuna määruskaebus jääb rahuldamata, tuleb ringkonnakohtus kantud menetluskulud jätta TsMS
§ 171 lg 1 järgi hageja enda kanda.


/allkirjastatud digitaalselt/   /allkirjastatud digitaalselt/   /allkirjastatud digitaalselt/

   Triin Uusen-Nacke                Andra Pärsimägi                   Viivi Tomson




                                                4

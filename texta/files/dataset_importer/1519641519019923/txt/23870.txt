                          KOHTUMÄÄRUS
 Kohus                         Viru Maakohus

 Määruse aeg ja koht           10.02.2016, Rakvere kohtumajas

 Kohtuasja number              1-14-5466
 Kohtunik                      Kristel Vedro
 Kohtuistungi sekretär         Raili Raja

 Prokurör                      Enn Pustak

 Kohtuasi                      Viru Vangla materjalid Rainer Kivi vangistusest
                               tingimisi enne tähtaega vabastamiseks elektroonilise
                               järelevalve alla

                               RAINER KIVI, i.k. 38009150213, kannab karistust Viru
 Süüdimõistetu
                               Vanglas, elukoht vabanemisel: xxxx
                               Karistuse kandmise algus 29.01.2014 ja lõpp 28.10.2017.

 Kohtuasja läbivaatamise aeg 15.01.2016, videokohtuistungil
 Kohtumääruse õiguslik alus KarS § 76; KrMS § 426, § 383, § 384 ja § 387.

 RESOLUTSIOON

Jätta Rainer Kivi vangistusest tingimisi enne tähtaega elektroonilise järelevalve alla
vabastamata.

Edasikaebamise kord

Kohtumäärusele on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.

Kohtumääruse väljatrükk saata Viru Vanglale, prokurörile ja Rainer Kivile.

Asjaolud

Viru Vangla esitas 14.12.2015 Viru Maakohtule materjalid kinnipeetava Rainer Kivi
vangistusest tingimisi enne tähtaega vabastamiseks elektroonilise järelevalve alla.



                                            1
Rainer Kivi on süüdi tunnistatud Harju Maakohtu 29.07.2014 otsusega kokkuleppemenetluse
korras KarS § 184 lg 2 p 1,2 - 26 lg 1 järgi ja karistuseks mõistis kohus talle 3 aastat vangistust.
KarS § 65 lg 1 ja § 64 lg 1 alusel mõistes Rainer Kivile liitkaristust mitme kohtuotsuse järgi,
luges kohus temale mõistetud karistuse kaetuks Harju Maakohtu 07.02.2014 otsusega
kriminaalasjas 1-13-8738 mõistetud karistusega s.o. 3 aastat ja 9 kuud vangistust (millest
ärakandmata osa oli 3 aastat 8 kuud ja 29 päeva vangistust) ning kohus mõistis Rainer Kivile
lõplikuks ärakandmisele kuuluvaks karistuseks 3 aastat 8 kuud ja 29 päeva vangistust.
Karistuse kandmise alguseks luges kohus 29.01.2014.

Arvestades kinnipeetava ohtlikkuse taset ning uue kuriteo toimepanemise tõenäosust toetab
Viru Vangla kinnipeetava tingimisi ennetähtaegset vabastamist elektroonilise järelevalve alla
koos lisakohustuste määramisega.

Kohtuistung

Rainer Kivi taotleb enda tingimisi ennetähtaegset vabastamist elektroonilise järelevalve alla ja
selgitab, et ta on elu üle järele mõelnud ja saanud aru, et eelnevad valikud on elus valed olnud.
Kavatseb vabanedes seadusekuulekat elu elada ja avaldab arvamust, et saab hakkama ilma
narkootikumideta.

Prokurör asja arutamisest osa ei võtnud, kuid on esitanud kohtule kirjalikult oma seisukoha,
mille kohaselt prokuratuur kinnipeetava ennetähtaegset vabastamist ei toeta. Prokurör märgib,
et arvestades kinnipeetava korduvkaristatust ja kuritegude arvukust, ei ole varasemad karistused
Rainer Kivile mõju avaldanud. Prokurör juhib kohtu tähelepanu asjaolule, et kinnipeetav ei ole
õigustanud kohtu usaldust ega ole osanud hinnata temale Harju Maakohtu 28.08.2012
kohtuotsusega antud võimalust kanda karistust vabaduses, kuna kinnipeetav pani katseajal
toime uue kuriteo. Kuna vangistusest tingimisi ennetähtaega vabastamisega kaasneb samuti
katseaeg, siis ei ole prokuratuuril veendumust, et kinnipeetav ennetähtaegsel vabanemisel
suudaks elada seaduskuulekat elu. Lisaks märgib prokurör, et aasta ja peaaegu üheksa kuu
pikkust kriminaalhooldust ning katseaega ei saa pidada otstarbekaks.

Kohtumääruse põhjendused

Kohus, tutvunud asja materjalide ja prokuröri seisukohaga ning ära kuulanud kinnipeetava
leidis, et taotlus ei ole põhjendatud ega kuulu rahuldamisele.

Vastavalt KarS § 76 lg 4 tingimisi enne tähtaega vangistusest vabastamise otsustamisel arvestab
kohus kuriteo toimepanemise asjaolusid, süüdlase isikut, varasemat elukäiku ning käitumist
karistuse kandmise ajal, samuti tema elutingimusi ja neid tagajärgi, mida võib süüdlasele kaasa
tuua tingimisi enne tähtaega karistusest vabastamine.

Rainer Kivi käitumine vanglas ei ole olnud seaduskuulekas, sest isikul on kaks kehtivat
distsiplinaarkaristust. Vastavalt Riigikohtu kriminaalkolleegiumi 02.11.2006 määrusele
kohtuasjas nr 3-1-1-91-06 on vangistusest ennetähtaegse vabastamise oluliseks tingimuseks
vangistatu õiguspärane käitumine. Käesoleval juhul           on see tingimus täitmata. Kui
süüdimõistetu ka vanglas range järelevalve tingimustes jätkab õigusrikkumiste toimepanemist,
siis puudub kohtul alus arvata, et tema käitumine vabaduses saab olema seaduskuulekas.




                                                 2
Kinnipeetav on kriminaalkorras karistatud üheksal korral, vanglas kannab karistust teist korda,
seega ei ole uute kuritegude toimepanemine olnud juhuslik ning arvestades kinnipeetava
kriminaalset käitumist, ei ole tema puhul tegemist õiguskuulekusele orienteeritud isikuga.
Kuriteod on enamasti toime pandud majandusliku kasu saamise eesmärgil ja soodusteguriks on
narkosõltuvus.

Kriminaalhooldusametniku arvamusest nähtub, et kinnipeetav asuks vabanemisjärgselt elama
ema juurde. Kodukülastuse käigus on välja selgitatud, et tegemist on kinnipeetava emale
kuuluva heas seisukorras 2-toalise korteriga, mis sobib elektroonilise valveseadme
paigaldamiseks. Seega on isikul olemas elukoht, mis on kinnipeetava ennetähtaegse
vabastamise vältimatuks eelduseks.

Positiivseks loeb kohus ka asjaolu, et kinnipeetav omandas vangistuse jooksul keskhariduse,
läbis sotsiaalprogrammid „Eluviisitreening“, „Igapäevane valik“, „Sotsiaalsete oskuste
treening“, sõltuvusvõõrutusprogrammi „Usk ja teadmine“, osales MTÜ Teekond tugigrupi
taasühiskonnastavates tegevustes, töötas vanglas majandustöödel ning alates 01.10.2015 töötab
tootmistööl xxxx-s.

Positiivseks ja mitte vähetähtsaks peab kohus ka toetava sotsiaalvõrgustiku olemasolu:
kinnipeetavat ootab vabaduses tema ema, aga samuti ka endine elukaaslane ja alaealine laps,
kellega suhted on head. Ema on valmis poega moraalselt ja oma võimaluste piires materiaalselt
toetama.

Samas peab märkima, et kinnipeetava tutvusringkonnas on ilmselgelt kriminaalkorras
karistatud isikuid arvestades kinnipeetava korduvkaristatust ja grupis tegutsemist. Kohus on
seisukohal, et kriminaalse mõtteviisi, käitumise ja taustaga isikutega läbikäimine ei soodusta
kinnipeetava taasühiskonnastumist.

Kinnipeetaval puudub vabanedes töökoht. Kohus märgib, et olukorras, kus kinnipeetav on
varasemalt pannud kuritegusid toime majandusliku kasu saamise eesmärgil ei ole töökoha
puudumisel isiku vabastamine põhjendatud. Isikul puudub eriala, aga samuti puudub tal ka
ametlikult töötamise kogemus ja -harjumus, seega on tema konkurentsivõime tööturul
problemaatiline ja seda olukorras, kus Rainer Kivi ja tema pere ainsaks regulaarseks
sissetulekuks enne vangistust oli elukaaslase üksikema toetus, lastetoetused ja emapalk. Oma
sõnul soovib Rainer Kivi küll töötada, kuid samas võib ta töö suhtes olla valiv.

Kinnipeetaval on diagnoositud narkosõltuvus, mida saab pidada uue kuriteo toimepanemise
riskifaktoriks. Kohus on seisukohal, et juhul, kui isik ei suuda vabaduses hoiduda
sõltuvusainete tarvitamisest, siis võib ta taas üritada leida kriminaalseid lahendusi majandusliku
olukorra parandamiseks sõltuvusainete hankimisel. Isik ise tunnistab seost kuritegude ja
narkootikumide tarvitamise vahel.

Vangla hinnangul on üldise korduva kuriteo toimepanemise tõenäosus kahe aasta jooksul 29%
ning vägivaldse kuriteo toimepanemise tõenäosus kahe aasta jooksul 30%. Oht seisneb vara- ja
rahvatervisevastaste ning liiklusohtlike süütegude toimepanemises. Oht on kõige tõenäolisem,
kui isik jätkab sõltuvusainete tarvitamist ja ei loobu suhtlemisest kriminaalsete ja narkootikume
tarvitavate ringkondadega. Soodusteguriteks on impulsiivsus ning kalduvus parasiteerivale
eluviisile.



                                                3
Vangla iseloomustuse kohaselt võib kinnipeetav raskuste tekkimisel ja probleemide
lahendamisel valida vale strateegia ja lähtuda üksnes hetkevajadusest tagajärgedega
arvestamata. Korduvad kuriteod omakasu ajendil viitavad nii kriminaalsetele hoiakutele kui ka
hoolimatule suhtumisele ühiskonnas kehtivatele reeglitele. Kinnipeetav on varem rikkunud
kriminaalhoolduse nõudeid jätkates narkootikumide tarvitamist ja pani katseajal toime uue
kuriteo, seega varasem tingimuslik karistus ei ole Rainer Kivile mõju avaldanud.

Eeltoodu alusel asub kohus seisukohale, et Rainer Kivi puhul on tegemist kõrge
käitumiskontrollist kõrvalehoidumise ning –nõuete rikkumise riskiga, mistõttu ei ole
kriminaalhoolduse ajal võimalik tema ohtlikkust ühiskonnas alandada.

Kohus on ka seisukohal, et kuna Rainer Kivi kannab karistust rahvatervisevastaste kuritegude
toimepanemise eest, siis tema ennetähtaegse vabastamise korral saaks ühiskonna õiglustunne
tugevalt riivata, kuna karistuse üldpreventsiooni eesmärgiks on näidata ühiskonnale, et
narkokuritegude toimepanemine ei ole tolereeritav ning toob endaga kaasa tugeva riigipoolse
sanktsiooni, mis võib väljenduda pikemaajalises vangistuses ning eelduslikult selle täiel määral
ärakandmises.

Kohus leiab, et süüdimõistetu võimalused vabanemisel (elukoha olemasolu ja lähedaste toetus)
ei kaalu üles tema käitumist enne vangistusse sattumist                     ja vangistuse ajal
(distsiplinaarkaristused) ning isikul tuleb karistuse kandmist jätkata vangistuses.

Kohus märgib täiendavalt, et isik, kes pani toime kuriteo, peab arvestama asjaoluga, et tal tuleb
ära kanda kogu temale mõistetud karistus ning riik ei loo tingimisi ennetähtaegselt vangistusest
vabastamise korra kehtestamisega isikutele õiguspositsioone, millele need hiljem võiksid
toetuda. Süüdimõistmisel ei ole ennetähtaega vabastamine isikule garanteeritud.


/allkirjastatud digitaalselt/

Kristel Vedro
Kohtunik




                                               4

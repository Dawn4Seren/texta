                         KOHTUOTSUS
                              EESTI VABARIIGI NIMEL



Kohus                              Tartu Ringkonnakohus

Kohtukoosseis                      Viivi Tomson, Triin Uusen-Nacke, Üllar Roostoja

Otsuse tegemise aeg ja koht        11. märts 2016, Tartu

Tsiviilasja number                 2-14-52148

Tsiviilasi                         J.B. hagi Narva linna (Narva Linnavalitsuse kaudu) vastu
                                   töövaidluses
Tsiviilasja hind                   2201,09 eurot ja 0 eurot
apellatsioonikohtus

Vaidlustatud kohtulahend           Viru Maakohtu 9. oktoobri 2015 otsus

Kaebuse esitaja ja kaebuse liik    Narva   linna   (Narva     Linnavalitsuse   kaudu)   ja   J.B.
                                   apellatsioonkaebused

Kohtuistungi toimumise aeg         Kirjalik menetlus

Menetlusosalised ja nende          Apellant (kostja): Narva linn (Narva Linnavalitsuse kaudu),
                                   esindaja Vladislav Iljin
esindajad
                                   Apellant (hageja): J.B. (ik: XXXXXXXXX), esindaja
                                   advokaat Epp Landberg
RESOLUTSIOON
Tühistada Viru Maakohtu 9. oktoobri 2015 otsus ja teha asjas uus otsus, millega jätta J.B.
hagi Narva linna (Narva Linnavalitsuse kaudu) vastu rahuldamata.
MENETLUSKULUDE JAOTUS
Jätta menetluskulud maa- ja ringkonnakohtus J.B. kanda.

Edasikaebamise kord
Otsuse peale võib esitada kassatsioonkaebuse Riigikohtule 30 päeva jooksul otsuse
kättetoimetamisest.
Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel, kui seaduses ei ole sätestatud teisiti.
Juhul, kui menetlusosaline taotleb menetlusabi, peab ta esitama tähtaja kestel
kassatsioonkaebuse. Kaebuse põhjendamiseks või riigilõivu tasumiseks või kaebuses esineva
sellise puuduse kõrvaldamiseks, mis on seotud menetlusabi taotlemisega, annab kohus
mõistliku tähtaja pärast menetlusabi taotluse lahendamist, kui nimetatud taotlus ei ole esitatud
põhjendamatult või tähtaja pikendamise eesmärgil.

MENETLUSOSALISTE NÕUDED, VASTUVÄITED JA PÕHJENDUSED
1. J.B. (hageja/töötaja) esitas 14.03.2014 Tööinspektsiooni Ida inspektsiooni
töövaidluskomisjonile Narva Linnavalitsuse (edaspidi kostja) vastu avalduse, milles palus
mõista tööandjalt välja 2013. a novembris vähemmakstud töötasu 293,38 eurot ja detsembris
1453 eurot, puhkusetasu 779,47 eurot, koondamishüvitise 363,67 eurot ja hüvitise töölepingu
ülesütlemisest vähem etteteatatud aja eest 609,31 eurot, kokku 3498,83 eurot, ning viivise
võlaõigusseaduse (VÕS) § 113 lg-s 1 sätestatud määras alates 01.01.2014 kuni kohustuse
täitmiseni.
Töövaidluskomisjon rahuldas 16.04.2014 otsusega töötaja avalduse osaliselt ning mõistis
Narva Linnavalitsuselt (Narva Kreenholmi Gümnaasiumi kaudu) välja töötaja kasuks
vähemmakstud töötasu 460,46 eurot, koondamishüvitise 1342,30 eurot, töölepingu
ülesütlemisest vähem etteteatatud aja eest hüvitise 200,05 eurot ja viivise 36,05 eurot. Töötaja
puhkusetasu nõude jättis töövaidluskomisjon rahuldamata.
Narva linn (Narva Linnavalitsuse kaudu) (kostja/tööandja) esitas 16.05.2014 maakohtule
avalduse vaadata töövaidluskomisjonile esitatud avaldus läbi hagimenetluse korras hagina.
Maakohus luges hageja poolt töövaidluskomisjonile esitatud avalduse hagiavalduseks ja võttis
selle menetlusse.
Hageja väidete kohaselt oli hageja töötasu alates 01.09.2013. a 1453 eurot kuus. Tööandja
maksis hagejale novembrikuu eest keskmist töötasu, mistõttu jäi hagejal saamata 293,38 eurot.
Detsembrikuu töötasu 1453 eurot jättis tööandja täies ulatuses välja maksmata. 16.10.2013
öeldi hagejaga sõlmitud tööleping üles koondamise tõttu alates 01.01.2014. Tööandja jättis
maksmata koondamishüvitise ühe kuu keskmise töötasu ulatuses. Tööandja jättis hüvitamata
töölepingu ülesütlemisest vähem etteteatatud aja. Seetõttu on hagejal saamata töötasu
13 kalendripäeva eest 609,31 eurot (1453÷31×13). Tööandja jättis maksmata puhkusetasu
hüvitamata jäänud 13 kalendripäeva eest 779,47 eurot. Arusaamatuks jääb, millisest arvestusest
lähtuvalt on toimunud puhkusehüvitise summas 2531,48 eurot kinnipidamine.
20.10.2014 avalduses vähendas hageja puhkusetasu nõuet. Hageja leidis, et tulenevalt kostja
esitatud tõenditest sai hageja puhkust rohkem 37 päeva. 2013. a oli hagejal õigus saada
56 päeva puhkust, mitte 50,78 päeva nagu väidab kostja. Sellest tulenevalt pidas tööandja



                                               2
puhkusetasu kinni 5,22 päeva võrra rohkem ning lugedes hageja keskmise töötasu suuruseks
päevas 82,83 eurot, tuleb kostjal hüvitada hagejale 432,37 eurot.
2. Kostja hagi ei tunnistanud. Kostja vastuväidete kohaselt oli hageja 13.09.–07.11.2013
puhkusel. 08.–27.11.2013 oli hagejale antud vaba aeg uue töö otsimiseks ja sel perioodil tuli
talle maksta keskmist töötasu. Hageja keskmine tööpäeva töötasu oli 82,83 eurot ning
14 tööpäevale vastav summa 1159,62 eurot on hagejale välja makstud. Perioodil
28.11.-31.12.2013 pidi hageja täitma tööülesandeid, kuid ei teinud seda ja seega ei pidanud talle
ka töötasu maksma.
Tööandja 18.12.2013 käskkirjaga nr 1-5/146 tehti hagejale lõpparvestus, mis koosnes hüvitisest
ühe kuu keskmise töötasu ulatuses summas 1342,30 eurot, hüvitisest etteteatamistähtaja
mittejärgimise eest summas 260 eurot (s.o 2014. a jaanuarikuu 13 kalendripäeva eest lähtudes
töölepingujärgsest töötasust 715 eurot) ja tööandja nõudest töötaja vastu väljatöötamata
42,22 puhkusepäeva eest summas 2531,48 eurot. Seega tööandja nõue töötaja vastu osutus
929,18 euro võrra suuremaks kui hüvitiste summa.
Tööandja on arvestanud hageja puhkusesaldot järgmiselt. Hageja puhkusesaldo 31.12.2009
seisuga oli 27 kalendripäeva. 2010. a oli hageja puhkus 56 kalendripäeva, hageja kasutas
puhkust 64 kalendripäeva, jääk 31.12.2010 seisuga oli 19 kalendripäeva. 2011. a oli hageja
puhkus 56 kalendripäeva, hageja kasutas puhkust 64 kalendripäeva, jääk 31.12.2011 seisuga oli
11 kalendripäeva. 2012. a oli hageja puhkus 56 kalendripäeva, hageja kasutas puhkust
58 kalendripäeva, jääk 31.12.2012 seisuga oli 9 kalendripäeva. 2013. a oli hageja puhkus
töölepingu järgi 56 kalendripäeva, kuid hageja töötas välja 50,78 kalendripäeva puhkust,
kuivõrd hageja puudus 34 kalendripäeva töölt ilma mõjuva põhjuseta. 2013. a kasutas hageja
puhkust puhkuste ajakava alusel 46 kalendripäeva ja tööandja 09.09.2013 käskkirja nr 6-13/7
alusel 56 kalendripäeva ajavahemikus 13.09.–07.11.2013 (sh 37 kalendripäeva 2014. a eest).
Seega 31.12.2013 seisuga oli hageja puhkusevõlgnevus tööandja ees 42,22 kalendripäeva.

MAAKOHTU LAHEND
3. Viru Maakohus rahuldas 9. oktoobri 2015 otsusega hagi osaliselt ning mõistis Narva linnalt
välja J.B. kasuks vähemmakstud töötasu 460,46 eurot, koondamishüvitise 1342,30 eurot,
töölepingu ülesütlemisest vähem etteteatatud aja eest hüvitise 200,05 eurot, sissenõutavaks
muutunud viivise perioodi 1. jaanuar 2014 kuni 9. oktoober 2015 eest 288,42 eurot ja viivise
VÕS § 113 lg 1 teises lauses sätestatud määras alates 10. oktoobrist 2015 kuni põhinõude
2002,81 eurot kohase täitmiseni.
J.B. hagi puhkusetasu saamiseks jättis maakohus rahuldamata.
Poolte menetluskulud jättis maakohus nende endi kanda.
Kohtuotsuse põhjenduste kohaselt oli tööandja andnud hagejale vaba aega uue töö otsimiseks
alates ajast, kui teavitas töötajat töölepingu ülesütlemisest (16.10.2013) kuni töölepingu
viimase päevani (31.12.2013), seega terve etteteatamise perioodi. Lähtudes töölepingu
seaduse (TLS) §-st 99 peab töölepingu erakorralisel ülesütlemisel andma töötajale mõistlikus
ulatuses vaba aega uue töö otsimiseks, kuid mõistlik aeg ei pea võrduma terve etteteatamise
perioodiga. Kostja 25.11.2013 käskkirja nr 6-21/72-1 kohaselt oli hageja koormus õpetajana
25 tundi, sh 18 tundi 2.A klassis, 5 tundi 5.A klassis ja 2 tundi 7. klassis. Kõik nimetatud
klassid tegutsesid koolis 25.11.2013 seisuga ning hagejat asendasid teised õpetajad. Arvestades
mõistlikkuse põhimõtet ja konkreetse juhtumi asjaolud, leidis kohus, et tööandjal oli õigus
hagejale antud vaba aega muuta, sest töölepingu ülesütlemisel antud vaba aeg oli algusest peale
mõistlikkuse põhimõttega vastuolus. Hagejal oli olnud peale puhkust vaba aeg alates
08.11.2013, mis peaks olema uue töö otsimiseks piisav aeg.




                                               3
TsÜS § 69 lg 1 järgi kindlale isikule (tahteavalduse saaja) suunatud tahteavaldus tuleb
tahteavalduse tegija poolt väljendada ja see muutub kehtivaks kättesaamisega. Vastavalt
tööandja uutele korraldustele pidi hageja tulema tööle 28.11.2013, kuid kuna ta sai käskkirjad
kätte alles 03.12.2013, ei saanud ta tulla tööle varem kui 04.12.2013.
Kuna hageja ei saanud tulla tööle varem kui 04.12.2013, tuleb kostjal maksta hagejale TLS § 38
alusel keskmist töötasu 28. ja 29.11.2013 eest 165,66 eurot (2×82,83; hageja on nõustunud, et
tema keskmise töötasu suuruseks on 82,83 eurot).
Kuna kostjal oli õigus muuta vaba aja tähtaega ja sellekohase teate sai hageja kätte 03.12.2013,
pidi hageja asuma töökohustusi täitma alates 04.12.2013, mida ta ei teinud. Kohus luges
20.12.2013 üleandmise-vastuvõtmise aktiga nr 4-10/5 ja tööraamatu üleandmise-vastuvõtmise
aktiga nr 4-10/6 tõendatuks, et hageja oli 2013. a detsembris tööl kahel päeval, 20. ja
31. detsembril. Seega tuleb kostjal tasuda hagejale keskmist töötasu 2. ja 3. detsembri eest
165,66 eurot (2×82,83), kuna hagejal oli vaba aeg töö otsimiseks, ning 20. ja 31. detsembri eest
päevatasu 129,14 eurot (2×64,57; 01.09.–31.12.2013 moodustas hageja töötasu 1356 eurot
kuus, päevatasu arvestus: 1356÷168×8), kuna nimetatud päevadel viibis hageja tööl, s.o kokku
detsembrikuu eest 294,80 eurot.
Hagejale vähem makstud 2013. a novembri- ja detsembrikuu töötasu moodustab 460,46 eurot.
Kooskõlas TLS §-ga 71 on tööandja töölepingu lõppemisel kohustatud hüvitama töötajale
kasutamata jäänud aegumata põhipuhkuse rahas. Tööandja teatas hagejale 22.01.2014
dokumendis nr 1-2/224-4, et hagejale on töösuhte ajal antud puhkust rohkem kui seadusega ja
töölepinguga ette nähtud, mistõttu tööandja nõuab ettemakstud puhkusetasu tagasi
42,22 kalendripäeva eest summas 2531,48. 18.12.2013 käskkirjas nr 1-5/146 on tööandja
teavitanud hagejat ettemakstud puhkusepäevadest.
Kohus ei nõustunud kostja poolse hageja puhkuseperioodide arvestusega, kuna alates
2010. aastast arvestatakse puhkust kalendriaasta eest. Esitatud tõendite (TVK tl 57–61) alusel
on hageja kasutatud puhkusepäevade jääk järgmine:
- 2010. a jäi hagejal saada eelmise perioodi eest 29 puhkusepäeva, seega 2011. a pidi hageja
saama puhkust 85 päeva (56+29); hageja puhkas 2011. a 56 päeva, saada jäi 29 kalendripäeva;
- 2012. a pidi hageja saama 85 päeva puhkust (29+56), kuid sai 41 päeva, saada jäi
44 kalendripäeva;
- 2013. a oli hagejal õigus 100 kalendripäevale puhkusele (44+56), hageja sai puhkuste ajakava
kohaselt puhkust 46 päeva ja lisaks 13.09.–07.11.2013. a 55 kalendripäeva. Seega puhkas
hageja 2013. a 101 kalendripäeva (46+55), kuid õigus oli puhata 100 kalendripäeva.
Järelikult oli hageja puhanud ette ühe kalendripäeva, mitte 42,22 kalendripäeva, ja kostjal ei
olnud alust hageja lõpparvest maha arvestada 42,22 päeva puhkusetasu, vaid ühe päeva
puhkusetasu. Lõpparve kohaselt moodustub ühe päeva keskmiseks tasuks, mis kinni peeti,
59,95 eurot (2531,48÷42,22). Seega on põhjendatud pidada TLS § 78 lg 3 alusel hageja
lõpparvest kinni ühe enamsaadud puhkusepäeva tasu summas 59,95 eurot.
TLS § 100 lg 1 kohaselt arvestas kohus hageja koondamistasu suuruseks ühe kuu keskmise
töötasu 1342,30 eurot.
TLS § 97 lg 2 p 4 alusel pidi kostja hagejale töölepingu ülesütlemisest ette teatama
90 kalendripäeva. Kostja teatas ette 13 päeva vähem. Tulenevalt TLS § 100 lg-st 5 tuleb
etteteatamishüvitise arvestamisel lähtuda tasust, mida hagejal olnuks õigus saada
etteteatamistähtaja järgimisel. Käskkirjad, mille alusel olid hagejale määratud lisatasu ja
töötasu diferentseerimise tasu, kehtisid kuni 31.12.2013, seega alates 01.01.2014 saab lähtuda
ainult hageja töölepingus kokkulepitud töötasust, milleks on 715 eurot. Lähtudes eeltoodust on
kostja töölepingu ülesütlemisest vähem etteteatamise hüvitise arvestamisel käitunud seadusega
kooskõlas ja hüvitise suurus on 260 eurot.


                                               4
TLS § 84 lg 1 kohaselt muutuvad töölepingu lõppemisega kõik töösuhtest tulenevad nõuded
sissenõutavaks. Kuna hagejaga on tööleping alates 31.12.2013 üles öeldud ja kostja on jätnud
lõpparvena saadaolevad summad välja maksmata, on hageja viivisenõue põhjendatud.
Kohus pidas õiglaseks jätta poolte menetluskulud TsMS § 163 lg 1 alusel nende endi kanda.

ASJAOSALISTE TAOTLUSED JA PÕHJENDUSED
4. Narva linn (Narva Linnavalitsuse kaudu) esitas apellatsioonkaebuse, milles taotleb Viru
Maakohtu 9. oktoobri 2015 otsuse tühistamist osaliselt ja uue otsuse tegemist, millega jätta
J.B. hagi täies ulatuses rahuldamata.
Menetluskulud palub apellant jätta poolte endi kanda.
Apellatsioonkaebuses esitatud põhjenduste kohaselt:
1) oli hageja kasutanud puhkust ette ja seetõttu tuli töölepingu ülesütlemisel hagejalt kinni
pidada tasu väljatöötamata 42,22 puhkusepäeva eest. Kostja esitas vastavad hageja puhkust
puudutavad dokumendid:
        1) Narva Kreenholmi Gümnaasiumi 26.04.2010 otsus nr 11-9/02/263 „Puhkuse ajakava
muutmise kohta“, millega anti hagejale 2010. a 64 kalendripäeva puhkust ehk puhkuse ajakavas
toodust 10 kalendripäeva rohkem;
        2) Narva Kreenholmi Gümnaasiumi 23.05.2011 käskkiri nr 6-13/335 „Puhkuse ajakava
muutmine“. Käskkirjaga muudeti puhkuse aega, puhkuse kestust ei muudetud;
        3) Narva Kreenholmi Gümnaasiumi 05.09.2011 käskkiri nr 6-13/14 „Põhipuhkuse
andmise kohta“, millega anti hagejale 2011. a lisaks puhkuse ajakavas ettenähtud puhkusele
veel 8 kalendripäeva puhkust;
        4) Narva Kreenholmi Gümnaasiumi 23.01.2012 käskkiri nr 6-13/192 „Põhipuhkuse
andmise kohta“, millega anti hagejale 2012. a lisaks puhkuse ajakavas ettenähtud puhkusele
veel 7 kalendripäeva puhkust;
        5) Narva Kreenholmi Gümnaasiumi 28.05.2012 käskkiri nr 6-13/365 „Puhkuse ajakava
muutmine“. Käskkirjaga muudeti puhkuse aega, puhkuse kestust ei muudetud;
        6) Narva Kreenholmi Gümnaasiumi 04.09.2012 käskkiri nr 6-13/3 „Põhipuhkuse
andmise kohta“, millega anti hagejale 2012. a lisaks puhkuse ajakavas ettenähtud puhkusele
veel 10 kalendripäeva puhkust;
        7) Narva Kreenholmi Gümnaasiumi 09.09.2013 käskkiri nr 6-13/7 „Põhipuhkuse
andmise kohta“, millega anti hagejale 2013. a lisaks puhkuse ajakavas ettenähtud puhkusele
veel 56 kalendripäeva puhkust.
Kohtu arvutatud hageja puhkusesaldo 31.12.2013 seisuga ei ole õige, kuna kohus on lisaks
puhkuse ajakavadele võtnud arvesse vaid tööandja 09.09.2013 käskkirja nr 6-13/7 (tõend nr 7
loetelus). Loetelu punktides 1, 3, 4 ja 6 toodud tõendid jättis kohus põhjendamatult arvestamata.
Kohus on omal algatusel suurendanud oluliselt hageja nõuet, rikkudes TsMS § 5 lg 1 sätet, kuna
hageja leidis 20.10.2014 menetlusdokumendis, et tulenevalt kostja esitatud tõenditest sai hageja
puhkust rohkem 37 päeva, st kostja arvutustest 5,22 kalendripäeva vähem. Kohus lähtus hageja
puhkusesaldo arvutamisel ebaõigesti eeldusest, et hagejal oli 2013. a õigus 56 kalendripäevale
puhkusele. Tööandja 25.11.2013 korraldusega nr 1-6/72.1-1 teatati hagejale, et hageja on
28.11.–31.12.2013 kohustatud täitma tööülesandeid. Hageja tööle ei asunud, st puudus töölt
ilma mõjuva põhjuseta 34 kalendripäeva. Seetõttu oli hagejal TLS § 68 lg 1 kohaselt õigus
saada 2013. a põhipuhkust 50,78 kalendripäeva (56÷365×(365–34));
2) on tööandja TLS § 1 lg 1 ja § 28 lg 2 p 2 järgi kohustatud maksma töötasu töö eest. Kohus
jõudis järeldusele, et hageja töötas ka 20. ja 31.12.2013, kuna nendel päevadel on hageja
tagastanud tööandjale sülearvuti ning käinud tööraamatu järel. Tööandja omandis olevate


                                               5
materiaalsete väärtuste tagastamine ja oma tööraamatu kättesaamine ei kuulu töölepingu
kohaselt töötaja tööülesannete hulka. Järelikult ei ole tööandjal kohustust maksta nimetatud
päevade eest töötasu, rääkimata asjaolust, et antud toimingud ei kestnud kindlasti terve tööpäev.
TLS § 28 lg 2 p 4 järgi on tööandja kohustatud pidama tööaja arvestust. Tööaja tabelitest
nähtub, et hageja ei töötanud ajavahemikus 28.11.–31.12.2013;
3) sai hageja tööandja 25.11.2013 korralduse nr 1-6/72.1-1, milles teatati, et hageja on
28.11.-31.12.2013 kohustatud täitma tööülesandeid, kätte 04.12.2013. Hageja väitel otsis ta
2013. a novembris–detsembris tööd teises riigis. Hageja ei olnud tööandjale teatanud oma uut
elu- või asukohta, mistõttu tööandja saatis korralduse tööandjale teatavaks tehtud aadressil.
Hageja sai korralduse kätte hilinenult hagejast tuleneva riisiko tõttu. Seetõttu tuleb kohaldada
TsÜS § 69 lg-t 4 ja asuda seisukohale, et hageja sai tööandja korralduse kätte õigeaegselt ning
hagejale töötasu maksmine 28. ja 29.11.2013 ning 02. ja 03.12.2013 eest ei ole põhjendatud.

5. J.B. esitas apellatsioonkaebuse, milles taotleb Viru Maakohtu 9. oktoobri 2015 otsuse
tühistamist osas, milles kohus jättis menetluskulud poolte endi kanda, ning tühistatud osas uue
otsuse tegemist, millega jätta J.B. kantud menetluskulud summas 720 eurot Narva linna kanda;
alternatiivselt jätta J.B. kantud menetluskulud võrdeliselt hagi rahuldamise ulatusega (63,5%),
s.o summas 457,20 eurot, Narva linna kanda.
Apellatsioonimenetluse menetluskulud palub J.B. jätta samuti Narva linna kanda.
Apellatsioonkaebuse põhjenduste kohaselt:
1) ei saa pidada õiglaseks, et töövaidluses, kus üheks pooleks on kohalik omavalitsus, mille
koosseisu kuulub juriidiline teenistus ning mille tegevusest tingituna oli töötaja sunnitud
pöörduma töövaidluskomisjoni ja hiljem kohtumenetluses kasutama advokaadi abi, jäetakse
hagi osalisel rahuldamisel menetluskulud poolte kanda. Arvestades, et tööandja pöördus
kohtusse ning kohtulahendiga mõisteti temalt töötaja kasuks välja samad summad, mis
töövaidluskomisjoni poolt, siis on põhjendatud jätta menetluskulud täies ulatuses tööandja
kanda. Hagi rahuldati 63,5% ulatuses, s.o üle poole nõuete osas (rahuldati põhinõue summas
2002,81 eurot, hageja põhinõue oli 3151,73 eurot, kuna hageja vähendas 20.10.2014
puhkusetasu nõuet 347,10 euro võrra). Juhul kui kohus leiab, et menetluskulusid ei pea jätma
tööandja kanda täies ulatuses, on põhjendatud menetluskulude väljamõistmine tööandjalt
võrdeliselt hagi rahuldamise ulatusega;
2) palub hageja alternatiivselt kohaldada TsMS § 163 lg-t 2, kuna kostja ei nõustunud hageja
ettepanekuga sõlmida kompromiss summas 2000 eurot, millega sarnases ulatuses kohus hagi
rahuldas. Hageja taotleb TsMS § 633 lg 1 p 4 alusel sellekohase tõendi vastuvõtmist, kuivõrd
hageja ei saanud ette näha, et kohus jätab hagi enamus mahus rahuldamisel kulud poolte kanda.

6. J.B. vaidleb Narva linna (Narva Linnavalitsuse kaudu) apellatsioonkaebusele vastu.
Vastuväidete kohaselt:
1) rajas kohus otsuse TsMS § 436 lg-st 2 tulenevalt tõenditele ja leidis, et hageja on saanud
rohkem ühe päeva puhkusetasu. Hageja arvamus puhkusepäevade arvu kohta ei ole käsitatav
tõendina. Alates 2010. a arvestatakse puhkust kalendriaasta eest ning tulenevalt eelmise aasta
eest saamata jäänud puhkusest (29 päeva) oli hagejal õigus saada 2011. a puhkust 29+56 ehk
85 päeva, nii nagu kohas õigesti tuvastas. Samuti ei saanud hageja 2010. a puhata 10 päeva
rohkem, kuna vastavalt puhkuste ajakavale oli hagejal saamata jäänud puhkust 29 päeva, mis
liideti järgmise aasta puhkusele juurde. Tööandja 28.05.2012 käskkirjast nr 6-13/365 nähtub, et
hagejale anti puhkust 41 kalendripäeva (mitte ettenähtud 56 päeva), millest 11 päeva on
eelmise, s.o 2011. a eest, ja 30 päeva 2012. a eest. Ülesütlemisavalduses anti hagejale vaba aega
uue töö otsimiseks alates 16.10.2013 kuni 31.12.2013. 25.11.2013 andis tööandja välja


                                               6
korralduse nr 1-6/72.1.1, milles andis vaba aega uue töö otsimiseks kuni 27.11.2013. Hageja
sai korralduse kätte 03.12.2013. Kuna hageja otsis tööd välismaal, siis tuli ta tööle 20.12.2013.
Samuti töötas hageja 31.12.2013;
2) ei saa nõustuda kostja väitega, et 20. ja 31.12.2013 ei kuulu tööpäevade hulka. Vaidlust ei
ole selles, et nimetatud päevadel viibis hageja tööl, ning kostja ei ole esitanud ühtegi tõendit
selle kohta, et hageja nendel päevadel tööd ei teinud. Asjaolu, et tööandja ei kandnud päevi
tööaja tabelisse, ei saa tõlgendada töötaja kahjuks, kuna tegemist on tööandja ühepoolselt
koostatud dokumendiga;
3) on töötasu väljamõistmine 28. ja 29.11.2013 ning 02. ja 03.12.2013 eest põhjendatud, kuna
hageja ei teadnud varasema korralduse, millega talle anti aega uue töö otsimiseks kuni
31.12.2013, muutmisest. Hagejal oli õiguslik ootus, et tema suhtes tehtud korraldus jääb
kehtima. Hageja viibis uue töökoha otsingul Eesti Vabariigist eemal (teades, et talle on antud
selleks vaba aeg kuni 31.12.2013), seega ei kanna hageja riisikot tahteavalduse hilisema
kättesaamise suhtes. TsÜS § 69 lg 4 kohaldamine tulnuks kõne alla siis, kui hageja oleks
avaldanud valed elukoha andmed.

7. Narva linn (Narva Linnavalitsuse kaudu) vaidleb J.B. apellatsioonkaebusele vastu.
Vastuväidete kohaselt on kostja esitanud asjas apellatsioonkaebuse, leides, et kohus oleks
pidanud jätma töötaja hagi rahuldamata. Menetluskulud tuleb jätta poolte endi kanda.

RINGKONNAKOHTU PÕHJENDUSED
8. Ringkonnakohus leiab, et Viru Maakohtu 09.10.2015 otsus, millega rahuldati J.B. hagi Narva
linna (Narva Linnavalitsuse kaudu) vastu osaliselt, tuleb tühistada. Ringkonnakohus teeb asjas
uue otsuse, millega jätab J.B. hagi Narva linna (Narva Linnavalitsuse kaudu) vastu rahuldamata
ning menetluskulud J.B. kanda.
9. Narva linn vaidlustas apellatsioonkaebuses maakohtu otsuse täies ulatuses ning palus jätta
hagi rahuldamata. J.B. vaidlustas maakohtu otsuse menetluskulude jaotuse osas ning palus jätta
tema menetluskulud täies ulatuses Narva linna kanda või alternatiivselt jaotada menetluskulud
võrdeliselt hagi rahuldamise ulatusega.
10. Põhjendatud on maakohtu seisukoht, et kostja 25.11.2013 käskkirjad nr 1-6/72.1-1 (tvk
toimik lk 20, 21) muutusid hageja suhtes kehtivaks nende kättesaamisega 03.12.2013.
Maakohus on õigesti kohaldanud TsÜS § 69 lg-1 ja lg-t 2 ning kostja seisukoht
apellatsioonkaebuses, et antud juhul kuuluks kohaldamisele TsÜS § 69 lg 4, ei ole õige.
Vastavalt TsÜS § 69 lg 2 teisele lausele eemalviibijale tehtud tahteavaldus loetakse
kättesaaduks, kui see on jõudnud tahteavalduse saaja elu- või asukohta ja tal on mõistlik
võimalus sellega tutvuda.
Riigikohus on mitmes otsuses (näiteks 02.05.2012 otsus tsiviilasjas nr 3-2-1-50-12; 25.04.2012
otsus tsiviilasjas nr 3-2-1-151-11) asunud seisukohale, et tahteavalduse tegija kannab
tahteavalduse selle saaja elu- või asukohta jõudmise riski ja tõendamiskoormust, kuna sellest
sõltub, kas ja millal oli tahteavalduse saajal mõistlik võimalus sellega tutvuda.
Antud juhul on asja materjalide juures küll 25.11.2013 käskkirjad, kuid puuduvad tõendid,
millal kostja need postitas ja millisel viisil on püütud neid hagejale üle anda. Hageja on
kinnitanud käskkirjade kättesaamist 03.12.2013 ning kostja väide, et hageja pidi nimetatud
käskkirjas kätte saama 28.11.2013, on paljasõnaline.
Eelnevast tulenevalt on õige maakohtu järeldus, et seoses uue tahteavalduse tegemisega oli
hageja kohustatud tulema tööle 04.12.2013 ning täitma töökohustusi kuni 31.12.2013, mil
lõppes tema tööleping seoses ülesütlemisega.


                                               7
11. Kostja seisukohast nähtuvalt oli hageja puhkusel 13.09.-07.11.2013 ning hagejale oli antud
vaba aeg uue töö otsimiseks 08.11.-27.11.2013.
Kuna hageja oli kohustatud tulema tööle 04.12.2013, siis on maakohus põhjendatult leidnud, et
ajavahemikke 28.-29.11.2013 ja 02.-03.12 2013 eest oli kostja kohustatud maksma hagejale
keskmist töötasu. Maakohtu otsuse kohaselt moodustab hageja töötasu nimetatud nelja päeva
eest kokku 331,32 eurot ning maakohtu nimetatud arvestusele ei ole kostja vastuväiteid
esitanud. Kostja vastuväide seisnes üksnes selles, et eelmärgitud ajavahemikel pidi hageja
viibima tööl. Nimetatud vastuväitele vastas ringkonnakohus käesoleva otsuse p-s 10.
Lisaks on maakohus leidnud, et hageja oli tööl 20.12.2013 ja 31.12.2013 ning tuginenud
seejuures üleandmise-vastuvõtmise aktidele, mille alusel andis hageja tööandjale üle sülearvuti
ja adapteri ning tööandja hagejale tööraamatu. Samuti on kostja kinnitanud töövaidluskomisjoni
istungil (tvk toimik lk 64), et hageja oli 20.12.2013 ja 31.12.2013 tööl. Ainuüksi see, et kostja
tööajaarvestuse tabelis ei ole hagejat märgitud töölolevana, ei tõenda, et hageja tegelikult
nimetatud päevadel töö ei olnud. Seetõttu on põhjendatud maakohtu seisukoht, et 20.12.2013
ja 31.12.2013 eest on hagejal õigus saada töötasu 129,14 eurot. Kostja apellatsioonkaebuses
esitatud vastupidine seisukoht ei ole õige. Maakohtu poolsele töötasu arvestusele ei ole kostja
vastuväiteid esitanud.
Kokku moodustab hageja töötasu nõue 460,46 eurot.
12. Maakohus on iseenesest õigesti leidnud, et TLS § 100 lg 1 järgi moodustas hagejale
väljamakstava koondamishüvitise summa 1342,30 eurot ja TLS § 100 lg 5 järgi moodustas
hagejale väljamakstava hüvitise summa seoses ülesütlemisest vähem etteteatamisega 260 eurot.
Nimetatud hüvitiste suuruse üle pooltel vaidlus puudub.
13. Vastavalt TLS § 78 lg-le 3 tööandja võib käesoleva paragrahvi lõikes 1 nimetatud
nõusolekuta töötaja töötasust kinni pidada töötajale makstud ettemakse, mille töötaja peab
tööandjale tagastama, ja töölepingu lõppemisel tasu väljatöötamata põhipuhkuse eest.
Nimetatud sättest tuleneb, et kui töötaja on saanud tasu väljatöötamata puhkusepäevade eest,
on tööandjal õigus see summa lõpparvest kinni pidada ilma töötaja nõusolekuta.
Kostja peamine vastuväide menetluse kestel on see, et kuna tal on nõue hageja vastu tulenevalt
väljatöötamata puhkusepäevade eest tasu saamisest ning see on suurem võrreldes hagejale
väljamakstavate summadega, siis TLS § 78 lg 3 alusel pidas ta lõpparve tegemisel hagejale
väljamakstavad summad kinni ning seetõttu puudub hagejal tema vastu nõue.
Maakohtu seisukoht, mille kohaselt oli kostjal õigus hageja lõpparvest kinni pidada ainult ühe
enamsaadud puhkusepäeva tasu 59,95 eurot, on vastuolus kostja esitatud tõenditega, samuti
hageja 20.10.2014 menetlusdokumendis (I kd, tl 91-92) esitatud seisukohaga, milles hageja
nõustus, et ta on saanud enam puhkust 37 päeva (mitte 42,22 päeva) ja seetõttu pidas kostja
tema lõpparvest enam kinni tasu 5,22 päeva eest. Seejuures ei ole maakohus põhjendanud, miks
ta ei arvesta hageja selle seisukohaga.
Kostja on vastuses hagile (I kd, tl 32-33) ning sellele lisatud Narva Kreenholmi Gümnaasiumi
käskkirjadega (I kd, tl 39 pöördel-42 pöördel; tl 61, 66-66 pöördel) usaldusväärselt tõendanud,
et hageja on saanud 31.12.2013 seisuga enam puhkust 42,22 päeva. Seejuures nähtub Narva
Kreenholmi Gümnaasiumi 09.09.2013 käskkirjast nr 6-13/7, et hageja on saanud ette 2014 eest
puhkust 37 päeva ning see ühtib hageja 20.10.2014 menetlusdokumendis väljendatud
seisukohaga.
Maakohtu otsuse põhjendustes esitatud hageja enamsaadud puhkusepäevade arvutuskäik on
ebaõige ja vastuolus kostja esitatud tõenditega. Muu hulgas ei nähtu maakohtu põhjendustest,
millisel õigusaktil põhineb maakohtu seisukoht, et hagejal oli õigus saada 2013. a puhkust 100
kalendripäeva ulatuses.



                                               8
Ringkonnakohus tuvastas käesoleva otsuse p-s 11, et hageja sai kostja 25.11.2013 käskkirja
kätte 03.12.2013 ning tal oli kohustus asuda tööle 04.12.2013. Sellest tulenevalt on ebaõige
kostja seisukoht, et hageja puudus 2013. a novembris ja detsembris põhjuseta töölt kokku 34
kalendripäeva ning hagejal oleks seetõttu õigus saada 2013. a eest puhkust 50,78 päeva eest.
Kuna hageja oli alates 04.12.2013 tööl kaks päeva, siis puudus ta põhjuseta töölt 2013. a 26
kalendripäeva ning tal on õigus saada TLS § 68 lg 1 ja 2 järgi 2013. a eest puhkust 52 päeva
eest (56/365x365-26). Sellest tulenevalt moodustab enamsaadud puhkusepäevade arv mitte
42,22 päeva, vaid 41 päeva (52-50,78=1,22).
Maakohus lähtus enamsaadud puhkusetasu arvestamisel päevatasust 59,95 eurot ning
nimetatud summa suurust ei ole pooled apellatsioonkaebustes vaidlustanud.
Ülaltoodut arvestades on hageja saanud enamsaadud puhkusepäevade eest kokku 2457,95 eurot
(41x59,95) ning kostjal oli TLS § 78 lg 3 alusel õigus hagejale makstavast lõpparvest nimetatud
summa kinni pidada.
Kuna kostja nõue hageja vastu oli 2457,95 eurot ja see on suurem kui hageja 2062,76 euro
suurune nõue kostja vastu (töötasu nõue 460,46 eurot, koondamishüvitise nõue 1342,30 eurot
ja ülesütlemisest vähem etteteatamisest tulenev nõue 260 eurot), siis puudub hagejal kostja
vastu nõue ning seetõttu tuleb hagi jätta rahuldamata.
14. Ringkonnakohus jättis hagi rahuldamata ning sellest tulenevalt jäävad menetluskulud maa-
ja ringkonnakohtus TsMS § 162 lg 1 alusel hageja kanda.
Seoses hagi rahuldamata jätmisega tuleb jätta rahuldamata hageja apellatsioonkaebus, milles
hageja taotles menetluskulude kostja kanda jätmist või alternatiivselt menetluskulude jaotamist
võrdeliselt hagi rahuldatud ulatusega.
15. Ringkonnakohus jätab TsMS § 652 lg 4 alusel rahuldamata hageja taotluse võtta asja
materjalide juurde kirjaliku tõendina poolte vaheline e-kirjavahetus (II kd, tl 8-9), kuna hagejal
oli võimalus esitada nimetatud tõend maakohtu menetluses.




  /allkirjastatud digitaalselt/    /allkirjastatud digitaalselt/    /allkirjastatud digitaalselt/
         Viivi Tomson                  Triin Uusen-Nacke                   Üllar Roostoja




                                                9

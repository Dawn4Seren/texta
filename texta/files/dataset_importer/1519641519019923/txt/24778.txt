                                                                                          1

                                                                   Kriminaalasi nr 1-14-8058




                           KOHTUMÄÄRUS

Kohus                         Viru Maakohus

Määruse tegemise aeg ja koht 29. jaanuar 2016, Rakvere kohtumaja

Kriminaalasja number          1-14-8058

Kohtunik                      Heli Väinaste

Kohtuistungi sekretär         Enjar Malm

Tõlk                          Tatjana Šibajeva

                              Viru Vangla materjalid Aleksei Raguzovi vangistusest
Kohtuasi
                              tingimisi enne tähtaega vabastamiseks

Süüdimõistetu                 ALEKSEI RAGUZOV, isikukood 38706162242, Eesti
                              Vabariigi kodanik, haridus 7 klassi, elukoht xxxx

                              Karistuse kandmise algus 19.08.2015 ja lõpp 16.03.2016

Kaitsja                       v.-adv. vanemabi Heiki Kuningas



RESOLUTSIOON
Jätta ALEKSEI RAGUZOV vangistusest tingimisi enne tähtaega vabastamata.

Välja mõista riigieelarvest eraldatud vahendite arvelt Advokaadibüroo Objartel &
Partnerid (asukoht Riia 4, 51004 Tartu) kasuks 138 (ükssada kolmkümmend kaheksa
eurot, s.h on käibemaks 20%, s.o 23 eurot) eurot v.-adv. vanemabi Heiki Kuningas poolt
määratud korras süüdimõistetu Aleksei Raguzovi kaitsjana osutatud õigusabi eest.

KrMS § 175 lg 1 p 4 alusel välja mõista Aleksei Raguzovilt menetluskuluna kaitsjatasu 138
(ükssada kolmkümmend kaheksa) eurot riigituludesse v.-adv. vanemabi Heiki Kuningas
poolt osutatud õigusabi eest.

Aleksei Raguzovil tasuda väljamõistetud summa Maksu- ja Tolliameti arvelduskontole
SEB Pangas nr EE351010052031000004, Swedbankis nr EE502200221014193355, Nordea
                                                                                               2

Pangas nr EE401700017002872300 või Danske Bankis nr EE873300333499990003.
Maksekorraldusele märkida viitenumber 99914700019812 ning selgitus: „Aleksei Raguzov,
1-14-8058, kaitsjatasu“. Menetluskulu tasuda 30 päeva jooksul käesoleva kohtumääruse
jõustumisest arvates. Kui rahaline nõue pole täies ulatuses tähtaegselt tasutud, suunatakse
nõue täitemenetluse läbiviimiseks kohtutäiturile täitemenetluse seadustikus sätestatud
korras.

Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.


Asjaolud

Viru Vangla esitas 18.12.2015 Viru Maakohtule materjalid kinnipeetava Aleksei Raguzovi
vangistusest tingimisi enne tähtaega vabastamiseks.

Aleksei Raguzov tunnistati süüdi Viru Maakohtu 30.10.2014 kohtuotsusega KarS § 424 järgi
ning karistati 7 kuu vangistusega. KarS § 69 lg 1 alusel asendati vangistus üldkasuliku tööga 420
tunni ulatuses. Üldkasuliku töö tegemise tähtajaks määrati 7 kuud. Kohtuotsus kriminaalasjas
jõustus 15.11.2014. Üldkasuliku töö tegemisel pidi Aleksei Raguzov järgima kontrollnõudeid
vastavalt KarS § 75 lg 1 p 1-6 sätestatule, lisaks sellele määrati talle kohustus mitte tarvitada
alkoholi ja narkootikume. Viru Maakohtu 21.08.2015 kohtumäärusega pöörati Viru Maakohtu
30.10.2014 kohtuotsusega mõistetud kandmata karistus, ärakandmata osas 6 kuud 26 päeva,
kriminaalhooldusametniku erakorralise ettekande alusel täitmisele ning süüdimõistetu saadeti
karistust kandma. Karistuse kandmise alguseks loeti isiku kinnipidamise aeg 19.08.2015.

Kinnipeetavat on kriminaalkorras karistatud 13-l korral ning vanglas kannab ta karistust
seitsmendat korda. Käesolevat karistust kannab isik mootorsõiduki joobes juhtimise eest.
Varasemalt on teda karistatud varavastaste kuritegude eest ning mootorsõiduki joobes juhtimise
eest, samuti vägivalla kasutamise eest võimuesindaja suhtes. Seega on kuritegude dünaamika
varieeruv. Kuriteod on toime pandud kas majandusliku kasu saamise eesmärgil või on tegemist
mootorsõiduki joobes juhtimisega, millest nähtub ühiskonnaohtlikkus ja vastutustundetu
käitumine. Kinnipeetava praegune käitumine on sarnane varasemale käitumisele, kuriteod on
liigiliselt jäänud samaks, raskusaste ei ole muutunud. Kuritegude soodusteguriks on
sõltuvusainete tarvitamine. Karistusaja pikkusest tulenevalt ei ole kinnipeetavale vanglas
individuaalset täitmiskava koostatud.

Käesolevaks ajaks on kinnipeetav talle mõistetud karistusest ära kandnud enam kui 5 kuud ning
kanda jääb tal veel vähem kui 2 kuud vangistust.

Kinnipeetaval puuduvad distsiplinaarkaristused vangistuse jooksul.

Vanglast vabanemisel läheb isik elama aadressile xxxx, oma elukaaslase J D juurde. Nimetatud
aadressil asub üürikorter ning seal elab kinnipeetava elukaaslane koos kahe alaealise lapsega. Ka
enne vangistust elas isik samal aadressil. Aleksei Raguzov on lõpetanud Maardu vanglas 7.
klassi. Hariduse täiendamisse suhtub isik positiivselt, kuid leiab, et praegu ei ole seda enam
lihtne teha töö ja pere kõrvalt. Madal haridustase tingib madala konkurentsivõime tööturul,
mistõttu on haridustase seotud ka varavastaste kuritegude toimepanemisega, kuna tööle saamise
võimalused ei ole suured. Ametliku töö kogemus kinnipeetaval puudub. Enne vangistust töötas
ta mitteametlikult remondi- ja ehitustöödel. Käesoleval ajal on kinnipeetav vanglas hõivatud
                                                                                                3

majandustöödel. Isiku toimetulekut on mõjutanud alkoholi tarvitamine. Täitise andmetel on
isikul suured rahalised nõuded. Ta on korduvalt sooritanud kuritegusid rahalise kasu saamise
eesmärgil. Isiku majandusliku toimetuleku oskus on kasin.

Kinnipeetava lähedasteks on ema I R ja isa A R ning elukaaslane J D, kellel on kaks alaealist
last. Omavahelised suhted on head ja toetavad, suheldakse kokkusaamiste ja telefoni teel.
Aleksei Raguzov on lähedaste poolt koju oodatud. Kinnipeetava tutvusringkonda kuuluvad ka
kriminaalse minevikuga tuttavad, kuid isiku sõnul ei mõjuta nad tema elu. Senisele riskeerivale
ja hoolimatule elustiilile viitab kinnipeetava kriminaalne minevik, alkoholi kuritarvitamine ja
korduv avaliku korra rikkumine. Praegu on kinnipeetava sõnul tema elu täielikult muutunud tänu
kooselule ja perele, kus on väikesed lapsed.
Meditsiiniosakonna andmetel ei ole tegemist alkoholisõltlasega. Kinnipeetav on varasemalt
korduvalt sooritanud kuritegusid ja väärtegusid alkoholijoobes. Ta võib käituda alkoholijoobes
olles vägivaldselt. Kinnipeetava sõnul oli alkoholi tarvitamine varem probleemiks, kuid praegu
tarvitab ta oma sõnul alkoholi väga mõõdukalt. Isik on narkootikumide juhutarvitaja. Ta on
proovinud mõned korrad kanepit ja amfetamiini. 22.04.2015 on teda karistatud ühel korral
väärteokorras NPALS § 151 lg 1 alusel. Sõltuvust diagnoositud ei ole. Kuritegusid toime pannes
käitub isik impulsiivselt. Puudulik on probleemide äratundmise ja tegude tagajärgede nägemise
oskus, sest vaatamata korduvatele karistustele, kordub seadusevastane käitumine ja jätkub
mõnuainete tarvitamine. Kinnipeetav lähtub eelkõige oma vajadustest. Tema senine käitumine
on olnud vastutustundetu ja hoolimatu, ta ei ole suutnud ennast ohjata pikema aja eesmärkide
saavutamiseks. Isik ise tunnistab muutuste vajalikkust, väidab, et soovib õiguskuulekalt elada ja
tal on selleks vajalik tugi ka olemas perekonna näol. Risk uue kuriteo sooritamiseks on seotud
aga sellega, et nii tahtejõust kui ka oskustest võib puudu jääda. Kriminaalseid hoiakuid
kinnipeetav ei väljenda, kuid korduvad kuriteod ja väärteod näitavad negatiivset suhtumist
ühiskonda. Isik on rikkunud kriminaalhoolduse tingimusi ja kasutanud alkoholijoobes olles
vägivalda töökohustusi täitva ametniku suhtes. Kinnipeetav on valmis otsima
muutumisvõimalusi, kuid arvestades varasemat kuritegelikku käitumist, on säilinud risk
seaduserikkumiseks. Eesmärgid elus on olemas, kuid arvestades varasemat, on neid saavutada
raske. Uue kuriteo toimepanemise tõenäosus järgmise kahe aasta jooksul on vangla hinnangul
69%, vägivaldse kuriteo toimepanemise tõenäosus sama aja jooksul on 43%. Arvestades
kinnipeetava ohtlikkuse taset ning uue kuriteo toimepanemise tõenäosust ei toeta vangla
kinnipeetava tingimisi enne tähtaega vabastamist. Juhul, kui kohus peab otstarbekaks
kinnipeetav tingimisi enne tähtaega vabastada, teeb vangla ettepaneku määrata Aleksei
Raguzovile katseaeg kuni 16.03.2016 ning tulenevalt tema ohtlikkuse tasemest ja uue kuriteo
toimepanemise tõenäosusest käitumiskontroll kuni karistusaja lõpuni, s.o kuni 16.03.2016.
Käitumiskontrolli ajaks on otstarbekas määrata Aleksei Raguzovile KarS § 75 lg 2 p 2,21,4,7,8
sätestatud kohustused.

Kriminaalhooldusametnik oma arvamuses märgib, et rahvastikuregistri andmetel on Aleksei
Raguzov vallaline, lapsi tal ei ole. Lähedased ei tea kinnipeetava suhtlusringkonda. Arvestades
kinnipeetava korduvat kriminaalkorras karistatust võib eeldada, et tema tutvusringkonda
kuuluvad kriminaalse taustaga isikud. Ennetähtaegse vabanemise korral asub kinnipeetav elama
aadressile xxxx. Kodukülastuse käigus selgus, et tegemist on kahetoalise üürikorteriga, mille
omanik on R H. Leping on vormistatud elukaaslase J D nimele. J D ja isa A R on xxxx, ema I R
töötab xxxx. Vanemad ja elukaaslane on nõus kinnipeetavat vabanemisel toetama materiaalselt
ja moraalselt. Vabanedes tingimisi ennetähtaegselt ei ole Aleksei Raguzovil kindlat töökohta ja
eriala, tema töökogemused on vähesed. Karistusregistri andmetel on Aleksei Raguzovit
korduvalt kriminaalkorras karistatud nii tingimisi kui reaalse vangistusega. Käesolevat vangistust
kannab ta katseaja tingimuste rikkumise eest. Ta rikkus kohustust mitte tarvitada alkoholi ja
                                                                                                 4

narkootikume, hoidus kõrvale üldkasulikust tööst ning ei täitnud registreerimiskohustust.
Varasemad karistused ning käitumiskontrollile allutamine ei ole talle positiivset mõju avaldanud.

Aleksei Raguzov kinnitas kohtuistungil, et soovib vangistusest tingimisi enne tähtaega
vabaneda. Ta selgitas, et neil on probleemid noorema lapsega, kellel on autism, mistõttu pere
vajab tema toetust. Elukaaslane läheb 22. veebruaril xxxx haiglasse uuringutele ning tal on vaja
elukaaslast toetada ja olla vanema lapsega kodus. Ta on kindel, et saab nüüd
kriminaalhooldusega hakkama, sest ta ei taha enam perest eemal olla. Garanteeritud töökohta tal
ei ole, eriala samuti mitte. Iseloomustuses on kirjas, et tema töökogemus on väike. See inimene,
kellelt nad korterit üürivad, tegeleb korterite remondiga ja ta tegi viimasega koostööd. Alkoholi
tarvitas ta viimast korda 2014. aasta detsembris. Ta on kindel, et alkohol ei sega tema edaspidist
elu. Lisaks võib talle määrata veel mingeid sotsiaalprogramme. Vabaduses on kriminaalse
minevikuga inimesi, keda ta tunneb, aga ta ei suhtle nendega.

Abiprokurör Enn Pustak on edastanud kohtunikule oma seisukoha elektrooniliselt ning
lähtudes KrMS § 432 lg 33 teatanud, et ei soovi võtta osa Aleksei Raguzovi tingimisi enne
tähtaega vangistusest vabastamise küsimuse läbivaatamisest. Prokurör nõustub eelnimetatud
kinnipeetava kohta 27.11.2015 koostatud iseloomustuses toodud seisukohtadega, sh hinnanguga
uue kuriteo toimepanemise võimalikkusele ning kinnipeetava ohtlikkusele ega toeta samuti nagu
vangla A. Raguzovi ennetähtaegset vangistusest vabastamist. Eelnimetatud kinnipeetava
varasem elukäik ning toimepandud kuritegude arvukus ja iseloom viitavad tema ohtlikkusele.
Kinnipeetav on kriminaalkorras karistatud 13-l korral. Reaalset vanglakaristust kannab ta
seitsmendat korda. Seega ei olnud uute kuritegude toimepanemine juhuslik. Viru Maakohtu
21.08.2015 kohtumäärusest, millega pöörati täitmisele Viru Maakohtu 30.10.2014 kohtuotsusega
mõistetud karistuse ärakandmata osa, tuleneb, et eelmainitud kohtuotsusega A. Raguzov
tunnistati süüdi KarS § 424 järgi ning karistati 7 kuu vangistusega. KarS § 69 lg 1 alusel asendati
vangistus üldkasuliku tööga 420 tunni ulatuses. Üldkasuliku töö tegemise tähtajaks määrati 7
kuud. Kohtuotsus kriminaalasjas jõustus 15.11.2014. Üldkasuliku töö tegemisel pidi A. Raguzov
järgima kontrollnõudeid vastavalt KarS § 75 lg 1 p 1-6 sätestatule, ning kohustus mitte tarvitama
alkoholi ja narkootikume. A. Raguzov rikkus kohtu poolt määratud kohustust - mitte tarvitada
alkoholi ja narkootikume. Eeltoodust järeldub see, et varasemad karistused reaalse vangistuse
näol, aga ka karistuse kandmisest tingimuslik vabastamine ühes kriminaalhooldaja
käitumiskontrollile allutamisega ning vangistuse üldkasuliku tööga asendamine ei ole avaldanud
kinnipeetavale vajalikku eripreventiivset mõju, vaid ta on jätkanud kuritegude toimepanemist. A.
Raguzov kannab karistust KarS § 424 järgi ettenähtud liikluskuriteo eest. Olukorras, kus aastast
aastasse hukkub purjus juhtide süül Eesti Vabariigis kümneid ja saab vigastada sadu inimesi,
nõuavad positiivse üldpreventsiooni põhimõtted riigipoolset reaktsiooni, mis annaksid õiguse
adressaatidele selge signaali sellest, et liiklusõigusrikkumiste, sh eelkõige mootorsõiduki
joobeseisundis juhtimise näol on tegemist riigi poolt rangelt karistatavate õigusrikkumistega, mis
võib mh väljenduda eelduslikult vangistuse täiel määral ära kandmises. Nimetatud kinnipeetava
puhul on tegemist kõrge käitumiskontrollist kõrvalehoidumise riskiga, mistõttu ei ole
kriminaalhoolduse ajal võimalik tema ohtlikkust ühiskonnas alandada. Enne vangistust oli
kinnipeetaval probleeme alkoholi kuritarvitamisega, mida võib pidada uue kuriteo
toimepanemise riskifaktoriks. Väärib märkimist, et eelmainitud iseloomustuse kohaselt on
süüdimõistetu poolt uue kuriteo ja vägivaldse kuriteo toimepanemise tõenäosus järgmise 2 aasta
jooksul vastavalt 69% ja 43%. Isik on ohtlik avalikkusele (risk ühiskonnas). Seega on A.
Raguzovi puhul olemas arvestatav uute kuritegude toimepanemise tõenäosus. Prokurör peab
vajalikuks märkida, et karistuse tervikuna ärakandmine on reegliks ja sellest tingimisi
ennetähtaegne vabastamine selgelt erandiks. Nimetatud vangistatu puhul selliseid erandlikke
                                                                                                  5

veenvaid asjaolusid ei esine. Lähtudes eeltoodust ei toeta prokuratuur Aleksei Raguzovi
tingimisi ennetähtaegset vabastamist.

Kaitsja leidis, et antud juhul oleks ennetähtaegne vabastamine õigustatud. Lugedes vangla
iseloomustust ja kuuldes prokuröri arvamust, on neis märgitud alkoholi osa kuritegude
toimepanemisel. Kohtuistungil isik kinnitas, et ta on nõus osalema vastavates
sotsiaalprogrammides ja kriminaalhooldaja on see isik, kes saab neid programme soovitada ja
Aleksei Raguzovi sinna suunata. Kui loetakse alkoholi selliseks riskifaktoriks, siis seda enam
oleks vaja just selliseid meetmeid, mis seda riski maandaks ja sotsiaalprogramm oleks selles
suhtes väga oluline tegur. Kaitsja ei näinud, et varem oleks sellist programmi Aleksei Raguzovi
suhtes rakendatud ja juba sellest aspektist lähtudes oleks kriminaalhooldus vajalik.
Iseloomustusest käib läbi ka riskifaktor, et isik käib läbi kriminaalkorras karistatutega. Samas
nähtub nii iseloomustusest kui ka Aleksei Raguzovi ütlustest, et see pole selline ohutegur, sest tal
puudub vajadus selliste inimestega suhtlemiseks. Kaitsja leidis, et selline väide on täiesti usutav
ja seda kinnitab ka see aspekt, et isik kannab karistust kuriteo eest, mis ei ole grupis toime
pandud. Vangla iseloomustuses räägitakse perekonna toetusest ja kriminaalhooldaja leiab, et see
tugi on olemas, see on väga oluline ja positiivne asjaolu. Märgitud on, et puudub töökogemus,
aga isik selgitas, et tal on võimalik tööle asuda ja tööd saada. Perekonnale on vaja ka Aleksei
Raguzovit ennast, seda selgitas kinnipeetav istungil, et elukaaslane vajab teda. See on asjaolu,
mis räägib ennetähtaegse vabastamise kasuks. Kaitsja palus kohtul neid aspekte kaaluda ja
vabastada Aleksei Raguzov enne tähtaega.

KarS § 76 lg 4 sätestab, et tingimisi enne tähtaega vangistusest vabastamise otsustamisel
arvestab kohus kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdlasele kaasa tuua tingimisi enne tähtaega karistusest vabastamine.

Kohus, kuulanud ära süüdimõistetu, kaitsja, tutvunud prokuröri arvamusega ning Viru Vangla
poolt esitatud materjalidega, leiab, et süüdimõistetu Aleksei Raguzov ei kuulu vangistusest
tingimisi enne tähtaega vabastamisele. Kinnipeetavat on kriminaalkorras karistatud 13-l korral
ning reaalset vanglakaristust kannab ta juba seitsmendat korda. Viru Maakohtu 30.10.2014
kohtuotsusega tunnistati Aleksei Raguzov süüdi KarS § 424 järgi ning teda karistati 7 kuulise
vangistusega, milline KarS § 69 lg 1 alusel asendati 420 tunni üldkasuliku tööga. Viru Maakohtu
21.08.2015 määrusega pöörati ärakandmata vangistus kriminaalhooldusametniku erakorralise
ettekande alusel täitmisele, sest Aleksei Raguzov rikkus kohustust mitte tarvitada alkoholi ja
narkootikume, hoidus üldkasuliku töö tegemisest kõrvale ja rikkus registreerimisnõuet 3-l korral.
Eeltoodust järeldub, et varasemad karistused ei ole avaldanud isikule vajalikku eripreventiivset
mõju, mistõttu on kohtul alust kahelda selles, et isik sel korral kriminaalhooldaja järelevalve all
suudaks täita talle katseajaks määratud kontrollnõudeid ja kohustusi. Aleksei Raguzovile anti
viimase kohtuotsusega võimalus oma karistust vabaduses kanda, et olla pere jaoks samal ajal
olemas, kuid ta ei osanud seda vääriliselt hinnata. Kuritegude toimepanemise soodusteguriks on
olnud alkoholi tarvitamine, mida võib pidada uue kuriteo sooritamise peamiseks riskifaktoriks.
Kinnipeetaval puudub vabanedes töökoht, mis raskendab tema majanduslikku toimetulekut
vabaduses. Kohtu hinnangul ei saa jätta tähelepanuta asjaolu, et isik on varasemalt toime pannud
ka varavastaseid kuritegusid majandusliku kasu saamise eesmärgil. Uue kuriteo toimepanemise
tõenäosus järgmise kahe aasta jooksul on Viru Vangla hinnangul 69% ja vägivaldse kuriteo
toimepanemise tõenäosus sama aja jooksul on 43%, mis ei ole madalad riskid. Arvestades
kinnipeetava ohtlikkuse taset ning uue kuriteo toimepanemise tõenäosust ei toeta Viru Vangla
kinnipeetava tingimisi enne tähtaega vabastamist. Lisaks märgib kohus, et karistuse tervikuna
                                                                                               6

ärakandmine on reegliks ja sellest tingimisi ennetähtaegne vabastamine selgelt erandiks. Kohus
leiab, et Aleksei Raguzovi puhul selliseid erandlikke asjaolusid ei esine.

Positiivsena võib kinnipeetava puhul välja tuua selle, et tal puuduvad distsiplinaarkaristused
vangistuse jooksul ning et ta on olnud hõivatud majandustöödel. Kohtu hinnangul ei kaalu
kinnipeetavat positiivselt iseloomustavad asjaolud üles negatiivseid, millel kohus eelnevalt
peatus ning milliseid peab kohus kaalukamateks KarS § 76 lg-s 4 sätestatud asjaolude kogumis.

Kohtuistungil osales kinnipeetava taotlusel kaitsja v.-adv. vanemabi Heiki Kuningas, kellel kulus
õigusabi osutamiseks 138 eurot. Kohus leiab, et nimetatud summa õigusabi osutamise eest
kuulub väljamõistmisele kinnipeetavalt.

Kohus lähtus määrust tehes eeltoodust ja juhindus KarS § 76; KrMS § 426, 432, 384, 387.

/allkirjastatud digitaalselt/

Heli Väinaste
Kohtunik

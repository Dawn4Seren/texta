                                                                                 1-16-6994




                              KOHTUMÄÄRUS
Kohus                                Viru Maakohus

Määruse tegemise aeg ja koht         22. august 2016, Narva kohtumaja

Toimiku number                       1-16-6994

Kohtunik                             Astrid Asi (kirjalikus menetluses)

Taotluse esitaja                     Narva Linnakantselei Alaealiste komisjon
                                     asukoht Peetri 5, 20308 Narva
Taotlus                              Alaealise suunamiseks kasvatuse eritingimusi vajavate
                                     õpilaste kooli
Alaealine                            DK
                                     Isikukood xxx, elukoht Xxx.
                                     Juhindudes KrMS § 404 ja § 406 lg 3 p 1
RESOLUTSIOON

Anda luba paigutada alaealine DK (isikukood xxx, elukoht Xxx) alates 01.09.2016
üheks õppeaastaks kasvatuse eritingimusi vajavate õpilaste kooli - Maarjamaa
Hariduskolleegiumi Emajõe õppekeskusesse.

Politsei- ja Piirivalveameti Ida Prefektuuri Narva politseijaoskond on kohtumääruse
jõustumisel kohustatud toimetama alaealise DK Maarjamaa Hariduskolleegiumi
Emajõe õppekeskusesse.

Määrus saata Politsei- ja Piirivalveameti Ida prefektuurile, Narva linna alaealiste
komisjonile, DKle ning tema seaduslikule esindajale, Narva linnale (Narva linna
Sotsiaalabiameti kaudu) ja Maarjamaa Hariduskolleegiumi Emajõe õppekeskusele.

Edasikaebamise kord

Määruse peale võib alaealiste komisjon, alaealine või alaealise seaduslik esindaja esitada
määruskaebuse Tartu Ringkonnakohtule Viru Maakohtu Narva kohtumaja kaudu kümne
päeva jooksul, alates päevast, mil isik sai vaidlustatavast kohtumäärusest teada või pidi teada
saama.




                                                                                           1
                                                                                1-16-6994

Asjaolud

Narva Linnavalitsuse alaealiste komisjon taotleb luba alaealise DK (sündinud xxx, elukoht:
Xxx) suunamiseks Maarjamaa Hariduskolleegiumi Tapa Erikooli.

Taotluse kohaselt võttis Narva alaealiste komisjon 15.03.2016 vastu otsuse suunata Xxxi 7.
klassi õpilane DK (ik xxx, elukoht Xxx) kasvatuse eritingimusi vajavate õpilaste kooli.
05.08.2016 sai komisjon Maarjamaa Hariduskolleegiumist teate Kaagvere Erikooli Tapa
tegevuskoha vaba õppekoha broneerimisest.

Narva alaealiste komisjoni 26.03.2013, 17.09.2013, 04.03.2014, 22.04.2014, 17.09.2014,
17.02.2015, 22.09.2015 ja 05.01.2016 istungitel arutati alaealise DK juhtumit seoses tema poolt
toime pandud õiguserikkumistega (KarS § 121 lg 1, § 199 lg 2 p 7, § 200 lg 2 p 4, 7, § 262,
lõhkematerjaliseaduse § 58 lg 4 ja AS § 71). Komisjoni otsustega kohaldati Xxx suhtes
suunamist erinevate spetsialistide juurde vestlusele, pereteraapiat ning üldkasulikku tööd.
Mõjutusvahendid on täidetud osaliselt. Xxx jätkab kuritegude toimepanemist.
15.03.2016 istungil arutas alaealiste komisjon Politsei- ja Piirivalveameti Ida prefektuuri Narva
politseijaoskonna esindaja taotlust DK suhtes, kes on nooremana kui neljateistaastasena pannud
toime karistusseadustikus ettenähtud kuriteokoosseisule vastava õigusvastase teo ning on
koolikohustusliku isikuna puudunud ühe õppeveerandi jooksul mõjuva põhjuseta enam kui 20
protsendist õppetundidest.
Komisjoni istungil tunnistas Xxx end süüdi, kuid ei kahetsenud. Xxx jätkab jõhkralt koolikorra
rikkumist nii vahetunnis kui ka tundides. Ta solvab kooli töötajaid ja õpilasi, ei vali sõnu,
kasutades roppu sõimu. Rikub tundi, ise ei õpi, puudub põhjuseta tundidest, käitub
väljakutsuvalt, jõhkralt, räägib vastu, mängib tola. Kooli sotsiaalpedagoogide ja Narva
Sotsiaalabiameti lastekaitseinspektori vestlused Xxxga ei anna tulemusi. Alaealiste komisjoni
poolt kohaldatud mõjutusvahendid ei ole täidetud või pole andnud positiivset tulemust. Ühe kuu
eest hakkas temaga töötama pereterapeut Xxx. Kuid juba peale kaht kohtumist keeldus Xxx tööst
terapeudiga. Alaealise seaduslik esindaja Xxx ei saa poja kasvatamisega hakkama, ei leia temaga
kontakti, ei oma vajalikke teadmisi poja kontrollimiseks ega garanteeri, et Xxx käituks koolis või
tänaval vastavalt seadusele. DK vajab pidevat kontrolli vanemate isikute poolt, et tema vaba aeg
oleks organiseeritud. Narva linna Sotsiaalabiameti lastekaitseinspektori hinnangul ei saa seda
perekondlikes ja tava kooli tingimustes saavutada. DK deviantne käitumine on süstemaatiline,
ohtlik temale endale ja ka teistele lastele.

Xxxi juhtkonna esindaja arvamusel oleks mõistlik rakendada Xxx suhtes uute õigusrikkumiste
ennetamiseks rangemat mõjutusvahendit (Tapa Erikooli suunamine).

Vastavalt alaealise mõjutusvahendite seaduse paragrahvile 6 ja arvestades varem vastuvõetud
komisjoni otsuseid ning kohaldatud mõjutusvahendeid taotleb alaealiste komisjon kohtult luba
alaealise Xxx kaheks aastaks erikooli suunamiseks.

Maakohtu seisukoht

Vaadanud läbi Narva alaealiste komisjoni esitatud kirjalikud materjalid, leiab kohus, et taotlus
DK erikooli suunamiseks on põhjendatud ja kuulub rahuldamisele.

Põhikooli ja gümnaasiumiseaduse § 9 lg 2 järgi on koolikohustuslik laps, kes jooksva aasta
1. oktoobriks saab seitsmeaastaseks. Õpilane on koolikohustuslik põhihariduse omandamiseni
või 17-aastaseks saamiseni.


                                                                                          2
                                                                               1-16-6994
Alaealise mõjutusvahendite seaduse (AMVS) § 1 lg 2 järgi kohaldatakse kõnealust seadust
alaealise suhtes, kes on:
1) nooremana kui neljateistaastasena toime pannud karistusseadustikus ettenähtud
kuriteokoosseisule vastava õigusvastase teo;
2) nooremana kui neljateistaastasena toime pannud karistusseadustikus või muus seaduses
ettenähtud väärteokoosseisule vastava õigusvastase teo;
3) neljateist- kuni kaheksateistaastasena toime pannud karistusseadustikus ettenähtud kuriteo,
kuid prokurör või kohus on leidnud, et isikut saab mõjutada karistust või karistusseadustiku §-s
87 ettenähtud mõjutusvahendit kohaldamata ja kriminaalmenetlus on tema suhtes lõpetatud;
4) neljateist- kuni kaheksateistaastasena toime pannud karistusseadustikus või muus seaduses
ettenähtud väärteo, kuid kohtuväline menetleja on leidnud, et isikut saab mõjutada karistust
kohaldamata, või kohus on leidnud, et isikut saab mõjutada karistust või karistusseadustiku §-s
87 ettenähtud mõjutusvahendit kohaldamata ja väärteomenetlus on tema suhtes lõpetatud.

AMVS § 6 lg 2 kohaselt on alaealiste komisjonil õigus taotleda kohtult alaealise kasvatuse
eritingimusi vajavate õpilaste kooli suunamist, kui alaealine on toime pannud sama seaduse
paragrahv 1 lõikes 2 sätestatud teo, mille eest kohaldatud mõjutusvahendid ei ole andnud
tulemust ja kui kasvatuse eritingimusi vajavate õpilaste kooli suunamine toimub alaealise
kasvatusliku järelevalve huvides.

AMVS § 6 lg 3 kohaselt võib alaealiste komisjon taotleda kohtult luba 12 aasta vanuse või
vanema alaealise kasvatuse eritingimusi vajavate õpilaste kooli paigutamiseks.

DK on 12-aastane, kes on korduvalt pannud toime õigusrikkumisi, millel on nii väärteo kui ka
kuriteo tunnused vastavalt KarS § 121, § 218 lg 1, § 262 lg 1, § 200 lg 2 p 4, 7 ja AS § 71. Kuna
DK ei olnud süütegude toimepanemiste ajal süüvõimeline, saadeti materjalid alaealiste
komisjonile.

DK on jätkuvalt koolikohustuslik isik, kuid kohtule esitatud materjalidest nähtuvalt ei allu DK
õpetajate korraldustele ning ühe õppeveerandi jooksul on ta mõjuva põhjuseta puudunud enam
kui viiendikust õppetundidest.       DKt on suunatud erinevate spetsialistide vastuvõtule,
üldkasulikule tööle ning pereteraapiasse, kuid need ei ole olukorda parandanud. DK on jätkanud
kuriteo tunnustele vastavate tegude sooritamist, samuti koolis kehtiva korra rikkumist. Ka
alaealise seaduslik esindaja Xxx ei ole suutnud mõjutada oma poega loobuma uute
õigusrikkumiste toimepanemisest ning suunama teda koolikohustuse korrektsele täitmisele.

DK käitumine on alaealiste komisjonis korduvalt arutusel olnud, kuid komisjoni kohaldatud
leebemad mõjutusvahendid ei ole mõjutanud teda hoiduma uute õigusrikkumiste
toimepanemisest ega muutnud tema suhtumist koolikohustuse täitmisesse.

Eelnevast lähtuvalt on ilmne, et seni proovitud mõjutusvahendid ei ole lapse käitumist
mõjutanud ning ta jätkab rikkumiste toimepanemist. Seega on kohus seisukohal, et kuna alaealist
ei ole võimalik muul moel mõjutada ja kohtule esitatud andmetest nähtuvalt ei saa sellega
hakkama ka lapse vanem, tuleb DK suhtes kohaldada kasvatuse eritingimusi vajavate õpilaste
kooli suunamist.

Kohus leiab, et DK suunamine eritingimusi vajavate õpilaste kooli on põhjendatud lapse
õigusvastase käitumisega ning vajalik temale endale kasvatusliku järelevalve huvides ning
hariduse omandamiseks.

AMVS § 6 lg 4 kohaselt võib alaealise paigutada kasvatuse eritingimusi vajavate õpilaste kooli
kuni kaheks aastaks. Tähtaja määramisel arvestatakse õppeaasta lõpuga. Arvestades Xxx vanust


                                                                                         3
                                                                       1-16-6994
peab kohus esmakordsel mõjutusvahendi rakendamisel mõistlikuks määrata esialgu tähtajaks
üks aasta, mida vajadusel saab pikendada.

Eeltoodust tulenevalt annab kohus loa alaealise DK paigutamiseks                 Maarjamaa
Hariduskolleegiumi Emajõe õppekeskusesse üheks õppeaastaks, alates 01.09.2016.

Määruse tegemisel juhindus kohus AMVS §-dest 1, 6, 13 ja KrMS §-dest 404, 406; 407, 383, 384,
386 ja 387.


(allkirjastatud digitaalselt)

Astrid Asi
Kohtunik




                                                                                     4

                         KOHTUMÄÄRUS
Kohus                               Tartu Ringkonnakohus
Määruse tegemise aeg ja koht        19. oktoober 2016, Tartu (kirjalik menetlus)
Kriminaalasja number                1-16-7070
Kohtukoosseis                       Tiit Lõhmus, Mati Kartau, Maarika Kuusk
Kriminaalasi                        Andrei Kalinin süüdistuses KarS § 200 lg 2 p-de 4, 7, 8 järgi ja
                                    Aleksei Kuznets süüdistuses KarS § 200 lg 2 p-de 4, 7, 8, §
                                    424, § 274 lg 1 järgi kokkuleppemenetluses
Vaidlustatud kohtulahend            Viru Maakohtu (Jõhvi kohtumaja) 30. septembri 2016 otsus
                                    kokkuleppemenetluses
Kaebuste esitajad ja kaebuse        süüdistatav Andrei Kalinin (isikukood 37711103719), ja
liik                                Aleksei Kuznets (38302282225) apellatsioonid

RESOLUTSIOON
Jätta süüdistatavate Andrei Kalinini ja Aleksei Kuznetsi apellatsioonid Viru Maakohtu
30. septembri 2016 otsuse peale läbi vaatamata ja tagastada need esitajatele.

Edasikaebamise kord
Määruse peale võib KrMS § 384 lg 2 alusel advokaadi vahendusel Tartu Ringkonnakohtu
kaudu esitada määruskaebuse Riigikohtule 15 päeva jooksul alates päevast, mil isik sai
vaidlustatavast kohtumäärusest teada või pidi teada saama.
Asjaolud ja menetluse käik
1. Viru Maakohtu 30.09.2016 kohtuotsusega karistati Andrei Kalininit KarS § 200 lg 2 p-de 4,
7, 8 järgi 3 aasta 4 kuu vangistusega.
KarS § 68 lg 1 alusel arvati A. Kalinini karistusaja hulka eelvangistus alates 08.03.2016 ning
karistuse kandmise alguseks loeti 08.03.2016.
KrMS § 180 lg-te 1 ja 3 alusel jäeti A. Kalinini menetluskulud osaliselt, s.o summas 528 eurot
riigi kanda ning menetluskulud summas 1435 mõisteti välja A. Kalininilt (360 eurot riigi
õigusabi kulud, 1075 eurot sundraha). Menetluskulud tuleb tasuda 12-kuulise tähtaja jooksul
alates kohtuotsuse jõustumisest.
1.1. Sama 30.09.2016 kohtuotsusega karistati Aleksei Kuznetsi KarS § 64 alusel
liitkaristusega 3 aastat ja 9 kuud vangistust.
KarS § 68 lg 1 alusel arvati A. Kuznetsi karistusaja hulka eelvangistus alates 08.03.2016 ning
karistuse kandmise alguseks loeti 08.03.2016.
KrMS § 180 lg-te 1 ja 3 alusel jäeti A. Kuznetsi menetluskulud osaliselt riigi kanda ning
menetluskulud ülejäänud summas 1435 eurot, mõisteti välja A. Kuznetsilt (360 eurot riigi
õigusabi kulud, 1075 eurot sundraha). Menetluskulud tuleb tasuda 12-kuulise tähtaja jooksul
alates kohtuotsuse jõustumisest.


2. Viru Maakohtu 30.09.2016 otsuse peale esitas apellatsiooni süüdistatav A. Kalinin, kes
palub muuta maakohtu otsuse menetluskulude jaotamise osas ja teha uus otsus, millega
jäetakse suurem osa menetluskuludest riigi kanda.
Apellant märgib, et kokkulepe oli sõlmitud karistuse osas ning ei puutunud menetluskulusid,
seega nõustudes kokkuleppega ei nõustunud A. Kalinin väljamõistetud menetluskulude
jaotamisega. Menetluskulude jaotamine on tehtud ilma apellandi nõusolekuta. A. Kalinin
leiab, et sellega on rikutud KrMS 9. peatüki 2 jao sätteid. A. Kalinini varaline seis on väga
raske, samuti puuduvad tal sugulased, kes teda toetaks ning vangistuse tõttu on töötamise ja
teenimise võimalused piiratud. Kuna rahalisi vahendeid ei ole ja süüdimõistetu peab täitma ka
vabanemisfondi, puudub tal ilmselge võimalus hüvitada menetluskulusid. Selline võlg peale
vabanemist raskendab tema resotsialiseerumist.
2.1. Viru Maakohtu 30.09.2016 otsuse peale esitas apellatsiooni ka süüdistatav A. Kuznets,
kes palub muuta maakohtu otsuse menetluskulude osas ja teha uue otsuse, millega jätta osa
menetluskuludest veel riigi kanda, kuna ta ei näe lähema nelja aasta jooksul nende
maksmiseks võimalust.


Ringkonnakohtu poolt tuvastatud asjaolud ja järeldused
3. Ringkonnakohus, tutvunud maakohtu otsuse ja apellatsioonidega, leiab, et A. Kalinini ja
A. Kuznetsi apellatsioonid tuleb jätta läbi vaatamata ja tagastada nende esitajatele.
3.1. Riigikohus on kokkuleppemenetluses tehtud otsuse edasikaebamise osas selgitanud, et
kuna maakohus ei koosta kokkuleppemenetluses põhistatud kohtuotsust, ei ole täidetud
apellatsioonimenetluse põhilised eeldused ning seetõttu kohaldub KrMS § 318 lg 3 p-s 4
sätestatud edasikaebepiirang ka menetluskulude hüvitamise otsustuse vaidlustamisele.
Teisisõnu peab kokkuleppemenetluses lahendatud kriminaalmenetluse kulude hüvitamise
otsustuse peale esitatud kaebuses sisalduma viide mõnele KrMS 9. peatüki 2. jao või KrMS
§ 339 lg 1 sätte rikkumisele. KrMS § 318 lg-s 4 nimetatud aluse puudumise korral tuleb
ringkonnakohtul jätta kaebus KrMS § 326 lg 2 p 3 alusel läbi vaatamata (RKKKm 3-1-1-7-16,
p 5.3). Praegusel juhul ei ole A. Kalinin ja A. Kuznets viidanud ühelegi kokkuleppemenetluse
normi rikkumisele. Tehtud on üksnes deklaratiivne viide KrMS-i 9. peatüki 2. jaole. Mõlemad
rõhutavad üksnes korduvalt, et oma varalisest seisust tulenevalt ei ole ta võimeline
menetluskulusid tasuma.
3.2. Ringkonnakohus, tutvunud kriminaalasja materjalidega ning maakohtu otsusega, esimese
kohtuastme poolset menetlusnormide rikkumist ei avastanud. Tuvastamist leidis, et
30.09.2016 sõlmisid prokurör Anu Toluk, süüdistatavad A. Kalinin ja tema kaitsja Sergei
Politšev ning A. Kuznets ja tema kaitsja Arvo Suuban kokkulepped (kohtutoimik, lk 25-26,
27-28), mille kohaselt lisaks süüditunnistamisele ja karistuse mõistmisele jõuti kokkuleppele
ka menetluskulude osas, kus märgiti, mis ulatuses jäävad menetluskulud riigi kanda ja
süüdistatava kanda jäävad kohtumenetluses tekkivad kulud ning sundraha, mis tuleb tasuda
ositi 1 aasta jooksul. Kokkulepped oli allkirjastatud prokuröri, süüdistatavate ja kaitsjate
poolt.
Täidetud oli KrMS § 245 lg 1 p-st 12 tulenev nõue, mille kohaselt peavad pooled, s.o
prokurör, süüdistatav ja kaitsja, jõudma läbirääkimiste käigus kokkuleppele kohtueelses
menetluses, aga ka kohtumenetluses tekkida võivate menetluskulude hüvitamises, samuti
võimalikus menetluskulude vähendamises ja menetluskulude ositi hüvitamises KrMS § 180 lg

                                             2
3 alusel, s.o menetluskulude kandmise võimalikus individualiseerimises (p 12). Praegusel
juhul on osapooled antud küsimustes kokkuleppele jõudnud.
3.3. Viru Maakohus arutas eelkirjeldatud kokkulepet avalikult kohtuistungil 30.09.2016.
A. Kalinin ja A. Kuznets kinnitasid kohtule vastates, et on kokkuleppest aru saanud ning
vabatahtlikult andsid nõusoleku, jäädes istungil varasemate kokkulepete juurde. Maakohus
samal kuupäeval tehtud otsusega kokkulepped ka kinnitas, mõistes kohtuotsusega muuhulgas
A. Kalininilt ja A. Kuznetsilt kummaltki välja menetluskulud, so sundraha 1075 eurot ja
kaitsjatasu 360 eurot, mis tuleb tasuda 12 kuu jooksul. Seega ei ole tuvastatav
kriminaalmenetluse rikkumine.
4. Eelnevast lähtudes ja juhindudes KrMS § 318 lg-st 4, KrMS § 326 lg-2 p-st 3 jätab
ringkonnakohus A. Kalinini ja A. Kuznetsi apellatsioonid läbi vaatamata ja tagastab
esitajatele.



       /allkiri/                  /allkiri/                   /allkiri/
      Tiit Lõhmus                 Mati Kartau                Maarika Kuusk




                                              3

                            KOHTUOTSUS
                               EESTI VABARIIGI NIMEL

Kohus                                Tallinna Ringkonnakohus
Kohtukoosseis                        Oliver Kask (eesistuja), Villem Lapimaa ja Kaire
                                     Pikamäe
Otsuse tegemise aeg ja koht          30. september 2016, Tallinn
Haldusasja number                    3-15-1287
Haldusasi                            MP kaebus Tallinna Vangla vastu ebapiisava
                                     põrandapinna tagamisega ja nõuetele mittevastavatesse
                                     kambritesse paigutamisega tekitatud mittevaralise
                                     kahju hüvitamiseks
Menetlusosalised ja nende            Kaebaja – MP
esindajad                            Vastustaja – Tallinna Vangla, esindaja Teerika Marilin
                                        Martisen
Vaidlustatud kohtulahend             Tallinna Halduskohtu 5. oktoobri 2015. a otsus
Menetluse alus ringkonnakohtus       Tallinna Vangla apellatsioonkaebus
Asja läbivaatamine                   Kirjalik menetlus


RESOLUTSIOON
        1.    Rahuldada Tallinna Vangla apellatsioonkaebus.
        2.     Tühistada Tallinna Halduskohtu 05.10.2015 otsus haldusasjas nr 3-15-1287
        osas, milles halduskohus rahuldas MP kaebuse.
        3.    Teha uus otsus, millega jätta MP kaebus täies ulatuses rahuldamata.
        4.   Jätta MP menetluskulu summas 317,86 eurot Eesti Vabariigi kanda ja
        summas 11 eurot tema enda kanda.
        5.    Jätta Tallinna Vangla menetluskulud tema enda kanda.


EDASIKAEBAMISE KORD
Otsuse peale võib Riigikohtule esitada kassatsioonkaebuse hiljemalt 31.10.2016 (HKMS §
212 lg 1).
Vastuseks     esitatud   kassatsioonkaebusele    võib   teine    menetlusosaline    esitada
vastukassatsioonkaebuse 14 päeva jooksul kassatsioonkaebuse vastukassatsioonkaebuse
esitajale kättetoimetamisest arvates või ülejäänud kassatsioonitähtaja jooksul, kui see on
pikem kui 14 päeva (HKMS § 215 lg 3).
   2
                                                                                    3-15-1287
   Kui kassaator soovib asja arutamist kohtuistungil, tuleb seda kassatsioonkaebuses märkida,
   vastasel korral eeldatakse, et ta on nõus asja lahendamisega kirjalikus menetluses (HKMS
   § 213 lg 1 p 5). Sõltumata kohtuistungi soovi märkimisest võib Riigikohus
   kassatsioonkaebuse läbi vaadata kirjalikus menetluses, kui ta ei pea istungi korraldamist
   vajalikuks (HKMS § 223 lg 1).
   Kui menetlusosaline soovib kassatsioonkaebuse esitamiseks saada menetlusabi, tuleb tal
   Riigikohtule esitada vastavasisuline taotlus. Menetlusabi taotluse esitamine ei peata
   menetlustähtaja kulgemist (HKMS § 116 lg 5) ning kassatsioonitähtaja järgimiseks peab
   menetlusabi taotleja tegema tähtaja kestel ka menetlustoimingu, mille tegemiseks ta
   menetlusabi taotleb, eelkõige esitama kassatsioonkaebuse (HKMS § 116 lg 6).
   ASJAOLUD JA MENETLUSE KÄIK
1. MP esitas 02.03.2015 Tallinna Vanglale kahju hüvitamise taotluse mittevaralise kahju
   hüvitamiseks summas 14 eurot iga Tallinna Vanglas viibitud päeva eest seoses ebakohaste
   kinnipidamistingimustega perioodil 20.10.2011–17.12.2013. Taotluse kohaselt ei olnud MP-le
   tagatud piisav põrandapind. Samuti alandasid muud kinnipidamistingimused tema väärikust:
   puudus privaatsus; puudus võimalus tegeleda spordiga; õues mängis liiga vali muusika, mis
   kostus ka kambritesse; kambri valgustus ei vastanud seaduses sätestatud nõuetele; võimaldati
   ainult ühte 10-minutilist duši all käimise korda nädalas ja kambrites puudus soe vesi;
   kambrites oli pidevalt niiske ja rõske, seintel esines hallitust; ventilatsioon oli puudulik;
   õhuakendele paigaldatud metallist plaadid takistasid õhuvahetust; ööpäevas võimaldati üksnes
   ühetunnine jalutuskäik väljaspool kambrit jalutusboksis, mille suurus oli ebapiisav.
2. Tallinna Vangla tagastas 10.06.2015 vastusega kahju hüvitamise taotluse osas, mis puudutas
   kinnipidamistingimusi perioodil 20.10.2011–01.03.2012, ja jättis perioodi 02.03.2012–
   17.12.2013 puudutavas osas taotluse rahuldamata.
3. MP esitas 20.05.2015 Tallinna Halduskohtule kaebuse mittevaralise kahju hüvitamiseks
   summas 14 eurot iga Tallinna Vanglas viibitud päeva eest seoses ebapiisava põrandapinna
   ning muude ebakohaste kinnipidamistingimustega perioodil 20.10.2011–17.12.2013.
   Tallinna Vanglas viibimise ajal rikkus vangla Euroopa inimõiguste ja põhivabaduste kaitse
   konventsiooni (EIÕK) art-t 3 ning alandas kaebaja inimväärikust, kuna ei taganud talle
   piisaval määral kambripinda ühe kinnipeetava kohta. Kambripinna arvestamisel tuleb selle
   üldpindalast maha arvestada mööbli ja WC alla jääv pind. Seega oli igal vanglas viibimise
   päeval talle tagatud kambripind alla 3 m2. Lisaks alandasid kaebaja inimväärikust muud
   ebakohased kinnipidamistingimused: kaebaja pidi viibima kambris 23 tundi ööpäevas, v.a
   ühetunnine jalutuskäik väljaspool kambrit; ei võimaldatud osaleda üheski huvialaringis ega
   spordiüritusel ega külastada spordisaali; jalutusboksi suurus oli ebapiisav ning seal puudus
   spordiinventar; puudus privaatsus; õues mängis liiga vali muusika, mis kostus ka kambritesse;
   kambri valgustus ei vastanud seaduses sätestatud nõuetele; võimaldati ainult ühte 10-
   minutilist duši all käimise korda nädalas ja kambrites puudus soe vesi; kambrites oli pidevalt
   niiske ja rõske, seintel esines hallitust; ventilatsioon oli puudulik; õhuakendele paigaldatud
   metallist plaadid takistasid õhuvahetust. Olukord tekitas kaebajas stressi, ängistust, pidevat
   pingeseisundit, meeleolu langust, abitust ja alandatust.
4. Tallinna Vangla palus lõpetada menetlus osas, mis puudutas perioodi 20.11.2011–
   01.03.2012, ja jätta ülejäänud perioodi osas kaebus rahuldamata.
   Kahjunõue perioodi 20.10.2011–01.03.2012 osas ei ole tähtaegne. Kaebaja pidi kohe, kui ta
   20.10.2011 taas Tallinna Vanglasse paigutati, aru saama, et Tallinna Vangla


                                                                                            2(9)
   3
                                                                                    3-15-1287
   kinnipidamistingimused võivad tema õigusi rikkuda ning talle kahju tekitada. Kaebajale
   tagatud isiklik põrandapind muutus kinnipidamise kestel, mistõttu pidi kaebaja
   kinnipidamistingimuste mõjust kohe aru saama. Kambris 455, kuhu kaebaja oli paigutatud
   perioodil 20.10.2011–30.01.2012, oli erinevatel ajavahemikel ühe kinnipeetava kohta
   kambripinda 2,65 m2 – 3,98 m2. Seega pidi kaebaja kambri põrandapinna väiksuse mõju
   tunnetama kohe, kuid hiljemalt 27.10.2011. Sellest hetkest hakkas kulgema ka riigivastutuse
   seaduse (RVastS) § 17 lg-s 3 sätestatud kolmeaastane kahju hüvitamise nõude esitamise
   tähtaeg.
   Kaebus perioodi 02.03.2012–17.12.2013 osas tuleb jätta rahuldamata. Perioodil 20.02.2012–
   12.03.2012 viibis MP lukustatud kambris. Alates 13.03.2012 paigutati kaebaja avatud
   eluosakonda, kus uksed olid lukustatud üksnes öörahu ajaks. Kaebajale oli Tallinna Vanglas
   viibimise ajal tagatud igapäevane, vähemalt tunniajane jalutuskäik värskes õhus ning alates
   13.02.2013 ka iganädalane spordisaali kasutamise võimalus. Täiendavaid liikumisvõimalusi
   on andnud erinevad hõivetegevused, samuti lühiajalistel kokkusaamistel käimine. Vangla ei
   ole rikkunud EIÕK art-t 3. Tallinna Vangla lähtus kuni 31.12.2013 kehtinud vangla
   sisekorraeeskirja (VSKE) § 6 lg-s 6 sätestatust ja tagas kaebajale vähemalt 2,77 m2
   põrandapinda (koos tualettruumi ja mööblialuse pinnaga).
   Vangla tegevus mitme kinnipeetava ühte kambrisse paigutamisel ei ole õigusvastane. Kambri
   23, kus kaebaja viibis 98% vaidlusalusest perioodist, jalutusboksis ei mängi raadio. Seega ei
   saanud kaebaja kambris ega ka jalutuskäigu ajal vali muusika mängida. Kambri 129
   jalutushoovis mängib raadio, sest vangla peab vangistusseadusest tulenevalt tagama
   kinnipeetavale võimaluse kuulata raadiot. Õigusaktidest ei tulene vanglale keeldu
   jalutusboksides muusika mängimiseks. Kambrite 129 ja 23 valgustus vastas seaduses
   sätestatud normidele. Kaebaja ei ole varem pöördunud vangla poole väidetava ebapiisava
   valgustuse probleemi lahendamiseks. Kaebaja väide, et tal võimaldati üksnes üks 10-
   minutiline dušš nädalas, ei vasta tõele. Kinnipeetavatele tagatakse kord nädalas vähemalt 20-
   minutiline dušš. Muu hulgas on kambris lubatud seep. Seega saab ennast vajalikul määral
   pesta ka kambris. Õigusaktidest ei tulene, et kambri pesemiskoht peab olema varustatud sooja
   veega. Vee soojendamiseks on kinnipeetavatele lubatud soetada veekeedukann. Alates 2013. a
   veebruarist annavad valvurid soovi avaldamisel kinnipeetavatele kambrisse veekeedukanne.
   Kõigis Tallinna Vangla kambrites on osaliselt sund- ja osaliselt loomulik ventilatsioon.
   Õhuhulka on võimalik reguleerida akna küljes asuva õhutusava kaudu. Kütteperioodil tagab
   keskküte ühtlase temperatuuri ja kuivatab õhku. Kambri 23 akna ees perforeeritud metallist
   plaate ei ole. Akna ees on vaid trellid ja aken on täielikult avatav. Julgeoleku tagamiseks on
   kambrite akendel ees piirded, kuid need ei takista õhu liikumist. Ajal, mil kaebaja oli
   paigutatud kambrisse nr 129, sai ta jalutada boksides, mille suurus oli 15 m 2. Võimalus
   viibida väljaspool kambrit üksnes ühe tunni vältel tuli asjaolust, et MP oli vahistatu staatuses.
   Alates 13.03.2012 paigutati kaebaja kolmanda üksuse sektsiooni, mille jalutushoovi suurus oli
   ca 190 m2.
   Kaebaja ei ole kasutanud õiguskaitsevahendeid oma õiguste rikkumise ärahoidmiseks. Kui
   kaebaja Tallinna Vanglas viibides leidis, et vangla rikub tema õigusi, oli tal võimalik
   pöörduda sellekohase märgukirja või taotlusega vangla poole.
5. Tallinna Halduskohtu 05.10.2015 määrusega lõpetati haldusasja nr 3-15-1287 menetlus osas,
   mis puudutas mittevaralise kahju hüvitamise nõuet perioodi 20.10.2011–01.03.2012 eest.
   Halduskohus leidis, et kahju hüvitamise taotlus nimetatud perioodi osas on Tallinna Vanglale
   esitatud RVastS § 17 lg-s 3 sätestatud tähtaega rikkudes ning tähtaja ennistamiseks puudub
   alus.


                                                                                               3(9)
   4
                                                                                   3-15-1287
6. Tallinna Halduskohtu 05.10.2015 otsusega rahuldati kaebus osaliselt perioodi 02.03.2012–
   17.12.2013 osas ning mõisteti Tallinna Vanglalt MP kasuks välja mittevaralise kahju hüvitis
   summas 37 eurot. Lisaks tunnistas kohus õigusvastaseks kaebaja kinnipidamistingimused
   Tallinna Vangla avatud sektsioonis 496 päeva jooksul ajavahemikul 02.03.2012–17.12.2013,
   kui põrandapinda ühe kinnipeetava kohta oli alla 3 m 2, kuid rohkem kui 2,5 m2. Tallinna
   Vanglalt mõisteti MP kasuks välja menetluskulu 1,1 eurot.
   Olukorras, kus kambri juurde kuulub tualett eraldi ruumis, ei saa selle pinda arvata kambri
   pindala hulka. Tualetti ei saa pidada ruumiks, mis võimaldaks vaba liikumist lisaks kambri
   elupinnale. Mööblialuse pinna mahaarvamine ei ole põhjendatud, kuna see on kambri kui
   eluruumi oluliseks osaks.

   Perioodil, kus põrandapinda ühe kinnipeetava kohta oli 3 m2 või rohkem, ei saa pidada
   vastustaja tegevust õigusvastaseks. Samuti oli kaebaja teatud hulga päevi tingimustes, kus
   kambripinda ühe kinnipeetava kohta oli küll vastavalt VSKE § 6 lg 6 miinimumtasemele (2,5
   m2), kuid alla 3m2. Neist seitsmel päeval viibis kaebaja ööpäev läbi suletud kambris
   vastuvõturežiimil. Samas viibis kaebaja neli päeva ka tingimustes, kus kambri pindala ühe
   inimese kohta oli alla 2,5 m2. Ajal, mil kaebaja viibis vastuvõturežiimil lukustatud kambris,
   v.a. ühetunnise jalutuskäigu ajal värskes õhus, ei osalenud ta tööhõives ega olnud hõivatud
   õppimisega. Kaebajal oli 02.03.2012 lühiajaline kokkusaamine. Kuni 12.03.2012 ei olnud tal
   võimalik kasutada spordisaali. Samas sai kaebaja jalutada märksa suuremates jalutusboksides
   (suurusega ca 190 m2) kui on avatud osakonna jalutusboksid (ca 15 m2).

   Alates 13.03.2012 oli kaebaja paigutatud avatud sektsiooni. Kaebajal oli vastavalt
   päevakavale neli tundi vaba aega, mille jooksul ta sai tulenevalt VSKE § 8 lg-st 1 osakonnas
   vabalt ringi liikuda. Lisaks sellele võimaldati kaebajale igapäevane ühetunnine jalutuskäik.
   Samuti oli ta hõivatud muude tegevustega. Ajavahemikul 13.03.2012–17.12.2013 oli
   kaebajale tagatud spordisaali kasutamine üks kord nädalas. Kaebaja ei ole esitanud ühtegi
   tõendit, et tal vastav võimalus puudus. Kui kaebajal ei olnud spordisaali kasutamine tagatud
   sarnaselt teistele avatud osakonnas viibivatele kinnipeetavatele, pidanuks kaebaja juhtima
   sellele tähelepanu. Eeltoodu põhjal ei pea kohus usutavaks kaebaja väidet tema hoidmisest
   kogu vaidlusaluse perioodi jooksul 23 tundi ööpäevas lukustatud kambris. Seega
   kompenseerisid        lühiajalised    viibimised     väljaspool     kambrit     õigusvastaste
   kinnipidamistingimustega tekitatud mittevaralist kahju.

   Kambris, kus kaebaja viibis 98% vaidlusalusest perioodist, ei mänginud jalutusboksis raadio,
   mistõttu ei saanud kaebaja kambris ega ka jalutuskäigu ajal vali muusika mängida. Kambris
   129 mängib jalutushoovis raadio ning muusika ei olnud terviskahjustavalt vali. Kaebaja ei ole
   eelnimetatud vastustaja selgitustele vastuväiteid esitanud, mistõttu ei saa kaebaja esitatud
   väiteid pideva sunnitud raadio kuulamise kohta kambris ja jalutuskäikude ajal pidada
   usutavaks. Ühetunnise jalutuskäigu ajal raadio mängimist ei saa pidada kinnipeetava
   inimväärikust riivavaks, kui raadio ei ole vali. Kambris nr 23 on aknal ees vaid trellid ja aken
   on täielikult avatav. Kaebaja ei ole sellele vastuväiteid esitanud, mistõttu ei pea kohus kaebaja
   vastavaid väiteid põhjendatuks. Vangla on taganud kaebajale kambri valgustatuse kooskõlas
   õigusaktidega. Kaebajal oli soovi korral võimalus soetada vangla kauplusest näpitslamp. Nii
   puuduliku kunstliku valguse kui ka ventilatsiooni mittetoimimise korral on kohane
   õiguskaitsevahend kohene pöördumine vanglaametnike poole. Vastustaja seisukohtades
   ventilatsiooni toimivuse osas ei ole alust kahelda. Alust ei ole kahelda ka selles, et
   kütteperioodil tagab kambrites ühtlase temperatuuri ja kuiva õhu keskküte. Õigusaktidest ei
   tulene, et kambri pesemiskoht peaks olema varustatud sooja veega. Sooja vett on võimalik
   teha kiirkeedukannuga. Selle puudumisel antakse veekeetja valvurite poolt vastava soovi

                                                                                               4(9)
   5
                                                                                 3-15-1287
   avaldamisel. Kaebaja ei ole nimetatud seisukohtadele vastu vaielnud. Järelikult oli tal
   võimalik kasutada sooja vett hügieeni tagamiseks. Vastustaja on kinnitanud, et kaebajale
   võimaldati kord nädalas duši kasutamine vähemalt 20 minuti vältel.

   Ruuminappust on kaebaja suhtes leevendanud võimalused päevakava järgselt nelja tunni
   vältel liikuda väljaspool kambrit, kasutada võimalust igapäevaseks ühe tunni pikkuseks
   jalutuskäiguks, tegeleda vähemalt mingil määral kehakultuuriga, osaleda töös ja õppetööl ning
   erinevates grupilistes tegevustes, viibida kokkusaamistel. Kaebaja ei ole varasemalt
   vaidlustanud oma kinnipidamistingimusi. Asjas esitatud tõenditest ei tulene, et
   olmetingimused Tallinna Vanglas oleksid olnud sellised, mis kogumis võinuksid raskendada
   rikkumist. Kaebusesse puutuval ajaperioodil viibis kaebaja üksnes neljal päeval kambrites,
   kus polnud tagatud miinimummääras isiklikku põrandapinda. Oludes, kus kambripind ühe
   isiku kohta ei küündinud 3 m2-ni, on kaebaja viibinud võrdlemisi pikka aega. Samas on nende
   ajavahemike seas päevi, mil kinnipeetavate arv kambris oli väiksem ning kambripinna suurus
   nõuetekohane. Kaebaja ei ole kogu oma kinnipidamisaja jooksul kasutanud võimalust kahju
   tekkimise vähendamiseks läbi vastavate kaebuste esitamise või ettepanekute tegemise
   haldusorganile.

   Vastustaja tegevus kaebaja kinnipidamisel oli õigusvastane osas, kus kaebaja isiklik ruum
   kambris jäi alla 3 m2. Vastustaja ei saa tugineda oma tegevuse õiguspärasuse põhjendamisel
   VSKE § 6 lg-le 6, sest vaidlusalusel ajal kehtinud redaktsioonis oli see säte põrandapinna
   miinimumnõude osas vastuolus EIÕK art-ga 3 ja ka vangistusseaduse (VangS) § 4 1 lg-ga 1.
   Tallinna Vangla on kohustatud hüvitama kaebajale kinnipidamise ajal 02.03.2012–17.12.2013
   isikliku ruumi vähesusest tekkinud mittevaralise kahju rahalise kompensatsiooni maksmisega,
   välja arvatud 142 päeva, kus pinda ühe kinnipeetava kohta oli 3 m2 või rohkem. Põhjendatud
   ei ole rahalise hüvitise väljamõistmine olukorras, kus kaebaja viibis vangla avatud osakonnas
   ja vaba põrandapinda oli küll vähem kui 3 m 2, kuid rohkem kui 2,5 m2. Selles osas on
   piisavaks hüvitiseks kinnipidamistingimuste õigusvastasuse tuvastamine.

   Perioodi eest, mil kaebaja viibis vangla avatud osakonnas oludes, kus põrandapinda ühe
   kinnipeetava kohta oli küll alla 3 m 2, kuid rohkem kui 2,5 m2, on piisavaks hüvitiseks
   tuvastada nimetatud oludes viibimise õigusvastasus. Perioodi eest, mil kaebaja oli paigutatud
   suletud lukustatud kambrisse, kus põrandapinda inimese kohta oli 2,5 m 2 kuni 3 m2, on
   kohaseks hüvitiseks summa kolm eurot päeva kohta, kokku 21 eurot. Perioodi eest, mil
   kaebaja viibis tingimustes, kus ei olnud täidetud isegi 2,5 m2 nõue, on kohaseks hüvitiseks
   neli eurot päeva kohta, kokku 16 eurot. Kokku on väljamõistetava mittevaralise kahju
   summaks 37 eurot. Kaebus rahuldatakse ca 10% ulatuses, seega on põhjendatud mõista
   vastustajalt kaebaja kasuks välja tasutud riigilõiv summas 1,1 eurot.

   MENETLUSOSALISTE SEISUKOHAD APELLATSIOONIMENETLUSES
7. Tallinna Vangla palub apellatsioonkaebuses tühistada Tallinna Halduskohtu 05.10.2015
   otsus osas, milles kohus rahuldas kaebuse, ning uue otsusega jätta kaebus täies ulatuses
   rahuldamata ning menetluskulud MP enda kanda.
   Halduskohus on ebaõigesti arvutanud põrandapinna arvestamisel kambri üldpindalast maha
   WC aluse pinna. VSKE § 7 lg 1 p-de 7 ja 8 kohaselt kuulub kambri sisustuse hulka võimaluse
   korral ka WC. Seega kui WC on kambri sees, on see kambri osa. Tallinna Vangla lähtus kuni
   31.12.2013 kehtinud VSKE § 6 lg-s 6 sätestatust ja tagas kaebajale kambris 129 vähemalt
   2,77 m2 põrandapinda, millest ei ole maha arvestatud kambri tualettruum. Seega ei ole
   vastustaja rikkunud siseriikliku õiguse norme ega hoidnud kaebajat inimväärikust alandavates

                                                                                           5(9)
   6
                                                                                       3-15-1287
   tingimustes. Ebaõige on halduskohtu seisukoht, et vastustaja ei saa oma tegevuse
   õiguspärasuse põhjendamisel tugineda VSKE § 6 lg-le 6. Riigikohtu põhiseaduslikkuse
   järelevalve kolleegium ei ole 20.06.2014 otsuses nr 3-4-1-9-14 tuvastanud VSKE § 6 lg 6
   vastuolu põhiseadusega. Eestis kehtestatud põrandapinna minimaalmäär 2,5 m2 oli kehtestatud
   seetõttu, et see oli määr, mida ei saanud tol ajal pidada Euroopa vangistusõiguse praktikat
   arvestades inimväärikust alandavaks ning mida oli teoreetiliselt reaalne kinnipeetavale tagada.
   2013. aastal selgus, et alla 3 m2 kambripinda peetakse Euroopa Inimõiguste Kohtu (EIK)
   praktika kohaselt iseenesest EIÕK rikkumiseks ning koheselt on astutud samme siseriikliku
   õiguse EIK praktikaga kooskõlla viimiseks.
   Halduskohus on jätnud kaebaja liikumisvõimaluste tuvastamisel hindamata asjaolu, et kaebaja
   sai ööpäevas väljaspool kambrit liikuda 16 tundi, mitte 4 tundi. Kamber 23 asub avatud
   eluosakonnas, kus kambrite uksed on lukustatud üksnes öörahu ajaks. Halduskohus on
   hüvitise suuruse määramisel jätnud hindamata, kas muid kannatusi isikule tegelikkuses
   kaasnes või mitte. Kaebaja heaolu kõnealuses kambris ei oleks saanud olla 3 m 2 suuruse
   miinimumnõude täitmise korral oluliselt suurem, mistõttu ei saanud kaebajale tekkinud
   mittevaraline kahju olla märkimisväärne. Kohus on hüvitise määramisel jätnud arvestamata
   kaebaja paiknemise lühiajalisuse Tallinna Vanglas alla 3 m2 põrandapinnal.
   Arvesse tuleb võtta Riigikohtu halduskolleegiumi seisukohti otsustes nr 3-3-1-21-16, 3-3-1-
   42-15 ja 3-3-1-68-15. Vaidlusaluse perioodi vältel viibis kaebaja üksnes 11 päeva vältel
   vahistatuna lukustatud kambrites ja nendest kõigest neljal päeval oli talle tagatud põrandapind
   alla 3 m2. Selles osas ei ole põhjendatud mittevaralise kahju hüvitise väljamõistmine, vaid
   piisab kinnipidamistingimuste õigusvastaseks tunnistamisest. Ülejäänud vaidlusaluse perioodi
   vältel viibis MP avatud eluosakonnas, kus kambrite uksed olid lukustatud üksnes öörahu
   ajaks. Kaebajale oli tagatud iganädalane spordisaali kasutamise võimalus ja ta osales
   abitöölisena vangla majandustöödel ning muus hõivetegevuses. Seega kompenseerisid
   ulatuslikud liikumisvõimalused kambri ülerahvastatusest tingitud negatiivseid mõjusid.
8. MP palub jätta Tallinna Vangla apellatsioonkaebus rahuldamata ja halduskohtu otsus
   muutmata.
   Kaebaja on endiselt seisukohal, et tema õigusi on rikutud perioodil 02.03.2012–17.12.2013,
   mil talle oli tagatud alla 3 m2 suurune põrandapind. Halduskohus on võtnud korrektsel arvesse
   seda, et kambris nr 23 viibimise ajal olid uksed lukustatud üksnes öörahu ajaks.
   Kambris nr 23 puudus WC. Kuna öörahu ajaks lukustati kambri uksed, oli tualetis käimine
   oluliselt raskendatud. See tekitas kaebajas alaväärsustunnet, füüsilist ja vaimset valu ning
   unehäireid. Avatud osakonnas viibides puudus väljaspool kambrit sotsiaalseteks tegevusteks
   ettenähtud ruum. Üldkasutatavas koridoris viibis korraga palju kinnipeetavaid, mis tekitas
   konflikte. Need tingimused olid rõhuvad ja hirmu tekitavad ning alandasid kaebajat.
   Ühiskambris olemine tekitas kaebajal abituse tunde. Puudus võimalus üksiolemiseks. Pidevad
   võitluslikud olukorrad tekitasid depressiooni.
   WC alune pindala on õigesti jäetud kambri üldpindalast välja. WC-d ei saa pidada ruumiks,
   mis võimaldab vabalt liikuda. Apellandi viited kohtulahenditele ei ole asjakohased.
   Halduskohus ei ole jätnud tähelepanuta Riigikohtu põhiseaduslikkuse järelevalve kolleegiumi
   seisukohta 20.06.2014 otsuses nr 3-4-1-9-14. Kaebaja jätkuv hoidmine tingimustes alla
   minimaalselt vajaliku põrandapinna on olnud vastustaja teadlik valik. Kohus on õigesti
   tuvastanud, et kaebaja sai ööpäevas väljaspool kambrit liikuda 4 tundi. 3 m 2 suuruse
   miinimumnõude täitmine oleks oluliselt parandanud kaebaja elukvaliteeti. Välja mõistetud
   hüvitis ei ole põhjendamatult suur.


                                                                                             6(9)
   7
                                                                                       3-15-1287
   Mööblialune pind tuleks kambri üldpindalast maha arvestada, kuna kinnipeetavale peab olema
   tagatud 2,5 m2 põrandapinda vabaks liikumiseks. Seda seisukohta toetab vangistusseaduse
   kommenteeritud väljaanne. Seetõttu on VSKE § 6 lg 6 vastuolus VangS § 4 1 lg-ga 2. Asja
   lahendamisel ei saa tugineda Riigikohtu põhiseaduslikkuse järelevalve kolleegiumi
   20.06.2014 otsusele nr 3-4-1-9-14, kuna selles otsuses ei analüüsinud kolleegium VSKE § 6 lg
   6 vastuolu vangistusseaduse või mõne muu seadusega. Kui ringkonnakohus leiab, et uut
   normikontrolli VSKE § 6 lg 6 kontrollimiseks ei ole vaja, siis tuleb viidatud sätet kohaldada
   selle õigest tõlgendusest lähtuvalt. Tallinna Vangla peab vaidlusaluse perioodi eest hüvitama
   mittevaralise kahju terves ulatuses.
   RINGKONNAKOHTU PÕHJENDUSED
9. Halduskohus on ebaõigesti jätnud kambripinna arvestamisel WC aluse pinna välja. Riigikohtu
   halduskolleegium on oma praktikas korduvalt selgitanud, et kinnipeetavale minimaalse
   nõutava kambripinna arvestamisel tuleb arvesse võtta ka WC alune pind (vt Riigikohtu
   halduskolleegiumi 15.06.2016 otsuse nr 3-3-1-16-16 p 10; 27.05.2016 otsuse nr 3-3-1-21-16 p
   8; 09.12.2015 otsuse nr 3-3-1-42-15 p 17). Seega nähtub vangla poolt kohtule esitatud
   kokkuvõtlikust tabelist (tl 51-56p), et kaebaja ei ole vaidlusaluse perioodi (02.03.2012–
   17.12.2013) jooksul viibinud kordagi kambris, mil talle tagatav isiklik kambripind oleks
   jäänud alla 2,5 m2.
10. Ebaõige on apellandi seisukoht, et vangla pidi vaidlusalusel perioodil järgima üksnes VSKE §
    6 lg-s 6 sätestatud regulatsiooni. Asjaolu, et vangla järgis kaebaja kambritesse paigutamisel
    kuni 31.12.2013 kehtinud VSKE § 6 lg-s 6 sätestatut, mille kohaselt oli kinnipeetavale toas
    või kambris ette nähtud vähemalt 2,5 m2 põrandapinda, ei tähenda, et kinnipeetava
    paigutamine kambrisse, kus tema kasutuses oli põrandapinda alla 3 m 2, ei saaks koosmõjus
    teiste kinnipidamistingimustega olla vastuolus EIÕK art-ga 3. RVastS § 7 lg 1 ja § 9 lg 1
    alusel kuulub hüvitamisele õigusvastaselt tekitatud kahju. Ka ratifitseeritud välisleping võib
    isikule luua kohtus kaitstava subjektiivse õiguse, kui välislepinguga korraldatakse riigisiseseid
    suhteid ja seda pole vaja konkretiseerida Eesti õigusega (Riigikohtu halduskolleegiumi
    20.12.2002 otsuse nr 3-3-1-58-02 p 11). Halduse tegevuse kooskõla riigisisese õigusega ei
    anna seega garantiid tegevuse õiguspärasuse suhtes (Riigikohtu halduskolleegiumi 09.12.2015
    otsuse nr 3-3-1-42-15 p 10). Lisaks vangla sisekorraeeskirjale pidid vanglad arvestama muid
    õigusnorme, sh PS §e 10 ja 18 ning EIÕK art-t 3, mis võisid sõltuvalt kinnipidamise
    asjaoludest kohustada tagama suuremat põrandapinda (Riigikohtu halduskolleegiumi
    20.06.2014 otsuse nr 3-4-1-9-14 p 41).
11. EIK on selgitanud nõudeid, millest kasvõi ühe rikkumine loob tugeva eelduse, et tegemist on
    alandava kohtlemise ja EIÕK art 3 rikkumisega. Need nõuded on järgmised: a) igal
    kinnipeetaval peab olema kambris isiklik magamisase; b) iga kinnipeetava käsutuses peab
    olema vähemalt 3 m2 põrandapinda; c) kambri suurus peab võimaldama kinnipeetaval
    mööbliesemete vahel vabalt liikuda (otsus asjades nr 42525/07 ja 60800/08: Ananyev jt vs.
    Venemaa, p 148). EIK on samas leidnud, et ka 3 m 2-st väiksema kambripinna mõjusid võivad
    tasandada ja väärikuse alandamise välistada muud kinnipidamistingimused, kui on tagatud
    liikumisvabadus vangla või osakonna piires, võimalus viibida väljaspool kambrit ning
    kinnipidamisasutuse üldine nõuetekohasus (nt asjad nr 9967/06: Belyayev vs. Venemaa,
    pd 3336; 2689/12: Semikhvostov vs. Venemaa, p 79; 7334/13: Muršić vs. Horvaatia, p 56).
    Selleks, et põrandapinna kitsikust kui EIÕK art 3 rikkumise eeldust liikumisvõimaluse
    olemasoluga ümber lükata, tuleb hinnata liikumisvabaduse tingimusi ja kestust kinnipidamise
    üldise kestuse suhtes ning üldiste vanglas levinud tingimuste suhtes (EIK otsus nr 11463/09:
    Samaras jt vs. Kreeka, p 63; otsus nr 5993/08: Sergey Babushkin vs. Venemaa, p 51). Ka
    Riigikohtu halduskolleegium on 09.12.2015 otsuse nr 3-3-1-42-15 p-s 15, 27.04.2016 otsuse

                                                                                                7(9)
   8
                                                                                    3-15-1287
   nr 3-3-1-68-15 p-s 18 ja 15.06.2016 otsuse nr 3-3-1-16-16 p-s 11 kinnitanud, et negatiivseid
   mõjusid, mis tulenevad väiksemast kui 3 m2 suurusest põrandapinnast isiku kohta, võivad
   tasandada ja väärikuse alandamise välistada muud kinnipidamistingimused kogumis, sh
   kinnipeetava liikumisvabaduse ulatus vangla või osakonna piires.
12. Perioodil 02.03.2012–12.03.2012 kohaldati kaebaja suhtes vastuvõturežiimi VangS § 14 lg 3
    ja VSKE § 8 lg 4 alusel. Nimetatud perioodil oli kaebajale üksnes neljal päeval tagatud alla 3
    m2 suurune isiklik põrandapind (2,77 m2). EIÕK art 3 rikkumisega ei ole tegemist siis, kui
    esinevad kinnipeetava olukorda leevendavad tingimused. Üheks selliseks asjaoluks võib olla
    kinnipidamise lühiajalisus. EIK praktika kohaselt sõltub alla aasta või mõnekuulise
    kinnipidamise puhul art 3 rikkumisele hinnangu andmine kinnipidamistingimustest. Näiteks
    07.07.2014 lahendi Chebotarev v Venemaa (nr 61510/09) p-s 45 leidis EIK, et
    kinnipidamistingimused (4 m2 põrandapinda, üks tund päevas värskes õhus liikumise
    võimalust, külm vesi, pesuruumide kasutamise võimalus kord nädalas) ei ületanud
    minimaalset raskusastet art 3 rikkumise tuvastamiseks kinnipidamise lühiajalisuse tõttu,
    milleks oli ca 4 kuud. 17.01.2012 lahendi Fetisov jt vs Venemaa (nr 43710/07) p-des 134 ja
    138 leidis EIK, et kinnipidamine 19 päeva jooksul isikliku põrandapinnaga 2 m 2 ei ületanud
    minimaalset raskusastet rikkumise tuvastamiseks.
13. Kaebaja liikumisvõimalusi väljaspool kambrit kitsendasid küll seadusest tulenevad piirangud,
    kuid need olid tingitud asjaolust, et kaebaja viibis vastuvõturežiimil. Hinnangus kaebaja
    muudele kinnipidamistingimustele nõustub ringkonnakohus halduskohtu põhjendustega ega
    pea vajalikuks neid korrata vastavalt halduskohtumenetluse seadustiku (HKMS) § 201 lg-le 4.
    Eeltoodust tulenevalt ei saa nelja päeva pikkust perioodi, mil kaebaja viibis alla 3 m 2 suuruse
    isikliku põrandapinnaga kambris, pidada inimväärikust alandavaks.
14. Perioodil 13.03.2012–17.12.2013 viibis kaebaja avatud eluosakonnas. Sel ajal oli talle 496
    päeval tagatud isiklik põrandapind alla 3 m2 (2,78 m2). Kohtule esitatud materjalidest nähtub,
    et pikemad perioodid, mil kaebaja pidi viibima alla 3 m 2 suuruse isikliku põrandapinnaga
    kambris, olid 13.03.2012–24.07.2012 (134 päeva); 27.07.2012–09.09.2012 (45 päeva);
    18.10.2012–27.11.2012 (41 päeva); 26.02.2013–05.05.2013 (69 päeva); 19.06.2013–
    19.07.2013 (31 päeva); 21.07.2013–27.09.2013 (69 päeva); 29.09.2013–06.11.2013 (39
    päeva); 08.11.2013–17.12.2013 (40 päeva). Samas jäid nimetatud perioodide vahele
    ajavahemikud, mil kaebajale oli tagatud üle 3 m 2 isiklikku põrandapinda, sh ka pikem 71-
    päevane ajavahemik (11.12.2012–25.02.2013). Lisaks oli avatud eluosakonnas viibides
    kambriuks suletud üksnes öörahu ajal, st kaebaja sai ülejäänud aja jooksul viibida väljaspool
    kambrit ning osaleda erinevates hõivetegevustes. Perioodil 02.05.2012–01.06.2012 (tl 47) ja
    perioodil 02.06.2012–01.12.2012 (tl 47p) oli kaebaja rakendatud täiskoormusega abitöölisena
    majandustöödele (tl 47). Perioodidel 06.05.2013–05.06.2013 (tl 48) ja 06.06.2013–05.09.2013
    (tl 48p) ning 06.09.2013–05.12.2013 (tl 49) ja 06.12.2013–05.03.2014 (tl 49p) oli kaebaja
    rakendatud osalise koormusega abitöölisena majandustöödele (tl 48). Lisaks on kaebaja
    vangla kinnitusel käinud lühiajalistel kokkusaamistel 16.11.2012 ja 04.10.2013 ning perioodil
    24.09.2013–12.11.2013 osalenud sotsiaalsete oskuste treeningprogrammis (tl 41). Eeltoodust
    nähtub, et enamikul perioodil, mil kaebaja pidi viibima kambrites, kus talle oli tagatud alla 3
    m2 isiklikku kambripinda, oli kaebaja hõivatud ka muude kambriväliste tegevustega. Samuti
    oli kaebajale üks kord nädalas tagatud võimalus tegeleda kehakultuuriga. Isegi kui kaebajal
    faktiliselt igal korral ei õnnestunud spordisaalis käia, vähenes sel ajal kinnipeetavate arv
    eluosakonnas tervikuna. Ringkonnakohus nõustub halduskohtu hinnanguga muudele
    kinnipidamistingimustele ega pea vajalikuks neid korrata (HKMS § 201 lg 4). Seega
    kompenseerisid täiendavad liikumisvõimalused väljaspool kambrit ja vähemalt elementaarsed
    kinnipidamistingimused ruumikitsikuses viibimist, mistõttu ei olnud vangla tegevus nimetatud
    perioodil õigusvastane.

                                                                                               8(9)
   9
                                                                                    3-15-1287
15. Eeltoodust tulenevalt rahuldab ringkonnakohus Tallinna Vangla apellatsioonkaebuse, tühistab
    Tallinna Halduskohtu 05.10.2015 otsuse ja teeb uue otsuse, millega jätab MP kaebuse täies
    ulatuses rahuldamata.
16. HKMS § 108 lg 1 kohaselt kannab menetluskulud pool, kelle kahjuks otsus tehti. Tallinna
    Vangla ei ole menetluskulude väljamõistmist taotlenud. Kaebaja on esimeses astmes tasunud
    riigilõivu 11 eurot ja on 317,86 euro ulatuses vabastatud selle tasumisest. Seega jääb kaebaja
    menetluskulu 317,86 euro ulatuses Eesti Vabariigi kanda ja muus osas jäävad poolte
    menetluskulud nende endi kanda.


       /allkirjastatud digitaalselt/   /allkirjastatud digitaalselt/   /allkirjastatud digitaalselt/
               Oliver Kask                   Villem Lapimaa                   Kaire Pikamäe




                                                                                                 9(9)

                             KOHTUMÄÄRUS

   Kohus                                 Tartu Ringkonnakohus
   Määruse tegemise aeg ja koht          21. märts 2016 Tartu (kirjalik menetlus)
   Kriminaalasja number                  1-14-7592
   Kohtukoosseis                         Mati Kartau, Maarika Kuusk, Tiit Lõhmus


   Vaidlustatud kohtulahend              Tartu Maakohtu (Jõgeva kohtumaja) 25. veebruari
                                         2016 määrus Juri Marinitši (ik 37905040303) tingimisi
                                         enne tähtaega vangistusest vabastamata jätmise kohta
   Kaebuse esitaja ja kaebuse liik       Süüdimõistetu Juri Marinitš, määruskaebus

   RESOLUTSIOON
   Tartu Maakohtu 25. veebruari 2016 määrus jätta muutmata ja määruskaebus
   rahuldamata.
   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada
   määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.


   Asjaolud ja menetluse käik
1. Harju Maakohtu 24. septembri 2014 otsusega mõisteti Juri Marinitšile KarS § 184 lg 2 p 2
   järgi karistuseks 3 aastat 3 kuud vangistust. KarS § 65 lg 2 alusel suurendati mõistetud
   karistust Harju Maakohtu 25. märtsi 2014 otsusega mõistetud karistuse kandmata osa võrra ja
   mõisteti J. Marinitšile liitkaristuseks 4 aastat 4 kuud ja 18 päeva vangistust. KarS § 68 lg 1
   alusel loeti eelvangistus karistusaja hulka ja loeti karistusaja alguseks 15. mai 2014.
2. Tartu Vangla esitas 29. detsembril 2015 Tartu Maakohtule materjalid kinnipeetava J. Marinitši
   vangistusest tingimisi enne tähtaega elektroonilise valvega vabastamise otsustamiseks.
3. Tartu Maakohtu 25. veebruari 2016 määrusega jäeti süüdimõistetu vangistusest tingimisi enne
   tähtaega vabastamata. Kuigi J. Marinitši puhul on mitmeid vabastamist toetavaid asjaolusid,
   ei ole tema ennetähtaegne vabastamine esimesel võimalusel siiski põhjendatud. Kinnipeetava
   puhul ei esine erandlikke asjaolusid, mis tingiksid tema vabastamise. Käitumine karistuse
   kandmise ajal ja head elutingimused vabaduses ei kaalu ülesse J. Marinitši kuritegude
   toimepanemise asjaolusid. Ka varasemad korduvad karistused ja katseaja tingimuste
   rikkumine ei tekitanud maakohtus usaldust, et kantud karistus on J. Marinitši puhul andnud
   juba soovitud tulemuse.


   Määruskaebus
4. Maakohtu määruse peale esitas kaebuse J. Marinitš, kes taotleb maakohtu määruse tühistamist
   ning vangistusest tingimisi enne tähtaega vabastamist. Kinnipeetav tunnistab, et tema varasem
   elukäik oli problemaatiline, kuid see ei tohiks takistada ennetähtaegset vabastamist. Kõik
   ülejäänud KarS § 76 lg-s 4 toodud asjaolud pigem toetavad J. Marinitši tingimisi vangistusest
   vabastamist. Vangistuses on J. Marinitš käitunud korrektselt. Süüdimõistetu on osalenud ka
   taasühiskonnastavates tegevustes ja säilitanud tööharjumuse. J. Marinitš on vangistuses enda
   muutmise nimel tööd teinud. Vabaduses saab ta asuda elama oma vanemate juurde, kellega
   kinnipeetaval on väga head suhted. Süüdlasele on vabaduses tagatud ka töökoht. J. Marinitš
   on katkestanud suhted varasemalt negatiivset mõju avaldanud tuttavatega. Ka prokuratuur ja
   kriminaalhooldaja toetavad J. Marinitši ennetähtaegset vabastamist.


   Ringkonnakohtu järeldused
5. Kohtukolleegium nõustub maakohtuga, et J. Marinitši tingimisi enne tähtaegse vangistusest
   vabastamine esimesel võimalusel ei ole põhjendatud. Maakohus arvestas kõiki olulisi
   asjaolusid ning motiveeris J. Marinitši vabastama jätmist. Kinnipeetav on tõesti vangistuses
   käitunud korrektselt ning tegelenud kriminaalset käitumist põhjustanud probleemidega. Ka
   tema elutingimused vabaduses on head: tagatud on nii elu- kui töökoht ja lähedaste toetus.
   Samas ei saa jätta tähelepanuta J. Marinitši varasemat elukäiku. Teda on kriminaalkorras
   karistatud kokku 8 korda ning hetkel kannab ta vangistust katseajal toime pandud kuriteo eest.
   Need asjaolud tekitavad kohtus kõhklust, kas kantud karistusaeg on tõesti olnud piisav, et
   suunata J. Marinitši edaspidi õiguskuulekale käitumisele. Tekkinud positiivsete muutuste
   kinnitamiseks tuleb kinnipeetaval hetkel karistuse kandmist jätkata. Kuigi prokuratuur ja
   vangla toetavad J. Marinitši vabastamist, tuleb kinnipeetaval edasise vangistuse kandmise
   aega kasutada selleks, et veenda ka kohut, et ta on vajalikud muutused teinud. Alles siis, kui
   kohtul on piisavat alust uskuda, et kinnipeetav tõesti suudab vabaduses positiivset käitumist
   jätkata, saab ta tingimisi enne tähtaega vabastada.
6. Eeltoodud põhjustel ja juhindudes KrMS §-st 390 ja § 337 lg 1 p-st 1 tuleb jätta Tartu
   Maakohtu 25. veebruari 2016 määrus muutmata, J. Marinitš vangistusest tingimisi
   ennetähtaegselt vabastamata ning määruskaebus rahuldamata.

          /allkiri/                            /allkiri/                           /allkiri/

       Mati Kartau                          Maarika Kuusk                       Tiit Lõhmus

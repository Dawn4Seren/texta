                              KOHTUOTSUS
                               EESTI VABARIIGI NIMEL


Kohus                                      Tallinna Ringkonnakohus
Kohtukoosseis                              Ulvi Loonurm, Imbi Sidok- Toomsalu, Indrek Soots
Otsuse avalikult teatavaks tegemise        24.05.2016, Tallinn
aeg ja koht
Tsiviilasja number                         2-15-12700

Tsiviilasi                                 DP hagi KT            (T)   vastu   elatise   suuruse
                                           muutmiseks
Vaidlustatud lahend                        Harju Maakohtu 22.12.2015 otsus
Kaebuse esitaja ja kaebuse liik            KT apellatsioonkaebus
Menetlusosalised ja nende esindajad        Hageja DP (ik XXXXXXXXXXX)
                                           Kostja KT (ik XXXXXXXXXXX,                    (endiste
                                           nimedega LP ja LO)
Menetluse liik                             Kirjalik menetlus


RESOLUTSIOON
1. Võtta KT apellatsioonkaebus menetlusse.
2. Tühistada Harju Maakohtu 22.12.2015 otsus ja saata tsiviilasi Harju Maakohtule
uueks läbivaatamiseks.
3. Menetluskulude jaotus otsustatakse asja lõplikul lahendamisel.


Edasikaebe kord ja selgitused
Otsuse peale võib esitada kassatsioonkaebuse Riigikohtule 30 päeva jooksul otsuse
kassaatorile kättetoimetamisest, kuid mitte pärast viie kuu möödumist otsuse avalikult
teatavaks tegemisest.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel.

Juhul kui menetlusosaline taotleb menetlusabi, peab ta esitama tähtaja kestel
kassatsioonkaebuse. Kaebuse põhjendamiseks või riigilõivu tasumiseks või kaebuses esineva
sellise puuduse kõrvaldamiseks, mis on seotud menetlusabi taotlemisega, annab kohus
mõistliku tähtaja pärast menetlusabi taotluse lahendamist, kui nimetatud taotlus ei ole esitatud
põhjendamatult või tähtaja pikendamise eesmärgil.
Asjaolud ja menetluse käik
1. DP (hageja) esitas 26.08.2015 Harju Maakohtule hagiavalduse KT (end LP, LO; kostja)
vastu elatise suurendamiseks.

Hageja on sündinud XX.XX.XXXX KK (end P) ja kostja abielust. Hageja on täisealine ja
õpib XXX XII klassis.

Harju Maakohus mõistis 24.08.2012 otsusega kostjalt välja igakuise elatise 125 eurot kuus
alates 01.09.2012 kuni hageja täisealiseks saamiseni või tema õpingute jätkamisel kuni kooli
lõpetamiseni, kuid mitte kauem kui hageja 21-aastaseks saamiseni.

Hageja palub esitatud hagis suurendada kostjalt väljamõistetud elatist miinimumsummani
alates 01.06.2015 põhjusel, et elatis ühes kuus ei või olla väiksem kui pool Vabariigi
Valitsuse määrusega kehtestatud kuupalga alammäära.

Hageja väidetel elab ta 2009. aastast oma vanaema MK-ga, kes on töövõimetuspensionär ning
kelle sissetulek on 212 eurot 70 senti. Hagejal emaga kontakt puudub.

2. Kostja hagi ei tunnista, sest tal ei ole raha. Hagejat peaks ülal pidama lapse vanaema, s.o
kostja ema. Kostjal on veel kohustusi (elatise maksmise kohustus KO-le, kohustused
krediidiasutuste ees ja kohtutäiturite vahendusel). Teiste kohustuste täitmiselt jääb kostjale
endale 195 eurot kuus.

Maakohtu otsus
3. Kohus rahuldas hagi ja muutis Harju Maakohtu 24.08.2012 kohtuotsusega tsiviilasjas nr 2-
11-18115 kostjalt väljamõistetud elatise suurust alates 26.08.2015 kuni hageja hariduse
omandamise lõppemiseni kesk-, kõrg- või kutseõppe tasemeõppes, kuid mitte kauem kui tema
21-aastaseks saamiseni summani 195 eurot kuus, kuid mitte vähem kui pool Vabariigi
Valitsuse määrusega kehtestatud kuupalga alammäärast. Menetluskulud jäid kostja kanda.

Tsiviilkohtumenetluse seadustiku (TsMS) § 459 lg 1 kohaselt on pärast otsuse jõustumist,
millega kostjalt mõisteti välja perioodilised maksed või kohustati teda täitma muid korduvaid
kohustusi, pooltel õigus uues hagis nõuda maksete suuruse ja tähtaegade muutmist otsuses,
kui oluliselt on muutunud maksete suurust või kestust mõjutavad asjaolud, mille alusel on
tehtud nõude rahuldamise otsus (p 1) ja hagi esitamise aluseks olevad asjaolud on tekkinud
pärast asja arutamise lõpetamist, mille kestel oleks võinud haginõuet suurendada või
vastuväiteid esitada (p 2).

TsMS § 497 kohaselt saab elatise suuruse muutmist nõuda kumbki hagimenetluses, kui
elatisnõude aluseks olevad asjaolud on muutunud. Perekonnaseaduse (PKS) § 96 ja § 97 p 2
kohaselt on vanem, kui esimese astme üleneja sugulane, kohustatud oma last ülal pidama ning
ülalpidamist on õigustatud saama ka laps, kes täisealisena omandab põhi-, kesk- või
kõrgharidust või õpib kutseõppe tasemeõppes, kuid mitte kauem kui 21-aastaseks saamiseni.
PKS § 100 lg 1 kohaselt antakse ülalpidamist üldjuhul raha perioodilise maksmisega
(elatisena).

Kuigi PKS § 101 reguleerib alaealisele lapsele väljamõistetava elatise alammäära, tuleb
seaduse analoogiat rakendades kohaldada sama seadusesätet ka täisealiseks saanud õppiva
lapse suhtes, sest täisealiseks saanuna jätkavad lapsed tänapäeval reeglina õpinguid
keskkoolis või gümnaasiumis või siis omandavad kutse- või kõrgharidust ning nende
ülalpidamise ulatuses ei muutu seoses laste täisealiseks saamisega midagi. PKS § 101 lg 1
sätestatust tulenevalt tuleb eeldada, et lapse ülalpidamiseks kulub kummagi vanema
ülalpidamiskohustust arvestades kahekordne elatise miinimummäär ning selles ulatuses ei ole
vaja lapse vajaduste rahuldamiseks tehtavaid kulutusi tõendada.

Kuna hageja väidetel ei moodusta tema ülalpidamiskulud kuus suuremat summat kui
kahekordne elatise miinimum, mis käesoleval ajal on 390 eurot kuus, puudub kohtuotsuses
vajadus analüüsida hageja ülalpidamiskulusid.

Elatise suurendamiseks esineb alus, kuna hageja ülalpidamiskulud on praeguseks ajaks
suurenenud võrreldes ajaga, kui hageja 2011 elatise hagi kohtusse esitas, sest hageja on
suuremaks kasvanud ja üldteadaolevalt on suurema lapse ülalpidamiskulud suuremad.
Suurenenud on ka elatise minimaalne määr, seega esineb alus elatise suuruse muutmiseks.

Kostja peab olema suuteline maksma elatist nii oma alaealisele kui ka täisealisele lapsele
seaduses sätestatud miinimummääras vaatamata sellele, et tal on lisaks elatise maksmise
kohustusele kohustused nii krediidiasutuste ees kui ka kohtutäiturite vahendusel
võlausaldajate ees. Kostja peab olema suuteline täitma lapse ülalpidamise kohustust vähemalt
minimaalses määras.

Kohus arvestas, et hageja on hetkel oma töövõimetu vanaema ülalpidamisel ja emalt ta elatist
ei saa. Kostjal puudub õigus nõuda, et tema eest täidaks asenduskohustust lapse vanaema.

Kohus suurendas kostjalt väljamõistetud elatist hageja kasuks seaduses sätestatud
miinimummäärani, mis on pool Vabariigi Valitsuse määrusega kehtestatud kuupalga
alammäärast kuus alates hagi esitamisest kuni alaealise täisealiseks saamiseni või tema
õpingute lõppemiseni, kuid mitte kui rohkem kui 21- aastaseks saamiseni.

Apellatsioonkaebus
4. Kostja palub vähendada elatismäära, kuna hageja töötab ja ei vaja täisealiseks saanuna
miinimumelatist kõigi oma eluvajaduste rahuldamiseks. Kohus kohaldas ebaõigesti
materiaalõiguse normi ja hindas ebaõigesti tõendeid. Hageja käib tööl SA-s E kliendi- ja
saaliteenindajana ning ta ei vaja täisealiseks saanuna miinimumelatist kõigi oma vajaduste
rahuldamiseks, mistõttu ei ole põhjendatud kohaldada täisealiseks saanud lapse elatisnõudele
PKS § 101 lg-s 1 sätestatud miinimummäära.

Kohtuotsuses on kirjas, et hageja kulud on suurenenud, ja kostja peab olema suuteline
maksma elatist nii alaealisele kui ka täisealisele lapsele seaduses sätestatud miinimummääras
ja tegema endast kõik oleneva, et täita oma laste ülalpidamise kohustust vähemalt
minimaalses määras. TLS § 43 lg 2 ei võimalda teha rohkem tööd kui 8 tundi ja kostja haridus
ei võimalda paremat töökohta ja suuremat palka.

Ringkonnakohtu seisukoht
5. Ringkonnakohus, tutvunud toimiku materjaliga ja apellatsioonkaebusega, leiab, et
maakohtu otsus tuleb tühistada TsMS § 656 lg 1 p-de 1, 5 ja lg 2 ning § 657 lg 1 p 3 alusel
apellatsioonkaebuse põhjendusest ja selles esitatud asjaoludest olenemata. Tsiviilasi tuleb
saata asja uueks arutamiseks esimese astme kohtule, kuna esimese astme kohus on
kohaldanud valesti materiaalõigust ja oluliselt rikkunud menetlusõiguse norme, milliseid
rikkumisi ei ole ringkonnakohtul võimalik kõrvaldada. Ringkonnakohus lahendab asja üksnes
apellatsioonkaebuse põhjal TsMS § 646 korras.
Riigikohus on 19.10.2015 määruse nr 3-2-1-119-15 p-s 10 avaldanud seisukoha, et PKS § 101
lg-s 1 sätestatud elatise miinimummäära ei saa kohaldada täisealiseks saanud õpinguid
jätkavale lapsele elatist välja mõistes automaatselt ja et täisealiseks saanud laps ei pea
miinimumelatise saamiseks oma vajadusi kohtumenetluses tõendama. Riigikohus selgitas
samas lahendis, et PKS § 101 kehtib üksnes PKS § 97 p 1 järgsele alaealise lapse
elatisenõudele.

Harju Maakohus mõistis 24.08.2012 otsusega kostjalt välja igakuise elatise 125 eurot kuus
alates 01.09.2012 kuni hageja täisealiseks saamiseni või tema õpingute jätkamisel kuni kooli
lõpetamiseni, kuid mitte kauem kui hageja 21-aastaseks saamiseni.

Kohtulahendiga väljamõistetud elatise suuruse muutmiseks on TsMS § 459 lg 1 järgi üldjuhul
alust siis, kui ülalpidamist saama õigustatud isiku vajadused ja/või kohustatud isiku varaline
seisund on võrreldes kohtulahendi tegemise aluseks olnud asjaoludega muutunud (vt nt
Riigikohtu 28.10.2015 otsus tsiviilasjas nr 3-2-1-124-15, p 11). TsMS § 230 lg 1 kohaselt
peab hageja tõendama nende asjaolude muutumist, millele ta väited tuginevad ja kohus peab
võtma aluseks elatise suuruse muutmise üle otsustamisel eelmise kohtulahendi asjaolud ja
tuvastama, kas need on sedavõrd muutunud, et annavad aluse elatise suurust muuta.

Eeltoodud põhjendustel tuleb maakohtu otsus tühistada ja saata asi uueks lahendamiseks
esimese astme kohtule eelmenetluse staadiumi. Kohus peab eelmenetluses välja selgitama
hageja nõude ja tõendid, mida menetlusosalised esitavad oma faktiliste väidete
põhjendamiseks. Juhul, kui pooled ei esita kõiki asja lahendamiseks vajalikke asjaolusid ja
tõendeid, lasub kohtul vastav selgitamiskohustus.

TsMS § 436 lg 1 kohaselt peab kohtuotsus olema seaduslik ja põhjendatud. Maakohtu
vaidlustatud otsuses ei ole tuvastatud faktilisi asjaolusid, mis võiksid anda piisavat alust
järeldusele hagi rahuldamise või rahuldamata jätmise võimalikkuse kohta. Maakohtu otsuses
tuvastatud asjaolud ei ole asja lahendamiseks piisavad. Asjas oluliste asjaolude tuvastamata
jätmise tõttu ei ole võimalik faktilisi asjaolusid võrrelda, et tuvastada, kas esinevad TsMS §
459 lg 1 p-des 1 ja 2 sätestatud asjaolud elatise suuruse muutmiseks.

Eeltoodust tulenevalt on maakohtu otsus olulises ulatuses põhjendamata, vaidluse
lahendamiseks olulised asjaolud on esile toomata ja eelmenetluse ülesanded olulises ulatuses
täitmata. Asja uuel läbivaatamisel tuleb võimaldada hagejal asjas olulised asjaolud esile tuua
ja tõendada ning anda kostjale võimalus esitada omapoolselt olulised asjaolud ja need
tõendada, tehes seejärel põhjendatud ja seadusliku otsuse. Menetluskulude jaotus otsustatakse
asja lõplikul lahendamisel.


/allkirjastatud digitaalselt/   /allkirjastatud digitaalselt/   /allkirjastatud digitaalselt/
Ulvi Loonurm                            Imbi Sidok-Toomsalu             Indrek Soots

                             KOHTUOTSUS
                                  EESTI VABARIIGI NIMEL



 Kohus                             Tallinna Ringkonnakohus
 Otsuse tegemise aeg ja koht       24. august 2016, Tallinn
                                   kirjalikus menetluses
 Kohtuasja number                  1-14-9863

 Kohtukoosseis                     Eesistuja Sten Lind, liikmed Ivi Kesküla ja Orvi Tali

 Kriminaalasi                      EA süüdistuses KarS § 121 (alates 01.01.2015.a KarS § 121 lg
                                   2 p 2) järgi
 Apelleeritud kohtuotsus           Harju Maakohtu 12. mai 2016 otsus

 Apellant                          kaitsja
 Prokurör                          Helga Aadamsoo

 Süüdistatav                       EA
                                   isikukood XXXXXXXXXXX; elukoht XXX; XXX; emakeel
                                   eesti keel; XXX; töökoht: XXX.
                                   Kriminaalkorras karistamata
 Kaitsja                           Anu Toomemägi

 RESOLUTSIOON
Jätta Pärnu Maakohtu 12.05.2016 otsus muutmata ja apellatsioon rahuldamata.
Taotlus hüvitada süüdistatavale õigusabikulud jätta rahuldamata.

Edasikaebe kord
Ringkonnakohtu otsuse peale on võimalik esitada kassatsioon. Kassatsioon esitatakse Riigikohtule
kirjalikult 30 päeva jooksul alates päevast, mil kohtumenetluse poolel on võimalik tutvuda
ringkonnakohtu otsusega. Süüdistataval on kassatsiooni esitamise õigus üksnes advokaadi
vahendusel.


ASJAOLUD JA MENETLUSE KÄIK
1.     Pärnu Maakohtu 12.05.2016 otsusega mõisteti EA süüdi KarS § 121 (alates 01.01.2015.a
KarS § 121 lg 2 p 2) järgi ning teda karistati 9-kuulise vangistusega.
KarS § 73 lg 1 ja 3 alusel jättis kohus mõistetud vangistuse tingimisi täitmisele pööramata juhul,
kui EA ei pane 1 aasta 6 kuu pikkuse katseaja jooksul toime uut tahtlikku kuritegu.



                                                                                            1 (10)
Maakohus mõistis EA süüdi selles, et ta lõi 07.02.2014 Pärnus XXX oma eraldi elavat abikaasat
ja laste isa JA jalaga kokku neljal korral, põhjustades talle füüsilist valu.
Maakohus luges tõendatuks, et EA pidi võtma 07.02.2014 isa juures elava poja HA, et minna
temaga nädalavahetuseks maale. Ta kohtus oma endise abikaasa ja laste isa JA-ga noorema poja
HA lasteaia juures. Lasteaia juurest sõideti koos JA ja HA elukohta XXX. JA-l ja EA-l tekkis
sõnelus. Elamusse sisenedes lõi EA JA ühel korral põlvega tuhara piirkonda. Uuesti lõi EA JA
jalaga noorema poja toas ja kuueaastase poja HA nähes, tabades JA saapas jalaga kubeme
piirkonda. Saadud löögist kukkus JA voodile istuli. JA lükkas EA lapse toast välja koridori, kus
lõi EA taas JA kahel korral saapas jalaga paremale poole kubemepiirkonda. JA lüües põhjustas
EA talle alaealise lapse nähes füüsilist valu ning alakõhu põrutuse ja kubeme/alakõhu piirkonnas
verevalumi suurusega umbes 2x2 cm.


2.    Maakohtu otsuse peale esitas apellatsiooni EA kaitsja Anu Toomemägi, kes palub
maakohtu otsus tühistada ja EA õigeks mõista.
Apellatsiooni kohaselt rikkus maakohus tõendite uurimisel ja hindamisel menetlusõigust.
Kohus tugines kirjalikule tõendile, mida ei ole kohtuistungil avaldatud. Kohus on otsuses
tuginenud HA 21.03.2014 kohtueelses menetluses tunnistajana ülekuulamisel antud ütlustele.
prokurör küll esitas ülekuulamise protokolli kohtule ja kohus võttis selle kohtutoimikusse, kuid
selle uurimist ja avaldamist kohtus ei ole prokurör taotlenud.
Kaitsja märgib, et nõustus kohtuistungil, et istungil ei vaadata CD plaadil olevat ülekuulamise
salvestust. See ei tähenda aga, et täies mahus avaldatuks saaks lugeda ka ülekuulamise protokolli.
Kaitsja on seisukohal, et selget vahet tuleb teha CD plaadil kui salvestisel ja kirjalikul tõendil.
Sellest tulenevalt leiab kaitsja, et ebaõigeks tuleb lugeda kohtu põhjendused, mis tuginevad HA
ütlustele.
Kohus ei oleks tohtinud tugineda ka tunnistaja HT ütlustele. Nimelt märkis kohus otsuses, et HT
ütlused tuleb tõendikogumist välja jätta. Sellest hoolimata viitab kohus samas otsuses hiljem HT
ütlustele, põhjendades nendega kannatanu ütluste usaldusväärsust.
Kaitsja leiab, et tunnistaja KA ütlused on ebausaldusväärsed. Kohus on teinud tunnistaja KA
ütlustest ebaõigeid järeldusi ning põhjendamatult jätnud arvestamata, et KA ütlused põhinevad
oletustel ja kuuldusel, mitte aga vahetult tajutul. KA ei näinud, et süüdistatav oleks kannatanut
löönud. Ta esitas kohtus versiooni kuuldust, s.o heledatest mürtsudest, oletades, et tegemist oli
löökidega. Ainus, mida KA löömisest teab, põhineb isalt samal õhtul kuuldul, kuid ka see ei klapi
kannatanu enda kohtuistungil antud ütlustega
Ka kohus on otsuses KA ütlusi analüüsides lubamatult tuginenud oletustele. Kohus on kohtuotsuse
lk 6 ülevalt 1. lõigus sedastanud: “Ka kuulis tunnistaja mütsusid. Nimetatud mütsud on ilmselt
heli, mida põhjustasid jalalöögid. Iga löök tekitab mingit heli. Kohtu hinnangul on tõenäoline, et
jalaga löök kubemesse võib tekitada mütsuva heli. Samuti võis KA vähemalt ühte mütsu kuulda
ka seetõttu, et pärast esimest lööki HA toas kukkus kannatanu oma sõnade kohaselt voodile. Lisaks
on meditsiinitöötajate poolt fikseeritud JA-l esinenud vigastused.”



                                                                                             2 (10)
Kannatanu JA on 07.02.2014 toimunud intsidendi (löömise ja selle tagajärjel toimunud
kukkumise) kohta andnud kohtus sootuks teistsuguseid ütlusi, kui seda andis KA. KA ütluste
kohaselt rääkis isa, et kukkus löömise tulemusel koridoris, JA enda ütluste kohaselt aga noorema
poja toas. Kaitsja leiab, et selle vastuolu tõttu ei või KA ütlused mingil juhul olla tõend KarS §
121 sätestatud koosseisupärase teo toimepanemise kohta.
Apellatsiooni kohaselt on ebausaldusväärsed ka kannatanu enda ütlused. Esiteks ei ole kannatanu
kohtuistungil antud ütlused löökide arvu kohta vastavuses 11.02.2014 meditsiinitöötajatele
räägituga. Teiseks ei ole usaldusväärsed kannatanu ütlused selle kohta, et ta tundis valu HA toas
kukkumise tagajärjel. KA kinnitas kohtus, et kannatanul ei olnud peale intsidenti midagi viga.
Kannatanu väited valu tundmise kohta ei ole usutavad ka põhjusel, et need ei ole kooskõlas
11.02.2014 patsiendikaardiga. Meditsiinitöötajale avaldas kannatanu, et valu ei ole. Ka nimetas
kannatanu patsiendikaardi andmetel meditsiinitöötajale vaid ühte lööki kubemepiirkonda, mida
tuli fikseerima advokaadi soovitusel.
Samas seab kaitsja tõendina kahtluse alla ka patsiendikaardi. Ta leiab, et kuna kannatanu pöördus
meditsiiniasutusse neli päeva pärast väidetavat löömist, ei ole meditsiiniasutusse pöördumine
juhtunuga seostatav. Kannatanu ei suutnud kohtuistungil veenvalt põhjendada, miks ta pöördus
meditsiinitöötajate poole alles nelja päeva pärast.
Apellandi hinnangul jättis kohus põhjendamatult arvestamata süüdistatava ütlustega, et ta oli
enesekaitseks sunnitud tõstma jala, millega võis riivata kannatanu reit. Kannatanu ise tunnistas, et
on EA suhtes tarvitanud füüsilist vägivalda. Nimelt möönis ta, et on kannatanule käega (kannatanu
sõnul kahe sõrmega) vastu põske andnud.
Kui lugeda tõendatuks 07.02.2014 süüdistatava poolt kannatanu jalaga riivamine, siis oli tegemist
enesekaitsega. Süüdistatav ei ületanud enesekaitse piire. Seda tõendavad nii KA ütlused sellest,
et peale rüselust ei paistnud isaga midagi juhtunud olevat ning kannatanu oli rahulik ning lihtsalt
õhtul kodus, kannatanu enda ütlused ja käitumine, mille kohaselt ei olnud tal peale intsidenti
mingit põhjust 6-aastast HA süüdistavaga kaasa mitte anda ning ka KA ütlustest, mille kohaselt
küll algselt nutma hakanud HA lohutus kiiresti ning läks probleemideta ning süüdistatavat
kartmata süüdistavaga meelsasti kaasa.


3.    Prokurör esitas apellatsioonile vastuse, milles leiab, et apellatsiooni rahuldamiseks ja
maakohtu otsuse tühistamiseks alust ei ole.
Prokurör ei nõustu kaitsja seisukohaga, et kohus ei oleks tohtinud tugineda tunnistaja HT
ütlustele kannatanu ütluste usaldusväärsuse hindamisel.
Kohtuotsuses ei ole kohus kuskil märkinud, et oleks pidanud tunnistaja HT ütlusi
lubamatuks tõendiks, seega igasugune vastuolu puudub ja ei ole toimunud väidetavat olulist
menetlusõiguse normide rikkumist.
HT ütlused kuuluvad tõendite kogumisse kaudse tõendina, mis kinnitab kannatanu ütluste
usaldusväärsust. KrMS § 289 lg 4 lubab tunnistaja usaldusväärsuse kontrollimiseks üle kuulata
isikuid, kellele tunnistaja on varem esitanud väite, mis on vastuolus ristküsitlusel antud ütlustega.
KrMS § 37 lg 3 alusel kohaldatakse kannatanule tunnistaja kohta sätestatut. KrMS § 66 lg 21 p 2

                                                                                               3 (10)
lubab kasutada tõendina tunnistaja ütlusi asjaolude kohta, millest on saadud teadlikuks teise isiku
vahendusel, kui ütluste sisuks on teiselt isikult kuuldu vahetult enne rääkimist tajutud asjaolude
kohta juhul, kui nimetatud isik oli rääkimise ajal veel tajutu mõju all ning puudub alus arvata, et
ta moonutas tõde.
Kohtuotsuse lk 3 on maakohus kirjutanud: "Kannatanu kinnitas kohtus, et löökide tagajärjel tundis
ta valu. 07.02.2014.a toimunust rääkis kannatanu järgmisel päeval oma tädile HT-le." ning
analüüsides põhjalikult kohtuotsuse lk 4 tunnistaja HT ütluste lubatavust on jõudnud järeldusele,
et "HT ütlused on üksnes kaudne tõend kannatanu ütluste usaldusväärsuse kohta. " Seega ei ole
maakohus jätnud HT ütlusi tõendikogumist välja ega pidanud neid lubamatuks, vaid kinnitanud,
et tunnistaja ütlused tõendavad JA ütluste usaldusväärsust, kohtuotsuse lehel 5 viimases lõigus.
Alusetu on kaitsja väide, et maakohus ei ole uurinud kohtus tunnistaja HA ütlusi.
KrMS § 296 lg 3 lubab tõendi võib poolte kokkuleppel jätta avaldamata, kui kohus leiab, et see ei
ole vastuolus kohtuistungi avalikkuse põhimõttega. Prokurör esitas KrMS § 296 lg 2 korras
kohtule avaldamiseks lapseealise tunnistaja HA ütlused CD plaadil, mis olid vormistatud
tunnistaja ülekuulamise protokollina ehk KrMS § 296 lg 1 tõendi, millel on KrMS § 2901 lg 1 p 1,
2 erisused (tunnistaja oli alla 10 aasta vana ja ülekuulamine oli seotud perevägivallaga). Maakohus
uuris, kas pooled soovivad CD plaadi ehk siis tunnistaja ütluste kohtuistungil uurimist ja kaitsja ei
pidanud seda vajalikuks. Kaitsja on oma seisukohta kohtuistungil väljendanud ning seda enam
muuta ei saa.
Väär on kaitsja arvamus, et ilma prokuröri vastavasisulise taotluseta ei saa kohus ise avaldamist
otsustada. KrMS § 296 lg 1 alusel taotleb prokurör tõendi vastuvõtmist kriminaalasja juurde ja nii
see toimus. Kohus otsustab kas võtta tõend toimiku juurde kuulates ära teise poole seisukoha.
Põhjendamatu on kaitsja väide, et kohus on teinud tunnistaja KA ütlustest ebaõigeid järeldusi ning
põhjendamatult jätnud arvestamata, et KA ütlused põhinevad oletustel ja kuuldusel, mitte aga
vahetult tajutul. JA ja KA ütluste vahel vastuolu ei ole. JA räägib seda, mis toimus ja KA esiteks
seda, mida ta ise nägi, ja teiseks seda, mida isa talle sündmusest rääkis. Asjaolu, et KA ja JA ei
räägi kõigest päris samade sõnade ja samade lausetega, viitab pigem sellele, et KA annabki ütlusi
nii nagu temale on sündmused (helide kuulmine, venna nutt, venna juurde minemine, esimesel
korrusel nähtu ja isalt kuuldu) mällu talletunud.
Elulise usutavuse põhimõttest lähtuvalt KA tajutu hindamisel on oluline, et kukkumise helisid
kuulis KA vahetult ise, kuigi ei näinud kuuldud mütsude või mürtsude põhjust. Ütlused vahetult
kuulmise kaudu tajutud mütsude või mürtsude kohta haakuvad JA ütlustega, et ta kukkus ja teda
löödi.
KA poolt antud ütlused kinnitavad JA ütlusi, mida omakorda kinnitavad hematoomi osas ka
meditsiinidokumendid.
Seega esiteks puudub vastuolu kannatanu ja tunnistaja KA ütluste vahel ja teiseks alus pidada KA
ütlusi ebausaldusväärseteks.
KA ütlused on lubatud tõend, millele maakohus võis tugineda kohtuotsuse tegemisel ja mingeid
kohtu poolseid rikkumisi toimunud ei ole.



                                                                                               4 (10)
Väärad on apellandi väited kannatanu ütluste ebausaldusväärsuses löökide arvus kui
meditsiinidokumentidega vastuolus.
Ebausaldusväärseks peab apellant kannatanu ütlusi, kuna leiab, et kannatanu ei tea ka ise mitu
lööki ta sai, kas kolm või neli. Tegelikult vastas JA kaitsja küsimusele, et kindlasti oli kolm lööki.
Väide "vist rohkem ei olnud" ei tähenda "rohkem ei olnud". Sõna "vist" näitab vastuses kindluse
puudumist selles, milliseid lööke just küsija silmas pidas. Samas on JA täpsustanud eelnevat
ebaselget vastus vastates prokuröri küsimustele: "Mitu korda ta teid koridoris lõi? Kokku 3 korda,
vähemalt 3 korda. Kas lõi 3 või 4 korda? Kui põlvega löömist arvestada, siis 4 korda." Seega on
JA kinnitanud, et lööke oli neli, sest põlvega löök oli eraldi ning mingit vastuolu selles osas ei ole.
Samuti on meelevaldne kaitsja väide, et nelja lööki ei olnud, kuna patsiendikaardil 14/05237 on
anamneesis kirjas "saanud löögi jalaga kubeme piirkonda". Patsiendikaardil on fikseeritud
kubemepiirkonnas hematoom, anamneesis on kirjas, et abikaasa jalaga lõi kubeme piirkonda.
Asjaolu, et arst pole kirjutanud mitmuses või ei ole JA arstile kogu sündmust väga põhjalikult
kirjeldanud, ei omagi määravat tähtsust. Fakt on see, et arst sedastas hematoomi kubemepiikonnas
kuriteosündmuse järgsel ajal. Kas see tekkis ühest löögist ja teised löögid ei olnud nii tugevad, et
oleksid hematoome jätnud või mitmest löögist samasse kohta, ei ole samuti väga määrava
tähendusega.
Asjaolu, et arsti juurde pöördumise hetkel JA hematoomi juures valu ei tundud ei ole valu
olematust kinnitav asjaolu, kuna sündmus oli juba möödas ja arst konstateeris, et arsti juures
viibimise ajal JA-l kubemepiirkonnas vigastatud kohad valu ei olnud.
Olukorras kus kaitsja väidab, et lööke üldse polnud, ei oleks ju põhjust rääkida ka mingis valust.
Seega saab valuküsimuse tõstatamisega järeldada, et kaitsja möönab löökide olemasolu, kuid need
ei olnud selle väite kohaselt valusad.
Meelvaldne on apellandi väide, nagu oleks KA antud ütlustest näha objektiivselt see, et JA valu
tundmine ei olnud kõrvaltvaatajale nähtav ega tajutav. KA on andnud ütlusi, et vahetut löömist
tema ei näinud, seega ei saa ta sellest ka midagi rääkida.
Prokurör leiab, et olukorras, kus teine inimene lööb inimest kubemepiirkonda, tekib igal keskmise
valulävega inimesel valu. Seetõttu on eluliselt usutav, et ka JA-l oli valus ning kannatanu ütlused
selles, et tal oli peale EA poolt kubemepiirkoda löömist valus, on usutavad.
Väär on kaitsja seisukoht selles, et KarS § 121 koosseisupärase teo toimepanekuks on alati
vältimatuks eelduseks valu tundmine. Valu olemasolu on vältimatuks eelduseks juhul kui on
toimunud tervisekahjustusteta kehaline väärkohtlemine. Praegusel juhul oli kannatanul nii
tervisekahjustus hematoomina kui ka löömisest tekkinud valu ning mõlemad on tõendamist
leidnud.
Selle kohta, miks JA pöördus arsti poole neli päeva peale sündmust, on ta andnud arusaadavad ja
mõistetavad ütlused. Esiteks toimus sündmus reedel ja nädalavahetus jäi vahele. Teiseks rääkis
kannatanu ausalt, et tal soovitati hematoom fikseerida. Ta pöördus reede õhtul toimunud sündmuse
osas nõuannete saamiseks teiste poole ja järgis neid.
Vastuseks apellatsiooni seisukohale, et süüdistatav tegutses hädakaitses, märgib prokurör, et
väited eelnevast lahtise käega löömisest ei ole tõendamist leidnud ning lähtudes süüdistatava

                                                                                                 5 (10)
ütlustest ei leidnud see aset ka vahetult enne jala tõstmist, vaid oli ajaliselt eraldi seisev ja väidetav
oht oli möödunud (kannatanu oli läinud noorema poja tuppa). Süüdistataval oli võimalus majast
lahkuda, kuna välisuks jäi tema selja taha (kohtuistungil vaadeldud skeemil oli näha, et HA tuba
ja välisust ühendas üks sirge koridor ja kui JA oli HA toas oli EA-l võimalus lahkuda.


4.     Prokuröri seisukohtadele esitas omakorda kirjalikud vastuväited EA kaitsja, kes leiab, et
prokuröri seisukohad apellatsiooni argumente ümber ei lükka. Ühtlasi esitas kaitsja taotluse mõista
Eesti Vabariigilt välja süüdistatava apellatsioonimenetluses kantud menetluskulud.


RINGKONNAKOHTU SEISUKOHT
5.    Kaitsja heidab maakohtule ette menetlusõiguse rikkumisi mitmete tõendite uurimisel ja
hindamisel. Ringkonnakohus peab neid etteheiteid põhjendatuks osaliselt.
6.      Kohtukolleegium nõustub apellandiga, et maakohus ei oleks tohtinud tugineda HT
ütlustele.
6.1     Prokurör eksib, väites apellatsioonile esitatud vastuses, et maakohus ei ole otsuses kuskil
märkinud, et HT ütlused on lubamatu tõend. Maakohus on seda selgesõnaliselt teinud, öeldes
otsuse 4. lehekülje 4. lõigus järgmist: „Prokurör leidis, et HT ütlused on KrMS § 66 lg 21 p-st 2
tulenevalt lubatav tõend. Kohus prokuröri seisukohaga ei nõustu ning leiab, et HT ütlused tuleb
tõendikogumist välja jätta.“ Seega võttis juba maakohus eitava seisukoha prokuröri vastuses väite
suhtes, et HT ütlused on KrMS § 66 lg-st 21 tulenevalt lubatav tõend.
Ringkonnakohus nõustub maakohtu seisukohaga. KrMS § 66 lg 21 p 2 lubab tõendina kasutada
ütlusi teiselt isikult kuuldu kohta, kui räägitu puudutab vahetult enne rääkimist tajutud asjaolusid
ja rääkija oli rääkimise ajal veel tajutu mõju all. Prokurör ei ole esitanud vastuses põhjendusi, miks
ta leiab, et eelmisel päeval toimunust rääkimist saab pidada „vahetult enne rääkimist tajutuks“.
Ringkonnakohus on seisukohal, et eelmisel päeval toimunust rääkimist saab sündmusest
möödunud aja tõttu pidada KrMS § 66 lg 21 p 2 tingimustele vastavaks vaid erandjuhul, kui
esinevad konkreetsed asjaolud, mis näitavad, et rääkija on endiselt tajutu mõju all. Praegusel juhul
selliseid asjaolusid välja toodud ei ole.
Arusaamatuks jääb prokuröri viide KrMS § 289 lg-le 4. Prokurör on küll seda sätet tsiteerinud,
kuid ei ole põhjendanud, kuidas see seondub HT ülekuulamisega. Kohtukolleegium ei näe, et see
säte oleks kohaldatav HT ülekuulamisele. KrMS § 289 lg 4 lubab tunnistaja usaldusväärsuse
kontrollimiseks võib üle kuulata isiku, kellele tunnistaja on varem esitanud väite, mis on vastuolus
ristküsitlusel antud ütlustega. See tähendab, et KrMS § 289 lg 4 oleks kohaldatav juhul, kui HT
ülekuulamist oleks taotletud põhjusel, et JA on talle mingi tõendamiseseme asjaolu kohta esitanud
teistsuguseid väiteid kui kohtus ütlusi andes. S.t tunnistaja ülekuulamise KrMS § 289 lg-s 4
ettenähtud korras võimaldab teise tunnistaja (või ka kannatanu) kohtus antud ütlused kahtluse alla
seada. HT ülekuulamist ei taotletud JA ütluste usaldusväärsuse kontrollimiseks. Tegemist oli
süüdistusaktis märgitud tunnistajaga, s.o süüstava tõendiga, mille uurimist prokurör taotles.




                                                                                                    6 (10)
6.2     Kui kohus loeb tõendi lubamatuks, tähendab see, et ta peab jätma selle tõendi täielikult
tähelepanuta – lähtuma olukorrast, justkui ei oleks sellist tõendit esitatud. See tähendab, et HT
ütlusi ei oleks tohtinud kasutada ka JA ütluste usaldusväärsuse hindamisel. Leides, et HT ütlused
kinnitavad JA ütluste usaldusväärsust, hindas kohus ikkagi kogumis teiste tõenditega ka HT ütlusi.
Seega rikkus maakohus HT ütlustele tuginedes kriminaalmenetlusõigust (KrMS § 66 lg-st 21
tulenevat tunnistaja ütlustele tuginemise keeldu). See ei too aga siiski kaasa maakohtu otsuse
tühistamist. Tegemist on menetlusõiguse rikkumisega, mis on võimalik apellatsioonimenetluses
kõrvaldada, jättes tõendite hindamisel HT ütlused kõrvale.


7.     Seevastu ei pea ringkonnakohus põhjendatuks apellandi taotlust lugeda
ebausaldusväärseks KA ütlused. See taotlus tugineb väidetavatele vastuoludele KA ja JA ütluste
vahel.
7.1     Tähelepanu väärib see, et kaitsja hinnangul on vastuolud KA nendes ütlustes, mis
puudutavad seda, mida ta kuulis JA-lt. Ringkonnakohtu hinnangul tuleb ses osas pidada KA ütlusi
hoopis lubamatuks tõendiks sarnaselt HT ütlustega. KrMS § 66 lg 21 kohaselt ei ole tõend
tunnistaja ütlus tõendamiseseme nende asjaolude kohta, millest ta on saanud teadlikuks teise isiku
vahendusel, v.a kui on täidetud mõni samas sättes loetletud tingimustest.
Kohtukolleegium ei näe, et ükski KrMS § 66 lg-s 21 loetletud alustest annaks põhjust lugeda
tõendiks KA ütlusi selle kohta, mida ta kuulis toimunu kohta oma isalt. Ainsaks aluseks, mis võiks
tulla kõne alla, on KrMS § 66 lg 21 p 2, mis lubab tõendina kasutada tunnistaja ütlusi, mille sisuks
on teiselt isikult kuuldu vahetult enne rääkimist tajutud asjaolude kohta juhul, kui nimetatud isik
oli rääkimise ajal veel tajutu mõju all ning puudub alus arvata, et ta moonutas tõde. Maakohtus ei
ole aga välja selgitatud, kas JA kirjeldas oma pojale toimunut vahetult pärast juhtunut. KA sõnul
rääkis isa talle, et oli kukkunud, „sama päeva õhtul“ (kd II; toim.l. 152). Selline määratlus ei ole
piisavalt konkreetne, selgitamaks välja, kas kukkumisest oli juttu vahetult pärast juhtunut. Mingeid
täpsustavaid küsimusi selle kohta, millal KA-l ja JA-l toimunust juttu oli, esitatud ei ole. Seega
osas, milles KA kirjeldas sündmuste käigu asjaolusid isalt kuuldu alusel, jätab ringkonnakohus
tema ütlused kõrvale.
7.2     Apellatsiooni kohaselt ei oleks kohus tohtinud tugineda ka nendele KA ütlustele, mille
kohaselt kuulis ta teisel korrusel oma toas olles alumiselt korruselt rüselusele viitavaid helisid.
Kaitsja leiab, et väide, et tegemist oli rüseluse helidega, ei ole ütlus kogetu kohta, vaid lubamatu
oletus. Kohtukolleegium sellega ei nõustu. KA andis ütlusi tema enda vahetult tajutu – alumiselt
korruselt kostnud helide – kohta. On loomulik, et kuuldud helisid kirjeldades seostatakse neid
võimaliku põhjusega. Arvestades seda, et eelnevalt kuulis KA vanemate valjuhäälset sõnelust ning
alla minnes nägi ka tõuklemist, on loomulik kuuldud helide seostamine rüselusega.
Lisaks tuleb arvestada, et vastavalt KrMS § 61 lg-le 2 hinnatakse tõendeid kogumis. Kui lähedal
viibiv tunnistaja kuulis mütsatusi samal ajal kui kannatanu ütluste kohaselt teda löödi, on
põhjendatud järeldus, et tunnistaja kuulis just löömise helisid, ning sellise järelduse tegemist ei ole
põhjust pidada lubamatuks oletuseks.




                                                                                                 7 (10)
8.     Ringkonnakohus ei nõustu kaitsja etteheidetega, mis puudutavad tunnistaja HA ütluste
uurimist maakohtu istungil.
Kohtukolleegiumi hinnangul ei ole prokurör HA ülekuulamise protokolli ja selle salvestise kohtule
esitamisel mingil moel menetlusõigust rikkunud. Maakohtu istungi protokolli kohaselt esitas
prokurör kohtule järgmise taotluse: „Võtta kriminaalasja juurde alaealise tunnistaja HA 21 märtsil
20014 ülekuulamise protokolli“ (kd II; toim.l. 149 pöördel). Ka kõigi teiste kirjalike tõendite
esitamisel esitas prokurör kohtuistungi protokolli kohaselt taotluse samasuguses sõnastuses:
„Palun võtta kriminaalasja juurde…“ (samuti kd II; toim.l. 1490 pöördel). Teiste kirjalike tõendite
puhul ei ole kaitsja väidet, et tõendeid ei ole maakohtus nõuetekohaselt uuritud, tõstatanud. Ka
ülekuulamisprotokolli tõendina kohtule esitamisele ei ole ükski kohtumenetluse pool kohtuistungi
protokolli kohaselt vastu vaielnud.
HA ülekuulamise protokolli kohtule esitades tegi prokurör ettepaneku: „…kui kohus sooviks teha
vaheaega, siis kuulaksime ja vaataksime HA ülekuulamist või siis prokurör loeb ülekuulamise ette
kui kohus peab seda vajalikuks.“
Prokuröri taotluse ära kuulanud, määras kohus, et võtab materjalid vastu ja loeb need avaldatuks.
Prokurör küsis üle, kas HA ülekuulamist istungil kuulatakse. Selle peale küsis kohus kaitsjalt, kas
ta peab vajalikuks HA ülekuulamist kuulata või vaadata selle videosalvestust. Kaitsja vastas: „Ei
ole vaja“ (kd II; toim.l 150). Kaitsja väitel käis tema vastus ainult salvestise kohta.
Kohtukolleegium leiab, et kaitsjale esitatud küsimus ja tema vastus seda väidet ei toeta:
videosalvestise vaatamise kõrval nimetas kohus võimalust ülekuulamist kuulata, mis olekski
tähendanud protokolli ettelugemist. Maakohtu istungi protokollist ei nähtu, et kaitsja oleks mingil
moel juhtinud tähelepanu sellele, et ta ei näe küll vajadust vaadata videosalvestist, kuid peab
vajalikuks protokolli ettelugemist.
Ringkonnakohus ei nõustu kaitsja seisukohaga, nagu oleks ülekuulamise protokoll või sellest
tehtud salvestis eraldiseisvad tõendid ning kummagi avaldamise küsimust tuleb vaadata eraldi.
Ringkonnakohus juhib tähelepanu, et KrMS § 63 lg 1 kohaselt on tõend tunnistaja ütlus. Seetõttu
ei ole põhjendatud väide, et ütluse erinevaid talletuse vorme tuleb vaadelda iseseisvate tõenditena.
Ringkonnakohtu arusaama kohaselt on ülekuulamise videosalvestis ülekuulamise protokolli lisa.
Ringkonnakohus nendib, et kohtuistungi protokollis kajastatud maakohtu otsustus lugeda
tunnistaja ütlused avaldatuks, ei ole korrektne. Nimelt näeb KrMS 296 lg 3 ette, kuidas toimub
tõendi avaldamine: selleks loeb tõendi esitanud kohtumenetluse pool selle tervikuna või osaliselt
ette või avaldab muul viisil, arvestades konkreetse tõendi olemust ning selle kasutamise eesmärki.
Seega olukorda, kus üldse mingil moel tõendi sisu kohtuistungil ei avata, ei saa käsitada
avaldamisega.
Samas näeb viidatud sätte teine lause ette, et tõendi võib poolte kokkuleppel jätta avaldamata, kui
kohus leiab, et see ei ole vastuolus kohtuistungi avalikkuse põhimõttega. Just sellele on viidanud
otsuses sama küsimust käsitledes ka maakohus. HA ülekuulamise puhul ei esitanud
kohtumenetluse pooled vastuväiteid sellele, et kohus võtab prokuröri esitatud tõendi vastu.
Kaitsjalt küsiti eraldi, kas seda tõendit on vaja avaldada. Kaitsja seda vajalikuks ei pidanud. Samuti
ei esitanud vastuväiteid tõendi avaldamata jätmisele prokurör. Seega olid KrMS § 296 lg 3 teise



                                                                                                8 (10)
lause tingimused täidetud ning maakohus ei ole HA ütlustele tuginedes rikkunud
kriminaalmenetlusõigust.


9.       Eelnevast tulenevalt ei pea ringkonnakohus põhjendatuks HA ega KA ütluste kõrvale
jätmist. Nagu maakohtu otsuses juba välja toodud, langevad mõlema tunnistaja ütlused olulistes
punktides kokku omavahel ja ka kannatanu ütlustega. Sellest tulenevalt peab ringkonnakohus neid
ütlusi usaldusväärseks. Ringkonnakohus möönab, et ütlused ei lange kokku kõigis detailides.
Ringkonnakohtu hinnangul see aga pigem suurendab just tunnistajate ütluste usaldusväärsust.
Erinevused kannatanu ja tunnistajate ütlustes on sellised, mis näitavad, et tunnistajatena ütlusi
andnud pojad ei ole lasknud end mõjutada kannatanust isal ja kirjeldavad toimunut võimalikult
objektiivselt. Nimelt eitas kannatanu seda, et ta oleks kuidagi andnud tekkinud konfliktiks põhjust
(kd II; toim.l. 145-146) ning üldisemalt seda, et ta oleks EA-ga tülitsenud (nt eitas, et kd II, toim.l
144 pöördel). Seevastu mõlema poja ütlustest ilmneb, et konflikt tekkis sellest, et JA tahtis
takistada või venitada HA ära viimist. HA selgitas ütlustes, et tüli ema ja isa vahel algas „selle
pärast, et issi ütles, et ta ei vii teda maale, noh“ (kd II; toim.l 92). Ka KA ütluste kohaselt tekkis
vaidlus selle pärast, et ema tahtis venda maale viia (kd II; toim.l. 150). Kuna aga mõlemad poja
ütlustest selgub, et nad nägid tõuklemist ning HA ka seda, kuidas EA JA lõi, on ikkagi alust pidada
JA ütlusi selle kohta, et EA teda lõi, usaldusväärseks.
Lisaks poegade ütlustele kinnitab JA ütluste usaldusväärsust ka patsiendikaart. Ringkonnakohtu
hinnangul ei ole kannatanu ütluste ja patsiendikaardi vahel sellist vastuolu, mis muudaks
kannatanu ütlused ebausaldusväärseks. Apellatsiooni kohaselt seisnes vastuolu selles, et
kohtuistungil rääkis JA mitmest löögist, arstile on aga patsiendikaardi andmetel maininud ühte
lööki. Vastuse sellele, miks patsiendikaardis on räägitud jalalöögist ainsuses, annab patsiendikaart
ise. Selles on märgitud: „…kodus tekkinud abikaasaga tüli, mille käigus saanud löögi jalaga
kubeme piirkonda. /---/ Obj Kubeme/alakõhu piirkonnas nähtav verevalum u 2x2 cm“ (kd II;
toim.l. 80). Seega on nimetatud jalalöök tuvastatud hematoomi selgitus.
Mis puutub apellandi etteheidetesse, et JA pöördus arsti juurde vigastuse fikseerimiseks neli päeva
hiljem, siis nõustub ringkonnakohus prokuröriga, et kannatanu on seda, miks ta pöördus arsti
juurde mitu päeva hiljem, usutavalt selgitanud.
Seega, jättes kõrvale HT ütlused, on ikkagi alust pidada kannatanu ütlusi usaldusväärseteks.


10.    Kohtukolleegium leiab, et maakohus jättis põhjendatult EA ütlused ebausaldusväärsetena
kõrvale. Nimelt on EA ütlused sündmuste käigu olulistes küsimustes selges vastuolus nii JA kui
ka mõlema poja ütlustega.
EA ütluste kohaselt hakkas JA tema peale karjuma, kui nad olid sisenenud maja koridori. H ehmus
ja hakkas nutma. EA ei tahtnud, et H näeb vanemate tüli pealt ning palus vanemal pojal K-l viia
H teisele korrusele. K viiski H teisele korrusele enne seda, kui EA läks H toast talle riideid võtma
(kd II; toim.l. 139 pöördel). Järgnevat tüli ega mingisugust löömist HA pealt ei näinud (kd II,
toim.l. 143).



                                                                                                 9 (10)
KA kirjeldab olukorda teisiti. Tema sõnul läks ta alumisele korrusele, kui tüli oli kestnud umbes
10 minutit. Enne seda kuulis ta alt rüseluse hääli. Isa ja ema olid sel ajal koridoris ja H hakkas oma
toast välja tulema. H seisis seal, vaatas pealt ja nuttis (kd II; toim.l. 150 pöördel). Vastuseks kaitsja
küsimusele kinnitas KA, et läks alla ja tõi venna teisele korrusele omal algatusel, mitte ema palvel
(kd II; toim.l. 151 pöördel). Ka JA ütluste kohaselt tuli KA alumisele korrusele ja viis venna üles
siis, kui EA oli teda juba korduvalt löönud (kd II; toim.l. 149).
Nende ütlustega on kooskõlas HA ülekuulamisel räägitu. HA sõnul nägi ta koridoris nii vanemate
tõuklemist kui seda, kuidas ema isa lõi (kd II; toim.l. 92-94). Sellest tulenevalt ei ole tõendatud
kaitseversioon, et EA võis riivata JA jalaga end viimase ründe eest kaitstes.


11.     Ringkonnakohus ei nõustu apellandi seisukohaga, et tõendatud ei ole kannatanule valu
tekitamine. Mõlemad apellatsioonis toodud argumendid tähendavad seda, et JA ei tundnud valu
hiljem. Apellatsioonis refereeritud KA ütlused kinnitavad seda, et JA ei tundnud valu hiljem samal
õhtul, patsiendikaart aga seda, et ta ei kaevanud valu neli päeva hiljem. KarS § 121 koosseisu
täitmiseks ei ole vaja aga kestva valu põhjustamine. Piisab lühiajalisest, löögiga pihta saamise ajal
ja vahetult pärast seda tuntavast valuaistingust. Kuna kannatanul tuvastati hematoom, peab
ringkonnakohus tema ütlusi valu tundmise kohta usaldusväärseks.


12.    Eelnevast tulenevalt ja tuginedes KrMS § 337 lg 1 p 1 jätab ringkonnakohus maakohtu
otsuse muutmata ja apellatsiooni rahuldamata.
Apellant on esitanud taotluse süüdistatavale apellatsioonimenetluses kantud õigusabikulude
hüvitamiseks. Kuna ringkonnakohus jättis apellatsiooni rahuldamata, jäävad vastavalt KrMS § 185
lg-le 2 apellatsioonikulud süüdistatava kanda.




       /allkirjastatud digitaalselt/


Sten Lind                              Ivi Kesküla                             Orvi Tali




                                                                                                 10 (10)

                                                                                       1-15-5328




                           KOHTUMÄÄRUS
Kohus                                Tallinna Ringkonnakohus

Määruse tegemise aeg ja koht         30. märts 2016. a, Tallinn, kirjalik menetlus

Kriminaalasja number                 1-15-5328

Kohtukoosseis                        Pavel Gontšarov, Ivi Kesküla, Orvi Tali

Vaidlustatud kohtulahend             Harju Maakohtu 8. märtsi 2016.a määrus, millega jäeti
                                     süüdimõistetu Juri Popov tingimisi enne tähtaega
                                     vangistusest vabastamata
Kaebuse esitajad ja kaebuse liik     Süüdimõistetu Juri Popovi (ik 36206260279, viibib
                                     Tallinna Vanglas) kaitsja Leelo Viil, määruskaebus

RESOLUTSIOON

Jätta esitatud määruskaebus rahuldamata ja Harju Maakohtu 8. märtsi 2016. a määrus
muutmata.

KrMS § 187 lg 2 alusel mõista Juri Popovilt välja riigieelarve tuludesse 24 (kakskümmend
neli) eurot määruskaebemenetluses osutatud õigusabi eest kaitsjale makstud tasu katteks.
Makseinfo koos viitenumbriga menetluskulude tasumiseks edastatakse Juri Popovile eraldi
dokumendina.

EDASIKAEBAMISE KORD
Käesoleva määruse peale saab advokaadi vahendusel esitada määruskaebuse Riigikohtule Tallinna
Ringkonnakohtu kaudu 15 päeva jooksul alates päevast, mil kaebuse esitaja sai vaidlustatavast
kohtumäärusest teada või pidi teada saama.

ASJAOLUD JA MENETLUSE KÄIK

1.      Harju Maakohtu 09.11.2015.a otsusega tunnistati Juri Popov süüdi KarS § 199 lg 2 p-de 7,
9 järgi ning karistuseks mõisteti 1 aasta ja 6 kuud vangistust. KarS § 65 lg 2 alusel suurendati
mõistetud karistust Harju Maakohtu 23.08.2013.a otsusega mõistetud karistuse ärakandmata osa,
s.o 4 kuu ja 8 päeva vangistuse, võrra, ning liitkaristuseks mõisteti 1 aasta 10 kuud ja 8 päeva
vangistust. KarS § 68 lg 1 alusel arvati eelvangistuses viibitud aeg karistusaja hulka. Kohtuotsus
jõustus 07.01.2016.a. Karistuse kandmise algus oli 06.02.2015.a ja lõpp on 14.12.2016.a.

2.     Tallinna Vangla esitas 08.02.2016 Harju Maakohtule materjalid süüdimõistetu tingimisi
enne tähtaega vangistusest vabastamiseks.



                                                                                                1
                                                                                         1-15-5328

MAAKOHTU SEISUKOHT

3.     Harju Maakohus jättis 08.03.2016 määrusega J. Popovi vangistusest tingimisi enne tähtaega
vabastamata, põhjendades oma seisukohta järgmiselt.

3.1. J. Popov kannab vangistust liitkaristusena varguste eest. Kriminaalkorras on teda
karistatud üheteistkümnel korral, vanglas viibib kuuendat korda. Varasemalt on karistatud
valdavalt varguste, ühel korral röövimise eest, on korduvalt rikkunud käitumiskontrolli nõudeid ja
pannud katseajal toime uue kuriteo. Seega ei ole J. Popovi suhtes varasemad karistused mõjutanud
teda hoiduma süütegude toimepanemisest. Lisaks on tal 6 kehtivat distsiplinaarkaristust, sh
kambrikaaslase suhtes vägivalla kasutamise ja korralduse eiramise eest.

3.2.        Iseloomustuse kohaselt mõistab ja aktsepteerib J. Popov reegleid valikuliselt, pidades
eelkõige silmas enda huve. Korduvad katsed oma elu muuta ei ole õnnestunud. J. Popov ei tunnista
oma tegu, alahindab enda osa probleemide tekkimisel. Arvestades tema impulsiivset iseloomu on
vangla leidnud, et J. Popovi realistlike eesmärkide realiseerumine on vähetõenäoline.

3.3.       Enne vangistust on J. Popov töötanud algul ametlikult ning hiljem mitteametlikult
ehitustel. Töö kaotas seoses alkoholi tarvitamisega ja on olnud pikema aja jooksul töötu.
Vabanemisel kindlat töökohta ei ole. Kohtuistungil selgitas J. Popov, et tal on võimalus asuda tööle
autopesijana, kuid seda kinnitavad dokumendid puuduvad. J. Popovil on vabanemisel olemas kindel
elukoht, kuid sama elukoht oli tal ka kuritegude toimepanemise ajal.

3.4. Prokurör ei toeta J. Popovi vabastamist tingimisi enne tähtaega. Kuigi vangla toetab tema
ennetähtaegset vabastamist, on ta hinnanud J. Popovi avalikkusele ohtlikuks. Korduva kuriteo
toimepanemise tõenäosus on 44%, vägivaldse kuriteo toimepanemise tõenäosus 26%.

MÄÄRUSKAEBUS

4.    Harju Maakohtu määruse peale esitas kaebuse süüdimõistetu kaitsja, kes taotleb maakohtu
määruse tühistamist ja süüdimõistetu tingimisi ennetähtaegset vabastamist. Kaebuse põhjendused
on kokkuvõtlikult järgmised.

Kohus on jätnud arvestamata J. Popoviga seotud positiivsed asjaolud: osalemise rehabiliteerivates
tegevustes, eesootavad elutingimused, sõltuvusprobleemide puudumise, kriminaalhoolduse
võimalused isiku taasühiskonnastumisel. Kriminaalhooldus võimaldab paremini kui vangistus
maandada J. Popovi riske ja ohte, mis võivad olla aktuaalsed karistuse lõpuni kandmisel.
Kriminaalhooldajal on võimalik osutada talle taasühiskonnastamisel vajalikku abi. Lisaks hindas
vangla uute kuritegude toimepanemise riski alla 50%. J. Popov on toime pannud kergemaid
varavastaseid kuritegusid. Elutingimused vabaduses annavad alust arvata, et ta käitub edasiselt
õiguskuulekalt. J. Popov on avaldanud, et tal on võimalik asuda tööle autopesijana. Esialgselt on
lubanud teda toetada abikaasa MP, kelle juurde asuks J. Popov elama.

RINGKONNAKOHTU SEISUKOHT

5.      Ringkonnakohus on seisukohal, et maakohus on põhjendatult jätnud J. Popovi tingimisi
enne tähtaega vanglast vabastamata. Maakohtu põhistused on asjakohased ning piisavad, mistõttu
apellatsioonikohus neid siinkohal üle ei korda, vaid märgib üksnes põhilisemat ning käsitleb kaitsja
kaebuse argumente.


                                                                                                  2
                                                                                           1-15-5328

6.      Süüdimõistetu tingimisi enne tähtaega vangistusest vabastamise peamiseks eelduseks on
tema edasine õiguskuulekas käitumine ja hoidumine uute kuritegude toimepanemisest. J. Popovi
puhul sellist positiivset tulevikuprognoosi teha ei saa. Süüdimõistetu jätkuvale ohtlikkusele
viitavad tema korduv kriminaalkorras karistatus (3 kehtivat kriminaalkaristust, vangistuses 6
korda), korduv kriminaalhoolduse nõuete rikkumine, 6 kehtivat distsiplinaarkaristust vanglakorra
rikkumiste eest ning tema vabanemisjärgne olukord (töökoht puudub, võlgnevused summas
5554,50 eurot). Eriti väärib tähelepanu, et J. Popov vabastati 01.04.2014 Harju Maakohtu määruse
alusel vangistusest tingimisi enne tähtaega, katseajaga 1 aasta ning 20.12.2014 pani ta toime uue
kuriteo, mille eest mõisteti talle 09.11.2015 käesoleval ajal kantav vangistus. Eeltoodud andmete
pinnalt puudub alus eeldada, et J. Popov võiks taaskord ennetähtaegse vabastamise korral olla
suuteline kriminaalhooldust edukalt läbima.

7.      Maakohus ei ole jätnud tähelepanuta ühtegi asjaolu, mis omaks positiivset ja reaalset kaalu
J. Popovi ennetähtaegsele vabastamisele. Materjalidest nähtuvalt ei ole tema kuritegude
toimepanemine tulenenud sõltuvusvajaduse rahuldamisest, vaid majanduslikest probleemidest.
Seega ei võimalda kaitsja väide sõltuvusprobleemide puudumisest järeldada, et J. Popov ei ole
õiguskorrale ohtlik. Samas on alust pidada alkoholi J. Popovi puhul riskiteguriks, kuna legaalse
sissetuleku kaotas ta aastaid tagasi alkoholiprobleemide tõttu, misjärel on ta pannud järjepidevalt
toime varguseid. Kaitsja väide J. Popovi töötamise võimaluste kohta jääb jätkuvalt paljasõnaliseks.
J. Popovil on märkimisväärsed võlgnevused, mistõttu ei saa eeldada, et tema endise abikaasa
(lahutatud 18.01.2013) väidetav esialgne majanduslik toetus kujuneks piisavaks ja motiveeriks teda
õiguskuulekusele. Seonduvalt väidetega resotsialiseerivas tegevuses osalemisest leiab
ringkonnakohus, et paraku ei nähtu sellest märkimist väärivaid süüdimõistetu pingutusi
taasühiskonnastumiseks. Nimelt on ta pidanud kontaktisikuga vestluse tingimisi ennetähtaegse
vabanemise teemal. Ta on kinnitanud valmisolekut õppida riigikeelt, kuid puuduvad andmed selle
kohta, et ta oleks asunud seda tegema. Samuti on toimunud üks vestlus sotsiaaltöötajaga
töövõimetuspensioni taotlemise võimaluste kohta. Tegemist on seega ühekordsete, pigem
informatsiooni jagamise tähendust omavate, kui sotsiaalsete oskuste kujundamisele suunatud
tegevustega. Maakohus on võtnud arvesse, et J. Popovi korduva kuriteo toimepanemise tõenäosus
on 44%, mis ei ole madal näitaja. Eelmärgitud teave kogumis ei võimalda J. Popovi tingimisi
vangistusest vabastada. J. Popov on korduvalt talle antud võimalusi kuritarvitanud. Seetõttu on
maakohus jõudnud õigustatud järeldusele, et tema ennetähtaegne vabastamine ei ole kooskõlas
karistuse mõistmise eesmärkidega.

8.      Kaitsja vandeadvokaat L. Viil esitas koos määruskaebusega ringkonnakohtule taotluse riigi
õigusabi tasu suuruse kindlaksmääramiseks. Taotluse kohaselt kulus kaitsjal määruskaebuse
koostamiseks 0,5 tundi, mille eest ta soovib tasu 24 eurot (sh käibemaks 4 eurot). Ringkonnakohus
leiab, et taotlus on põhjendatud ja kuulub rahuldamisele. Märgitud kaitsjatasu tuleb KrMS § 187 lg
2 alusel välja mõista J. Popovilt.

9.     Eelnevast lähtuvalt ja juhindudes KarS § 76 lg-st 4, KrMS §-st 390 ja § 337 lg 1 p-st 1 jätab
ringkonnakohus vaidlustatud kohtumääruse muutmata ja määruskaebuse rahuldamata.

/allkirjastatud digitaalselt/    /allkirjastatud digitaalselt/       /allkirjastatud digitaalselt/
    Pavel Gontšarov                      Ivi Kesküla                          Orvi Tali




                                                                                                     3

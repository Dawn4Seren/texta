                         KOHTUMÄÄRUS
 Kohus                                Tartu Ringkonnakohus
 Kohtukoosseis                        Maili Lokk, Tiina Pappel ja Einar Vene
 Määruse tegemise aeg ja koht         24. august 2016, Tartu
 Haldusasja number                    3-16-892
 Haldusasi                            Politsei- ja Piirivalveameti taotlus J.S. kinnipidamiseks
                                      ja    paigutamiseks      Politsei-    ja   Piirivalveameti
                                      kinnipidamiskeskusesse
 Vaidlustatud kohtulahend             Tartu Halduskohtu 8. juuni 2016. a määrus
 Kaebuse esitaja ja kaebuse liik      J.S. määruskaebus
 Asja läbivaatamine                   Kirjalik menetlus
 Menetlusosalised                     Kaebaja J.S.
                                      Vastustaja Politsei- ja Piirivalveamet

 RESOLUTSIOON
   1. Ennistada määruskaebuse esitamise tähtaeg Tartu Halduskohtu 9. mai 2016. a
      määrusele ning lugeda 7. juunil 2016. esitatud määruskaebuse esitatuks
      tähtaegselt.
   2. Tühistada Tartu Halduskohtu 8. juuni 2016. a määrus.
   3. Tagastada Tartu Halduskohtu 9. mai 2016. a määrusele esitatud määruskaebus.

 EEDASIKAEBAMISE KORD
 Määruse peale võib esitada määruskaebuse 15 päeva jooksul määruse kättesaamisest arvates
 otse Riigikohtule.

ASJAOLUD JA MENETLUSE KÄIK

1. Politsei- ja Piirivalveamet esitas 09.05.2016 Tartu Halduskohtule taotluse Iraani
Islamivabariigi kodaniku J.S. välismaalasele rahvusvahelise kaitse andmise seaduse § 362 lg 2
p-de 4 ja 5 alusel kinnipidamiseks ja paigutamiseks kinnipidamiskeskusesse kuni
kinnipidamisaluse ära langemiseni, kuid mitte kauemaks kui kaheks kuuks.

2. Tartu Halduskohtu 9. mai 2016. a määrusega anti luba J.S.                paigutamiseks
kinnipidamiskeskusesse kuni kinni pidamise aluse ära langemiseni, ent mitte kauemaks kui
kaheks kuuks.

3. J.S. esitas 20. mail 2016 Tartu Halduskohtule taotluse riigi õigusabi saamiseks Tartu
Halduskohtu 9. mai 2016. a määruse vaidlustamiseks.
4. Tartu Halduskohtu 20. mai 2016. a määrusega jäeti J.S. taotlus riigi õigusabi saamiseks
rahuldamata.

5. J.S. volitatud esindaja Anni Säär esitas 7. juunil 2016 Tartu Halduskohtu 9. mai 2016. a
määrusele määruskaebuse koos määruskaebuse esitamise tähtaja ennistamise taotlusega.

6. Tartu Halduskohtu 8. juuni 2016. a määrusega jäeti J.S. tähtaja ennistamise taotlus
rahuldamata ja 7. juuni 2016. a määruskaebus Tartu Halduskohtu 9. mai 2016. a määrusele
menetlusse võtmata. Määruskaebus tagastati halduskohtumenetluse seadustiku (HKMS) § 206
lg 1 ja § 187 lg 3 p 2. Määruse kohaselt:
6.1. HKMS § 204 lg 2 kohaselt on määruskaebuse esitamise tähtaeg 15 päeva määruse
määruskaebuse esitajale kättetoimetamisest arvates. Tartu Halduskohtu 9. mai 2016. määrus
toimetati kaebajale kätte samal kuupäeval, seega tuli määruskaebus esitada kohtule hiljemalt
24. maiks 2016. Määruskaebus on esitatud tähtaega ületades, s.o 7. juunil 2016.
6.2. Tähtaja ületamise põhjusena on välja toodud asjaolu, et kaebaja ei valda ega saa aru eesti
keelest ning ootas kaebuse esitamiseks määruse tõlget ning õigusnõustajat. Kaebaja riigi
õigusabi taotlust ei rahuldatud, vastav teave jõudis kaebajani 31. mail 2016. Õigusnõustaja sai
määruse kätte alles 1. juunil 2016.
6.3. Halduskohus leidis, et tähtaja ületamine ei ole vabandatav, kuna kaebaja ei olnud piisavalt
hoolikas selleks, et välja selgitada vaidluse algatamise kord, sh tähtajad. Ka õiguslikult
kogenematul isikul ei ole alust eeldada, et vaidlust saab lahendada suvalises korras ja
määramatult pika aja jooksul. Vaidlustatud määrus tõlgiti pärast kohtuistungil J.S. le suuliselt
kurdi keelde, ühtlasi selgitas kohus kohtuistungil menetlusosalistele vaidlustamise korda,
istungile oli kaasatud kurdi keele tõlk.

MÄÄRUSKAEBUSE ESITAJA TAOTLUS JA PÕHJENDUSED

7. J.S. esitas määruskaebuse, milles palub Tartu Halduskohtu 8. juuni 2016. a määruse
tühistada. Tähtaja ennistamata jätmise tõttu ei ole kaebajale tagatud ligipääsu
õigusemõistmisele ega õiglasele kohtumenetlusele. Halduskohtu määrus on motiveerimata.
Kuna isik ei valda eesti keelt, ei olnud ta suuteline ise määruskaebust koostama. Kuigi
halduskohtu istungil tõlgiti määrus suuliselt kaebajale kurdi keelde, ei tagatud talle tõlgi abi
määruskaebuse koostamiseks.

RINGKONNAKOHTU PÕHJENDUSED

8. Määruskaebus tuleb rahuldada ja määruskaebuse esitamise tähtaeg ennistada.

9. Määruskaebuses on selle esitaja viidanud tähtaja mittejärgimisel sellele, et J.S. ei valda eesti
keelt, mistõttu ei olnud ta suuteline ise määruskaebust koostama. Lisaks jäeti tema taotlus riigi
õigusabi määramiseks rahuldamata. Nimetatud taotlusega soovis isik, et teda aidataks määruse
vaidlustamisel, millega halduskohus andis loa tema kinnipidamiskeskusesse paigutamiseks.

10. Ringkonnakohus ei nõustu halduskohtu seisukohaga, et isiku toodud põhjus määruskaebuse
esitamise tähtaja järgimisel ei olnud mõjuv.

11. HKMS § 71 lg 1 sätestab, et kui menetlusosaline lasi mööda seaduses sätestatud
menetlustähtaja, ennistab kohus tähtaja menetlusosalise avalduse alusel, kui menetlusosaline ei
saanud tähtaega järgida mõjuval põhjusel. Riigikohtu halduskolleegium on 1. oktoobri 2002. a
määruse p-s 19 nentinud, „[e]t küllaldane põhjus tähtaja ennistamiseks võib teatud tingimustel
olla ka õiguslikes küsimustes kogenematu inimese eksimus protsessitoimingutes. Tähtaja

                                                2
ületamine ei saa olla vabandatav, kui kaebaja pole olnud piisavalt hoolikas selleks, et selgitada
välja vaidluse algatamise kord, s.h tähtajad. Vajaliku hoolsuse hindamisel tuleb arvestada nii
objektiivseid asjaolusid (protsessiõigusliku küsimuse keerukus), kui ka subjektiivset külge,
lähtudes kaebaja isikust ja tema kogemustest. Ka õiguslikult kogenematul isikul ei ole alust
eeldada, et vaidlust saab lahendada suvalises korras ja määramatult pika aja jooksul.“ Lisaks
märgiti samas määruses, et „[k]ui kogenematul isikul tekib kahtlus oma õiguslikes teadmistes,
peab ta mõistliku aja jooksul otsima professionaalset abi. Vajadusel saab isik koheselt pöörduda
kohtu poole, taotledes tasuta õigusabi määramist.“

12. Ringkonnakohus leiab, et antud kaasuse kontekstis saab mõjuva põhjusena käsitleda eesti
keele oskuse puudumist. Kuna tegemist on välismaalasega, kes ei orienteeru siinses
keeleruumis ning kellelt ei saa ilmselgelt oodata teadmisi siinsest õigussüsteemist, võib väita,
et ainuüksi määruse suuline tõlge, eelkõige selle resolutiivosa tõlge isiku emakeelde ning isiku
väide, et lahendi sisu on talle arusaadav (vt 9. mail 2016 toimunud istungi protokolli, tl 8 ja 8p),
ei tähenda, et isik oleks võimeline koostama nõuetekohast määruskaebust, sh esitama selle
tähtaegselt ning lisaks järgima muid seadusest määruskaebuse esitamisele tulenevaid nõudeid.
Ringkonnakohtu hinnangul tähendaks tähtaja ennistamata jätmine ja keeleoskuse puudumise
mittelugemine mõjuvaks põhjuseks seda, et isikult võetaks võõras riigis ja õigussüsteemis ära
võimalus oma õigusi kaitsta. Oluline on arvestada ka seda, et isik on arvestades vaidluse
iseloomu ja eset niigi positsioonil, kus tal puuduvad võimalused leidmaks vahendeid oma
õiguste kaitseks või on oma õiguste kaitse teatud asjaolude esinemise tõttu raskendatud.

12. Ringkonnakohus märgib täiendavalt, et asja materjalidest nähtub, et isik on esitanud
taotluse, et talle määrataks riigi õigusabi. Taotluse eesmärk oli saada õigusnõustamist
kinnipidamiskeskusesse paigutamise määruse vaidlustamisel. Tartu Halduskohtu 20. mai
2016. a määrusega jäeti taotlus rahuldamata. Määruskaebuses 9. mai 2016. a määrusele on isiku
volitatud esindaja märkinud, et teave riigi õigusabi mittemääramisest tuli 31. mail 2016 ning
volitatud esindaja sai 9. mai 2016. a määruse kätte alles 1. juunil 2016. Seega ei saa isikule ette
heita asjaolu, et ta ei astunud samme oma õiguste kaitseks. Lisaks ei viivitanud isiku volitatud
esindaja 9. mai 2016. a määruse vaidlustamisega pärast seda, kui tal oli võimalik selle
määrusega tutvuda. Järelikult on kinni peetud ka HKMS § 71 lg-st 2 ning tehtud
menetlustoiming, mille tähtaja ennistamist taotletakse (HKMS § 71 lg 4) ehk esitatud
määruskaebus.

13. Tulenevalt eelnevalt esitatud seisukohtadest ennistab Tartu Ringkonnakohus
määruskaebuse esitamise tähtaja Tartu Halduskohtu 9. mai 2016. a määrusele ning loeb 7. juunil
2016. esitatud määruskaebuse esitatuks tähtaegselt. Tartu Halduskohtu 8. juuni 2016. a määrus
tuleb tühistada.

14. Kuna Tartu Halduskohus jättis vääralt tähtaja ennistamata, võtab ringkonnakohus seisukoha
ka 7. juunil 2016 esitatud määruskaebuse osas, millega on vaidlustatud Tartu Halduskohtu
9. mai 2016. a määrust, millega halduskohus andis loa isiku paigutamiseks
kinnipidamiskeskusesse (HKMS § 207 lg 3).

15. Nimetatud määrusega anti luba isiku paigutamiseks kinnipidamiskeskusesse kuni
kinnipidamise aluse äralangemiseni, kuid mitte kauemaks kui kaheks kuuks. Ringkonnakohtule
teadaolevalt on J.S. kinnipidamiskeskusest vabastatud 1. juulil 2016 ning hetkel peaks isik
viibima Varjupaigataotlejate Majutuskeskuses (Vao Keskus). Seega ei oma vaidlustatud
määrus enam isiku õigustele mõju. Määruse vaidlustamisel ei saavuta isik soovitud eesmärki,
kuna teda ei hoita enam selle määruse alusel kinnipidamiskeskuses. Seetõttu leiab


                                                 3
ringkonnakohus, et määruskaebus Tartu Halduskohtu 9. mai 2016. a määrusele tuleb tagastada
(HKMS § 203 lg 2 ja § 187 lg 3 p 6) ning menetlus nimetatud haldusasjas lõpetada.




  /allkirjastatud digitaalselt/   /allkirjastatud digitaalselt/   /allkirjastatud digitaalselt/
           Maili Lokk                     Tiina Pappel                     Einar Vene




                                               4

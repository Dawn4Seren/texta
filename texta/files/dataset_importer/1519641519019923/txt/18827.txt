                            KOHTUMÄÄRUS
Kohus                                 Tartu Ringkonnakohus

Määruse tegemise aeg ja koht          11. aprill 2016, Tartu (kirjalik menetlus)

Kriminaalasja number                  1-14-7466

Kohtukoosseis                         Tiit Lõhmus, Mati Kartau, Aarne Sarjas

Vaidlustatud kohtulahend              Tartu Maakohtu Tartu kohtumaja 16. märtsi 2016 määrus
                                      süüdimõistetu vangistusest tingimisi enne tähtaega
                                      vabastamata jätmise kohta
Kaebuse esitaja ja kaebuse liik       Süüdimõistetu Madis Joosep (isikukood 36203316511) ja
                                      tema kaitsja advokaat Eve Laine, määruskaebused

RESOLUTSIOON
1.      Tartu Maakohtu Tartu kohtumaja 16. märtsi 2016 määrus jätta muutmata.
2.      Määruskaebused jätta rahuldamata.
3.      Välja maksta Advokatuurile eraldatud eelarveliste vahendite arvelt Advokaadibüroo
        Ann Saar kaudu 96 eurot (sealhulgas käibemaks 16 eurot) advokaat Eve Lainele tema
        poolt määruskaebemenetluses Madis Joosepile riigi õigusabi osutamise eest.
3.1     Mõista Madis Joosepilt välja menetluskulu, s.o kaitsja tasu advokaat Eve Laine poolt
        osutatud õigusabi eest 96 eurot riigituludesse.
3.2     Madis Joosepil tasuda väljamõistetud summa Maksu- ja Tolliameti arveldusarvele SEB
        a/a EE351010052031000004, Danske Bank AS Eesti filiaal a/a EE873300333499990003,
        Nordea Bank Finland PLC Eesti filiaal a/a EE401700017002872300 või Swedbank a/a
        EE502200221014193355. Maksekorraldusele märkida viitenumber 99914700013423 ja
        selgitus „Madis Joosep, 1-14-7466, kohtukulud“.
3.3     Kohtukulud tasuda 30. päeva jooksul käesoleva määruse jõustumisest arvates. Kui
        rahalised nõuded ei ole täies ulatuses tähtaegselt tasutud, suunatakse nõuded
        täitemenetluse läbiviimiseks kohtutäiturile täitemenetluse seadustikus sätestatud
        korras.

Edasikaebamise kord: KrMS § 384 lg 2 ja § 387 lg 1 kohaselt võib määrusele esitada
määruskaebuse Tartu Ringkonnakohtule prokuratuur, advokaadist kaitsja või advokaadi
vahendusel teised kohtumenetluse pooled viieteistkümne päeva jooksul alates päevast, mil isik
sai vaidlustatud määrusest teada või pidi teada saama.

ASJAOLUD JA MENETLUSE KÄIK
1.      Tartu Maakohtu 09.09.2014 otsusega tunnistati Madis Joosep süüdi KarS § 424 järgi ja talle
mõisteti karistuseks 1 aasta vangistust. KarS § 74 alusel määrati, et mõistetud karistust ei pöörata
täielikult täitmisele, kui M. Joosep ei pane 2 aasta pikkuse katseaja jooksul toime uut kuritegu ja
täidab KarS § 75 lg-s 1 sätestatud kontrollnõudeid. Kohtuotsus jõustus 25.09.2014.
2.     M. Joosepi poolt kriminaalhooldusest kõrvale hoidumise tõttu pöörati tema karistus Harju
Maakohtu 18.08.2015 määrusega täitmisele. M. Joosepi karistusaja alguseks loeti 11.08.2015 ja see
lõpeb täieliku ärakandmise korral 11.08.2016.
3.      Tartu Vanglast esitati 10.02.2016 Tartu Maakohtule materjalid M. Joosepi tingimisi enne
tähtaja lõppemist vangistusest vabastamise otsustamiseks.
4.     Tartu Maakohtu 16.03.2016 määrusega jäeti M. Joosep tingimisi enne tähtaega vangistusest
vabastamata. Kohtumääruse seisukohad on kokkuvõtlikult järgmised.
M. Joosepi vangistuse kandmise aeg on kulgenud normaalselt. Ta ei ole toime pannud täiendavaid
õigusrikkumisi, samuti ei ole teda karistatud distsiplinaarkorras. Samas nähtub materjalidest seegi,
et M. Joosepit on kriminaalkorras kehtivalt karistatud kahel korral, mõlemal korral KarS § 424
järgi. Ka on teda väärteokorras karistatud mootorsõiduki juhtimise eest seisundis, kus on ületatud
lubatud alkoholipiirmäära. Lisaks on M. Joosepil diagnoositud alkoholisõltuvus, kusjuures ta ise
eitab sõltuvust ega ole seega motiveeritud kõnealuse probleemiga tegelema. Eelnev viitab, et risk
uute sarnaste õigusrikkumiste toimepanemiseks on endiselt suur.
Lisaks on põhjendatud kahtlus, et M. Joosep ei sobi käitumiskontrollile. Nimelt karistati teda
esimesel korral vangistusega, mis KarS § 69 alusel asendati üldkasuliku tööga. Kuna M. Joosep
hoidus kõrvale üldkasuliku töö tegemisest ega allunud käitumiskontrollile, siis tuli vangistus selle
ärakandmata osas täitmisele pöörata. Teisel korral karistati M. Joosepit tingimusliku vangistusega
koos käitumiskontrollile allutamisega. Ka see vangistus tuli täitmisele pöörata, kuna M. Joosep
lahkus varsti pärast kohtuotsuse tegemist Itaaliasse ning kriminaalhooldus osutus tema puhul
võimatuks. Samuti tuli M. Joosep mõlemal korral kuulutada tagaotsitavaks. Praegusel juhul välistab
käitumiskontrollile määramise täiendavalt seegi, et M. Joosepil puudub kindel elukoht.

MÄÄRUSKAEBUSED
5.     M. Joosep oma kaebuses taotleb maakohtu määruse tühistamist. Tema etteheite kohaselt on
esimene kohtuaste vääralt väitnud, et katseajal karistati teda joobes juhtimise eest ja et tal puudub
elukoht. Elukoht on tal olemas elukaaslase juures. Samuti kavatseb ta vabanedes hakata kohe tööd
otsima ja end töötukassas arvele võtta. Ta soovib võimalust tõestada, et saab oma eluga hakkama.
6.     Kaitsja E. Laine taotleb samuti kohtumääruse tühistamist ja M. Joosepi tingimisi enne
tähtaega vanglast vabastamist. Kaebuse esitaja põhjendused on järgmised.
Kohus on põhjendamatult alahinnanud ärakantud vangistuse mõju kinnipeetavale. M. Joosepi ainus
võimalus enda paranemisteele asumist tõestada on positiivne käitumine vangistuses ja selles osas ei
ole talle midagi ette heita. Lisaks tuleb esile tõsta M. Joosepi osalemist vangla tööhõives, samuti
uue kuriteo toimepanemise madalat riskiastet. Kinnipeetav kinnitas, et ta on
kriminaalhooldusnõuete täitmise kohustuslikkusest nüüdseks täielikult aru saanud, kavatseb
vabastamise korral tingimusteta täita kõiki kontrollnõudeid ja on nõus lisakohustuse määramisega.
Asjaolu, et vangistuse perioodil on üürileping M. Joosepiga lõpetatud ja elukaaslane temast lahti
öelnud, ei tähenda, et ta oleks asotsiaalse eluviisiga kodutu. Pole kahtlust, et M. Joosep on
töötamisele orienteeritud isik, kavatseb vabanemisel koheselt tööle asuda ning on võimeline kohtu
poolt määratava lühikese tähtaja jooksul üürima Tallinnas korteri.
Karistuse kandmiselt tingimisi enne tähtaega vabastamise otsustamisel oleks kohus pidanud
hindama ja omavahel võrdlema neid võimalusi, mida on M. Joosepi mõjutamiseks võimalik
kasutada ühelt poolt Tartu Vanglas ja teisalt kriminaalhoolduse teostamisel. M. Joosepile vanglas
individuaalset täitmiskava ei koostata ja temaga individuaalseid resotsialiseerivaid tegevusi ei
kavandata. Seega täidab vangistuse lõpuni kandmine vaid M. Joosepi ühiskonnast isoleerimise
eesmärki, millest tulenevalt on karistuse tegelik kasutegur väga väike. Ka on vangla võimalused
isiku tööhõivesse kaasamiseks ülimalt minimaalsed.

2                                                2
M. Joosepil on diagnoosiotud alkoholisõltuvus ja kohus on talle ette heitnud motivatsiooni
puudumist sellega tegelemisel. Siinkohal tõusetub küsimus, kas ootus motivatsiooni tekkimiseks on
õigustatud, kui vangistuse jooksul sellega sisuliselt ei tegeleta. Samas on kriminaalhooldussüsteemi
käsutuses mitmesuguseid resotsialiseerivaid meetmeid, mida katseaja kestel oleks võimalik
rakendada.

RINGKONNAKOHTU SEISUKOHT JA PÕHJENDUSED
7.     Ringkonnakohus nõustub maakohtuga, et kinnipeetav M. Joosepi tingimisi enne tähtaega
vanglast vabastamine ei ole põhjendatud. Määruskaebused jäävad täielikult tagajärjetuiks.
8.     Määruskaebuste rahuldamata jätmise tingib asjaolu, et maakohtuga nõusolevalt tekkisid ka
ringkonnakohtul kahtlused nii M. Joosepi karistuse eesmärkide täidetuses kui tema valmiduses
alluda käitumiskontrollile. Nimelt viitavad kinnipeetava kuritegeliku käitumise jätkumise ohule
tema korduvad karistused ning riskitegurina temal diagnoositud alkoholisõltuvus. M. Joosepi
käitumiskontrollile allutamise otstarbekuse muudab ülimalt kaheldavaks aga tema poolt varasemalt
kahel korral käitumiskontrollnõuete rikkumine, samuti üldkasuliku töö tegemise kohustuse
eiramine. Ehk siis sarnaselt esimese kohtuastmega ei pea ka apellatsioonikohus põhjendatuks
kinnipeetavat usaldada ning teda käitumiskontrollile allutades tingimisi enne tähtaega vangistusest
vabastada.
9.      Määruskaebuste väited kriminaalkolleegiumit vastupidisele seisukohale ei veena. Tõsi,
kuivõrd M. Joosep kannab ühe aasta pikkust vangistust, siis tulenevalt VangS § 16 lg-st 1 temale
individuaalset täitmiskava ei koostata. Samas, sõltumata sellest, kas ja kui palju vanglas
kinnipeetavale rehabiliteerivaid tegevusi võimaldatakse, ei saa kohtud vabastada isikut, kelle puhul
ühelt poolt püsib veendumus, et ta võib vabaduses toime panna uusi kuritegusid ning teisalt on
tekkinud kahtlused tema suhtes käitumiskontrolli rakendamise otstarbekusest. Sellised põhjendatud
kõhklused praeguselt tõusetunud aga on. Seejuures asjaoludel, kas M. Joosepil on olemas elukoht,
kui head on tema väljavaated töökoha leidmisel ja milliseid sotsiaalprogramme talle
kriminaalhoolduse ajal määrata saaks, otsustavat tähendust enam olla ei saa. Samuti ei saa
kinnipeetavat vabastada tema paljasõnalise kinnituse põhjal, mille kohaselt on ta nüüd lõpuks aru
saanud kohustusest alluda käitumiskontrolli nõuetele. Nagu käesolevastki määrusest ilmneb, on
M. Joosep kohtute usaldust kuritarvitanud juba kahel korral. Mis puutub aga kinnipeetava
määruskaebuses sisalduvasse etteheitesse, nagu oleks maakohus tema vabastamata jätmise kasuks
otsustades pidanud oluliseks tema poolt uue kuriteo sooritamist katseaja kestel, siis on selline väide
ebaõige. Kohus on selgesõnaliselt märkinud, et M. Joosepi karistuste täitmise pööramise tingisid
esimesel korral käitumiskontrollnõuete rikkumine ja üldkasuliku töö tegemise kohustuse eiramine
ning teisel juhul kontrollnõuete täitmata jätmine, sealhulgas tema lahkumine Itaaliasse.
10.    Eelnevast lähtuvalt ja juhindudes KrMS §-st 390 ja § 337 lg 1 p-st 1 jätab ringkonnakohus
vaidlustatud kohtumääruse muutmata ja määruskaebused rahuldamata.
11.     Advokaat E. Laine esitas koos määruskaebusega taotluse riigi õigusabi tasu suuruse ja
riigi õigusabi kulude hüvitamise ulatuse kindlaksmääramiseks. Taotluse kohaselt kulus kaitsjal
M. Joosepiga vanglas toimunud kohtumisele ja edasikaebuse koostamisele kokku 2 tundi, mille eest
ta soovib tasu 96 eurot (sealhulgas käibemaks 16 eurot). Ringkonnakohus leiab, et taotlus on
põhjendatud ja tuleb rahuldada. Kuna apellatsioonikohus teeb KrMS § 337 lg 1 p-s 1 nimetatud
lahendi, jääb menetluskulu KrMS § 187 lg 2 alusel M. Joosepi kanda.


             /allkiri/                         /allkiri/                        /allkiri/

          Tiit Lõhmus                       Mati Kartau                     Aarne Sarjas


3                                                 3

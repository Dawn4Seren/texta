                                KOHTUOTSUS
                                    EESTI VABARIIGI NIMEL


    Kohus                                 Tallinna Ringkonnakohus
    Kohtukoosseis                         Ulvi Loonurm, Imbi Sidok-Toomsalu, Indrek Soots
    Otsuse kuupäev                        07.11.2016, Tallinn
    Kohtuasja number                      2-15-15071
    Kohtuasi                              AS hagi IA vastu kaasomandi lõpetamiseks ja IA
                                          vastuhagi kaasomandi teisel viisil lõpetamiseks

    Vaidlustatud kohtulahend              Harju Maakohtu 23.05.2016 otsus

    Kaebuse esitaja ja kaebuse liik       AS apellatsioonkaebus
    Apellatsioonkaebuse hind              3 500 eurot
    Menetlusosalised ja nende             Hageja/vastukostja AS (ik XXXXXXXXXX), lepinguline
    esindajad                             esindaja vandeadvokaat Jevgeni Tverdohlebov
                                          Kostja/vastuhageja     IA    (ik   XXXXXXXXXXX),
                                          lepinguline esindaja Vladimir Buldakov
    Menetluse liik                        Kirjalik menetlus

   RESOLUTSIOON
1. Tühistada Harju Maakohtu 23.05.2016 otsus ja saata asi Harju Maakohtule uueks
   läbivaatamiseks.
2. Apellatsioonkaebus rahuldada osaliselt.
3. Menetluskulud jaotatakse asja uuel läbivaatamisel.

   Edasikaebamise kord
   Otsuse peale võib esitada kassatsioonkaebuse Riigikohtule 30 päeva jooksul otsuse kassaatorile
   kättetoimetamisest, kuid mitte pärast viie kuu möödumist otsuse avalikult teatavaks tegemisest.

   Hagimenetluses Riigikohtus võib menetlusosaline menetlustoiminguid teha ning avaldusi ja
   taotlusi esitada üksnes vandeadvokaadi vahendusel.

   Juhul kui menetlusosaline taotleb menetlusabi, peab ta esitama tähtaja kestel
   kassatsioonkaebuse. Kaebuse põhjendamiseks või riigilõivu tasumiseks või kaebuses esineva
   sellise puuduse kõrvaldamiseks, mis on seotud menetlusabi taotlemisega, annab kohus
   mõistliku tähtaja pärast menetlusabi taotluse lahendamist, kui nimetatud taotlus ei ole esitatud
   põhjendamatult või tähtaja pikendamise eesmärgil.

   Asjaolud ja hageja nõue
1. AS (hageja) esitas 09.10.2015 hagi Harju Maakohtusse IA (kostja) vastu kaasomandi
lõpetamiseks. Hageja palus kaasomand lõpetada, jätta kaasomandis olev korter
kinnistusregistriosa numbriga XXXXXXXX aadressil YYY, Tallinn hageja ainuomandisse,
tuvastada kostja nõusolek kinnistusraamatus omanikukande muutmiseks, jätta laenulepingu nr
EEL-210108AS täitmise eest vastutavaks hageja ning välja mõsta kostjalt hageja kasuks hüvitis
kaasomandi lõpetamise eest 11 105 eurot 58 senti, millele lisandub viivis. Hageja loobus
menetluse kestel hageja laenulepingu täitmise eest vastutavaks jätmise ja hüvitise nõudest.
Hageja palus menetluskulud jätta kostja kanda ja välja mõista TsMS § 177 lg 4 alusel viivis.

Hagiavalduse kohaselt ostsid hageja ja kostja 21.01.2008 korteri ning kumbki sai korteri 1/2
suuruse mõttelise osa omanikuks. Pooled finantseerisid korteri ostmist Danske Bank A/S Eesti
filiaalilt laenulepingu nr EEL-210108AS alusel laenatud 84 363,38 euroga. Laenulepingu
tagamiseks seati ühishüpoteek hageja vanemate elukohaks olevale korterile ja laenuga soetatud
korterile. Pärast omavaheliste suhete halvenemist asus hageja elama Soome ja kostja oma
sugulaste juurde ning korterit pooled isiklikult ei kasutanud. Kostja ei ole kunagi tasunud
laenulepinguga seotud kindlustus-, laenu- ja intressimakseid ning viimased kolm aastat ei ole
osalenud ka korteriga seotud majandamiskulude kandmises. Hageja on jäänud hätta
laenulepingus kokku lepitud summade maksmisega, mistõttu on tekkinud hageja vanemate
korteri sundmüümise oht. Hageja on enne hagiavalduse esitamist teinud kostjale ettepaneku
korter müüa, kuid kostja ei ole andnud selleks nõusolekut.

Kostja vastuväited ja vastuhagi
2. Kostja tunnistas nõuet osaliselt. Kostjal ei olnud vastuväiteid kaasomandi lõpetamise ja selle
hageja ainuomandisse jätmise vastu. Pooled ei olnud pikemat aega kasutanud korterit oma
eluasemena. Viimased kolm aastat on hageja korterit välja üürinud ja üüritasu üksnes endale
jätnud. Kostja ei olnud nõus hageja väljapakutud kaasomandi lõpetamise viisiga põhjusel, et
hageja väljapakutud kaasomandi lõpetamise viis ei järginud asjaõigusseaduse (AÕS) § 77 lg-s
2 sätestatut. AÕS § 77 lg 2 järgi tuleb poolel, kelle ainuomandisse kaasomandis olev asi antakse,
maksta teisele kaasomanikule välja tema osa rahas. Kinnisvaraportaalis avaldatud korterite
müügikuulutuste järgi on Kärberi tänaval asuva 3-toalise korteri hind keskmiselt 77 260 eurot.

10.03.2016 esitas kostja vastuhagi ning palus hageja ja kostja kaasomand korterile lõpetada
ning müüa see avalikul enampakkumisel. Saadud raha palus kostja jagada võrdsetes osades
hageja ja kostja vahel ning jätta menetluskulud poolte endi kanda.

Maakohtu otsus
3. Harju Maakohus rahuldas 23.05.2016 otsusega hagi osaliselt ja jättis vastuhagi rahuldamata.
Kohus otsustas lõpetada hageja ja kostja kaasomand korterile, määrata korteri ainuomanikuks
hageja ning kohustada hagejat tasuma kostjale hüvitist 36 235 eurot 50 senti, mis vastab poolele
korteri väärtusest. Samuti asendas hageja ja kostja nõusolekud kostjale kuuluva korteri
mõttelise osa omandiõiguse üleminekuks hageja omandisse ja jättis menetluskulud poolte endi
kanda.

Poolte vahel puudus vaidlus osas, et hageja ja kostja kaasomandisse kuulub korter, kusjuures
kummagi omandis on 1/2 suurune mõtteline osa ning kaasomand korterile tuleb lõpetada.
Pooled vaidlesid kaasomandi lõpetamise viisi üle.

Praeguses asjas tuli kaasomandi lõpetamise nõuete lahendamisel kõrvutada vaidlusaluse korteri
müümine avalikul enampakkumisel ja selle jätmine hagejale ilma kostjale hüvitist maksmata.
Kuivõrd avalikul enampakkumisel on enamasti kinnisasjade müügihinnad väiksemad kui need

                                                                                               2
oleksid kinnisasjade müümisel omaniku enda poolt ja enampakkumisega lisanduvad täiendavad
kulud (kohtutäituri kulud), ei olnud korteri müümine avalikul enampakkumisel kohtu hinnangul
otstarbekas. Põhjusel, et hageja soovis omada vaidlusalust korterit ainuisikuliselt ning et ta oli
täitnud korteriga ja selle omandamiseks sõlmitud laenulepinguga kaasnevaid kohustusi
üksinda, jättis kohus korteri hageja ainuomandisse. Põhjusel, et AÕS § 77 lg 2 järgi ei saa
kaasomandit lõpetada selliselt, et omandist ilmajäävale poolele hüvitist ei maksta, mõistis
kohus hagejalt kostjale välja hüvitisena pool korteri väärtusest. Menetluse kestel esitasid pooled
kohtule korterite müügikuulutusi. Hageja esitatud korteriomandite müügikuulusteste kohaselt
on korteriomandite hind keskmiselt 60 000 eurot ning kuna enamasti ületab hind 10% reaalse
hinna, on tegelik väärtus hageja arvates 55 000 eurot. Kostja esitatud müügikuulutuste kohaselt
sai keskmiseks sarnaste korterite väärtuseks lugeda 77 260 eurot. Samas piirkonnas ja sarnase
pindalaga korterite müügikuulutusi kõrvutades asus kohus seisukohale, et pooltele kuuluva
korteri väärtus oli 72 471 eurot ja kostjale kuuluva kaasomandiosa väärtus seega 36 235 eurot
50 senti.

Kaasomandi lõpetamine kohtus on materiaalõiguslikult tsiviilseadustiku üldosa seaduse (TsÜS)
§ 68 lg 5 alusel kaasomanike kokkuleppe sõlmimise tahteavalduste asendamine. Hageja nõude
osalise rahuldamisega otsustas kohus eelnevale lisaks asendada otsusega hageja ja kostja
nõusolek kinnistusraamatu kande muutmiseks (AÕS § 641, kinnistusraamatuseaduse § 34¹ lg
8). Seega asendas kohtulahend kaasomanike kokkulepet kaasomandi lõpetamise kohta (RKTKo
3-2-1-65-10, p 20).

Kuivõrd kaasomandi lõpetamise hagi lahendamine toimus mõlema poole huvides ja Riigikohus
on lahendis nr 3-2-1-70-10 selgitanud, et kui kaasomand lõpetatakse mõlema poole huvides, on
põhjendatud ja õiglane jätta menetluskulud poolte endi kanda, jättis kohus praeguses asjas
menetluskulud poolte endi kanda.

Apellatsioonkaebus
4. Hageja palus tühistada maakohtu otsus osaliselt, s.o otsuse resolutsiooni punkti kaks lõpposa
ja punkt viis ning teha tühistatud osas uus otsus, millega jätta hagejalt kostja kasuks välja
mõistmata hüvitis 36 235 eurot 50 senti või alternatiivselt mõista kostjalt hageja kasuks välja
hüvitis 11 105 eurot 58 senti ja jätta menetluskulud kostja kanda. Kohus on ebaõigesti
kohaldanud materiaalõigust ja menetlusõigust ning eksinud asjaolude hindamisel.

Maakohus väljus hagiavalduse piiridest, kui kohustas hagejat tasuma kostjale poolte
kaasomandisse kuuluva korteriomandi väärtusest pool, s.o 36 235 eurot 50 senti. Hageja taotles
hagiavalduses kaasomandi lõpetamist selliselt, et kinnisasi antakse hageja ainuomandisse
kostjale hüvitist maksmata. Vastuhagis taotles kostja kaasomandi lõpetamist selle müümisel
avalikul enampakkumisel ning saadud raha jagamist võrdsetes osades hageja ja kostja vahel.
Kumbki pool ei taotlenud hagis või vastuhagis kaasomandi jagamist viisil, nagu seda otsustas
kohus.

Otsusest ei selgu, missuguseid tegureid arvestades ja arvutuskäiku rakendades luges kohus
tuvastatuks, et kaasomandi väärtus on 72 471 eurot, kui hageja on olnud seisukohal, et korteri
väärtus on 55 000 eurot ja kostja on leidnud, et korteri väärtus võib küündida kuni 87 400
euroni. Kohtul tulnuks teha pooltele ettepanek ekspertiisi määramiseks.

Maakohus jättis ebaõigesti kasutamata nõuete tasaarvestamise võimaluse. Viimane on
vastuolus tsiviilkohtumenetluse seadustiku (TsMS) §-st 2 tuleneva mõttega, et kohtul tuleb asi
lahendada õigesti, mõistliku aja jooksul ja võimalikult väikeste kuludega.

                                                                                                3
Hagejal on kostja vastu 38 605 euro 55 sendi suurune nõue, mis moodustub poolest ühise laenu
jäägist, poolest viimase kolme aasta jooksul pangale tasutud laenu- ja intressimaksetest ning
poolest kindlustusandjale tasutud kindlustusmaksetest. Hageja kirjeldas hagiavalduses
tasaarvestuse võimalust, kuid kohus ei võtnud kirjeldatud nõuet menetlusse ja palus see
lahendada kohtuväliselt. Hageja palus kostja kasuks väljamõistetud hüvitis apellatsiooniastmes
tasaarvestada hageja nõudega kostja vastu. Tasaarvestuse tulemusena jääb alles hageja nõue
kostja vastu kuni 2 370 eurot 05 senti.

Maakohus on ebaõigesti kohaldanud menetlusõigust, kui jättis poolte menetluskulud nende endi
kanda. TsMS § 162 lg 1 kohaselt kannab hagimenetluse kulud pool, kelle kahjuks otsus tehti.
Praegusel juhul jättis kohus vastuhagi rahuldamata ja rahuldas sisuliselt hageja nõude. Veel
enam, hageja on püüdnud olukorda lahendada kohtuväliselt, kuid kostja on sellest keeldunud.

Vastus apellatsioonkaebusele
5. Kostja palus jätta apellatsioonkaebus rahuldamata, maakohtu otsus muutmata ja
menetluskulud apellatsioonimenetluses hageja kanda.

AÕS § 77 lg 2, mis kehtestab kaasomandi lõpetamise õiguse ja võimalused, on imperatiivne
õigusnorm, millest kohus erinevalt otsustada ei saa. Valides kaasomandi lõpetamise viisi,
millega anti korter hageja ainuomandisse, tuli kohtul välja mõista hüvitis kostjale, mis vastab
1/2 osale kaasomandi väärtusest. Praegusel juhul ei saa pooltevahelisi võimalikke nõudeid
tasaarvestada, sest hagejal puuduvad sissenõutavaks muutunud nõuded kostja suhtes.
Maakohus jaotas menetluskulud õigesti.

Ringkonnakohtu seisukoht
6. Ringkonnakohus leiab, et maakohtu otsus tuleb tühistada oluliste menetlusõiguse normide
rikkumise tõttu ja tsiviilasi saata TsMS § 657 lg 1 p 3 alusel uueks läbivaatamiseks samale
kohtule. Apellatsioonkaebus kuulub rahuldamisele osaliselt.

TsMS § 436 lg 1 kohaselt peab kohtuotsus olema seaduslik ja põhjendatud. TsMS § 438 lg 1
kohaselt hindab kohus otsust tehes tõendeid, otsustab, mis asjaolud on tuvastatud, millist
õigusakti tuleb asjas kohaldada ja kas hagi kuulub rahuldamisele. Kui asjas on esitatud mitu
nõuet, teeb kohus otsuse kõigi nõuete kohta. TsMS § 435 lg 1 kohaselt teeb kohus otsuse, kui
asja on kohtu arvates arutatud ammendavalt ja asi on lõpliku lahendi tegemiseks valmis. TsMS
§ 392 lg 1 p-de 3 ja 4 järgi peab kohus eelmenetluses välja selgitama muu hulgas poolte
faktilised ja õiguslikud väited esitatud nõuete ja väidete kohta ning tõendid, mida
menetlusosalised esitavad oma faktiliste väidete põhjendamiseks ja esitatud tõendite lubatavuse
kohta.

Ringkonnakohtu hinnangul on maakohus rikkunud oluliselt materiaalõigust ja menetlusõigust,
sh viinud asjas läbi puuduliku eelmenetluse, mis võis kaasa tuua ebaõige lahendi tegemise.
Eelmenetluse ülesanded on sätestatud TsMS §-s 392. Kohus peab eelmenetluses välja selgitama
hageja nõuded ning poolte faktilised ning õiguslikud väited esitatud nõuete ja väidete kohta.
TsMS § 230 lg-te 1 ja 2 järgi peab kumbki pool hagimenetluses tõendama neid asjaolusid,
millele tuginevad tema nõuded ja vastuväited.

Tsiviilasja materjalist ei nähtu, et kohus oleks selgitanud piisaval määral õiguslikku olukorda
ja juhtinud hageja tähelepanu nõude puudulikkusele ja teinud ettepaneku nõude täpsustamiseks.
Sellega jättis kohus täitmata selgitamiskohustuse, mis on oluline menetlusnormi rikkumine.

                                                                                             4
Hageja esitas hagiavalduses lisaks kaasomandi lõpetamise nõudele ka jagatava korteriomandi
soetamiseks võetud laenu tagastamise kohustuse jagamise nõude. Hageja soovis jääda
21.01.2008 sõlmitud laenulepingu täitmise eest vastutavaks, tasaarvestada laenujääk ja hageja
poolt tasutud summa omandi kaotuse eest tasumisele kuuluva summaga ja mõista tema kasuks
kostjalt välja 11 105 eurot 58 senti (8.10.2015 hagiavalduse p 1.2 ja 1.3). 2.11.2015 muudetud
hagiavalduses loobus hageja eelnimetatud summa väljamõistmisest kostjalt, kuid soovis jääda
solidaarkohustuse jagamise nõude juurde ning soovis kohustust ise täita (2.11.2015 muudetud
hagiavalduse p 1.2). 27.11.2015 menetlusdokumendis on hageja väljendanud, et ta nõueteks on
kaasomandi lõpetamine, tema ainuomandisse korteriomandi jätmine ja vastavate tahteavalduse
hagemine.

Maakohus on jätnud hagejale piisaval määral selgitamata, et kohus saab lõpetada kaasomandi
üksnes viisil, mida on pooled taotlenud hagis või vastuhagis (RKTKo 3-2-1-45-06, p 19;
RKTKo 3-2-1-102-05, p 15; RKTKo 3-2-1-143-04, p 17) ja mis on ühtlasi sätestatud seaduses.
AÕS § 77 lg 2 järgi võib kohus kaasomandi jagada kolmel viisil:
   1) jagada asi kaasomanike vahel reaalosades,
   2) anda asi ühele või mitmele kaasomanikule, pannes neile kohustuse maksta teistele
       kaasomanikele välja nende osad rahas, või
   3) müüa asi avalikul või kaasomanikevahelisel enampakkumisel ning saadud raha jagada
       kaasomanike vahel vastavalt nende osa suurusele.

Praegusel juhul soovis hageja kaasomandi jagada selliselt, et korter jääb hageja ainuomandisse
ning hageja ei hüvita kostjale poolt korteri maksumust rahas. Kostja tegi ettepaneku müüa
korter avalikul enampakkumisel. Kui kostja kirjeldatud viis ühtib AÕS § 77 lg-s 2 loetletud
kaasomandi lõpetamise viisidega, siis hageja oma mitte, sest kui asi jäetakse ühele
kaasomanikule, tuleb sellele kaasomanikule, kelle kaasomand asjale lõppes, maksta välja tema
osa rahas. 29.02.2016 kohtu poolt menetlusosalistele saadetud kirjas (tlk 92) on küll kohus
kirjeldatud, et kohtul on võimalik lõpetada kaasomand üksnes poolte taotletud viisidel, kuid ei
ole selgitanud, et hageja taotletud kaasomandi lõpetamise viis ei ole seadusega kooskõlas.
Kohtupraktikas on võimalikuks peetud ka alternatiivsete nõuete esitamist (RKTKo 3-2-1- 95-
12, p 10). Samuti mitme nõude esitamist selliselt, et hageja palub rahuldada järgneva nõude
ainult siis, kui eelnevat nõuet ei rahuldata (RKTKo 3-2-1-45-06, p 19). Eelnev kannab
menetlusökonoomsuse eesmärki – selliselt on võimalik kaasomandi lõpetamise vaidlus
lahendada ühes menetluses. Olukorras, kus ühel taotletud viisil kaasomandit lõpetada ei saa,
teisel viisil lõpetamine ei ole õiglane ning muid alternatiivseid kaasomandi lõpetamise variante
pooled ette ei ole näinud, võib kohus jätta kaasomandi lõpetamata ja asi jagamata (RKTKo 3-
2-1-45-06, p 20).

Kuivõrd hageja soovis kaasomandit lõpetada AÕS § 77 lg-s 2 teise alternatiivina kirjeldatud
viisil, oli oluline välja selgitada kaasomandi väärtus võimalikult täpselt omandi kaotamise aja
seisuga. Kuna ühelgi tõendil ei ole kohtu jaoks ette kindlaksmääratud jõudu (TsMS § 232 lg 2),
ei ole välistatud korteri väärtuse väljaselgitamine müügikuulutuste alusel (RKTKo 3-2-1-110-
09, p 16). Kuid olukorras, kus korteri väärtuse täpne väljaselgitamine on oluline õiglase lahendi
tegemiseks ja poolte esitatud müügikuulutustes on väärtuste vahe märkimisväärne (odavaim
korter, mille müügikuulutust kohus tõendina arvestas, maksis 60 000 eurot ja kalleim 87 400
eurot), ei ole ainuüksi esitatud müügikuulutuste alusel võimalik vaidlusaluse korteri väärtust
usaldusväärselt välja selgitada. Maakohtul oleks tulnud eelmenetluses sellises olukorras
selgitada ja vajadusel teha pooltele ettepanek ekspertiisi tegemiseks. Maakohtu otsuse p-s 26
toodud omandi väärtus ei ole kooskõlas tõenditega. Kohus rikkus selles osas TsMS § 442 lg-s
8 sätestatud lahendi põhjendamise nõuet.

                                                                                               5
Hageja on hagiavalduses palunud jätta laenulepingu nr EE-210108AS täitmise eest vastutavaks
hageja (hagiavalduse ja selle muudatuse p 1.2). Vaidlust ei ole selles, et laenu tagastamise
kohustus oli poolte solidaarkohustus. Vastuseks hageja kaebuse väidetele märgib
ringkonnakohus, et maakohus ei ole rikkunud hageja õigusi, kui kohustas hagejat kõrvaldama
kohtumääruses osundatud puudused ja selgitama hüvitise nõuet, millele reaktsioonina loobus
hageja kirjeldatud nõudest käesoleva tsiviilasja raames (tlk 37). Samas jäi hageja
laenukohustuse jagamise nõude juurde, st hageja soovis jagada tema ja kostja kui
solidaarvõlgnike vastutuse suurust omavahelises suhtes ehk nn sisesuhtes. Laenulepingust
tuleneva kohustuse täitmine ühe solidaarvõlgniku poolt ja temale võlausaldaja nõude üle
minemine teise solidaarvõlgniku vastu temale langevas osas, ei ole kaasomandi lõpetamise hagi
immanentne osa, mistõttu tuleb seesuguse nõude esitamisel nõuet eraldi põhjendada. Välja
tuleb tuua hüvitisenõude aluseks olevad faktilised asjaolud ja tõendid, mis kinnitavad hagi
aluseks olevaid asjaolusid, viidates konkreetselt, millist asjaolu millise tõendiga soovitakse
tõendada (TsMS § 363 lg 1 p-d 2 ja 3). Kuna kirjeldatud elemendid olid hagiavaldusest puudu,
määras kohus TsMS § 3401 lg 1 alusel tähtaja puuduste kõrvaldamiseks ja jättis
menetlusdokumendi seniks käiguta. Täpselt nii maakohus hüvitise nõude osas käitus. Samas ei
toonud hageja vaatamata kohtu nõudmisele esile asjaolusid ega neid kinnitavaid tõendeid,
millega rikkus TsMS § 363 lg-s 1 p-des 1-3 sätestatud nõuet. Seega oli maakohtu poolt
06.11.2015 hagi menetlusse võtmine toimunud kiirustades. Peale hagiavalduse menetlusse
võtmist oleks kohus pidanud eelmenetluses eelnimetatud puudused kõrvaldama ja täitma
selgitamiskohustust.

Ringkonnakohus selgitab, et kohtumenetluses tasaarvestamise avalduse tegemisel ei piisa
üksnes paljasõnalistest väidetest tasaarvestamise olukorra tuvastamiseks. Tasaarvestuse eeldusi
(vastastikuste samaliigiliste nõuete olemasolu, aktiivnõude nõutavus ja passiivnõude
täidetavus) tuleb kohtule ka kohtumenetluses esitatud nn protsessuaalse tasaarvestamise
avalduse esitamise korral tõendada üldises korras (TsMS §-s 229 jj). Ühtegi tõendit nõude
olemasolu kohta hageja kohtule esitanud ei olnud ja seetõttu ei saanud kohus hageja väidetava
nõudega arvestada.

Vastuseks apellandi etteheitele menetluskulude jaotuse osas märgib ringkonnakohus, et
maakohus otsus on selles osas kooskõlas Riigikohtu lahendi nr 3-2-1-70-10 . Käesolevas asjas
on mõlemad pooled palunud kaasomand lõpetada. Seega on kaasomandi lõpetamine toimunud
mõlema poole huvides. Kaasomandi lõpetamise vaidlustes valib kohus alati ühe või teise poole
pakutud viiside hulgast. Asjaolu, et esitatud viisidest osutus valituks hageja poolt välja pakutu,
ei anna alust hinnata, et jagamine toimus enam tema kui teise poole huvides, mille tõttu tuleks
menetluskulud teisiti jagada.

Kuna maakohus on rikkunud menetlusõigust, kui on jätnud eelmenetluse ülesanded olulises
osas täitmata ning asja lahendamiseks vajalikud asjaolud tuvastamata ja on ebaõigesti
kohaldanud materiaalõigust, siis tuleb maakohtu otsus täies ulatuses tühistada ja saata asi uueks
arutamiseks esimese astme kohtule. Kuigi hageja on apellatsioonkaebuses palunud tühistada
maakohtu otsus osaliselt, ei ole ringkonnakohtu hinnangul võimalik menetlusõiguse ulatusliku
ja olulise rikkumise tõttu viga parandada muul moel kui maakohtu otsuse tühistamisega täies
ulatuses (TsMS § 656 lg 4). Puuduliku eelmenetluse tõttu ei ole ringkonnakohtul võimalik asja
ise sisuliselt lahendada, sest apellatsiooniastmes esmakordselt asja lahendamiseks oluliste
faktiliste asjaolude kogumi olulises ulatuses tuvastamisel rikutaks kassatsioonimenetluse
eripära arvestades poolte õigust kohtuotsuse peale faktiliste asjaolude tuvastamise ja tõendite
hindamise osas edasi kaevata. Asja uuel läbivaatamisel tuleb maakohtul kohaldada

                                                                                                6
asjakohaseid õigusnorme. Kaasomandi lõpetamine peab toimuma hagis või vastuhagis taotletud
alusel, seaduses sätestatud viisil ja kaasomanike huve võimalikult suures ulatuses arvestades.

Menetluskulud
Menetluskulude jaotuse määrab TsMS § 173 lg 3 teise lause alusel maakohus sõltuvalt asja uue
lahendamise tulemustest.



  /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Ulvi Loonurm                Imbi Sidok-Toomsalu                  Indrek Soots




                                                                                                  7

                           KOHTUMÄÄRUS
Tsiviilasja number                  2-15-4887

Kohus                               Tallinna Ringkonnakohus

Määruse tegemise aeg ja koht        14.04.2016 Tallinnas

Kohtukoosseis                       Tiit Kollom, Reet Allikvere, Ulvi Loonurm

Tsiviilasi                          AS SEB Pank hagi AS vastu võlgnevuse väljamõistmiseks


Vaidlustatud kohtulahend            Harju Maakohtu 17.11.2015 määrus hagi läbi vaatamata
                                    jätmiseks
Kaebuse esitaja ja kaebuse liik     AS SEB Pank määruskaebus
Menetlusosalised ja nende           Hageja AS SEB Pank (RK 10004252), lepinguline esindaja
esindajad                           Martin Velling
                                    Kostja AS (IK XXXXXXXXX), lepinguline esindaja Kristjan
                                    Vahar
Menetluse liik                      Kirjalik menetlus

RESOLUTSIOON

Tühistada Harju Maakohtu 17.11.2015 määrus tsiviilasjas 2-15-4887 hagi läbi vaatamata jätmise ja
menetluskulude jaotuse osas ning saata asi tagasi samale maakohtule menetluse jätkamiseks.

Muus osas jätta määrus muutmata.

Määruskaebus rahuldada.

Edasikaebamine

Määrus edasikaebamisele ei kuulu.

Asjaolud ja menetluse käik

AS SEB Pank esitas 30.03.2015 Harju Maakohtule hagi AS kui CGM Grupp OÜ ja hageja vahel
03.01.2006 sõlmitud laenulepingu nr 2006000002 käendaja vastu 63 911,65 euro väljamõistmiseks.

27.04.2015 vastuses hagiavaldusele palus kostja muuhulgas jätta hagi läbi vaatamata. Hageja tugineb
haginõudes poolte vahel 08.04.2008 sõlmitud käenduslepingule. Kostjale teadaolevalt on aga
põhivõlgnik kohaselt täitmas käenduslepingus nimetatud võlaõiguslikest lepingutest tulenevaid
kohustusi hageja ees.
16.06.2015 esitas hageja kohtule taotluse menetluse peatamiseks kuni 16.09.2016, s.o. kuni
tsiviilasjas nr 2-09-55796 kohtumäärusega kinnitatud kompromissis sisalduva hageja nõuet
puudutava maksegraafiku viimse päevani. Pärnu Maakohtu 27.08.2014 määrusega tsiviilasjas nr 2-
09-55796 kinnitati põhivõlgniku (CGM Grupp OÜ) pankrotimenetluses võlgniku ja võlausaldajate
(sealhulgas hageja) kompromiss, mida põhivõlgnik ka hetkel täidab. Kui aga põhivõlgnik
kompromissist tulenevaid kohustusi ei täida, võib kohus kompromissi halduri või võlausaldaja nõudel
tühistada. Kompromissi tühistamisel pankrotimenetlus taastatakse. Arvestades samas VÕS § 68 lg-s
3 sätestatut võib tekkida olukord, kus põhivõlgniku pankrotimenetluse taastamisel hageja nõuded
kostja vastu aeguvad. Hageja nõude olemasolu võib sõltuda Pärnu Maakohtu tsiviilasjas nr 2-09-
55796 kohtumäärusega kinnitatud kompromissi täitmisest põhivõlgniku poolt. Koos taotlusega esitas
hageja ka poolte vahel 29.03.2012 sõlmitud võlatunnistuse, milles käendaja (kostja) kinnitab, et
vastutab solidaarselt CGM Grupp OÜ-ga lepingulepingust nr 2006000002 tuleneva ja sissenõutavaks
muutunud võla eest summas 63 911,65 eurot.

02.07.2015 esitas kostja seisukoha hageja menetluse peatamise taotlusele, milles palus jätta menetlus
peatamata.

11.09.2015 selgitas hageja täiendavalt oma taotlust ja lisas sellele 01.06.2009 kostjale saadetud teate
laenulepingu nr 2006000002 erakorralise ülesütlemise kohta alates 01.07.2009.

10.11.2015 avaldustes kinnitasid pooled, et Pärnu Maakohtu 27.08.2014 määrusega tsiviilasjas
nr 2-09-55796 kinnitatud kompromiss hõlmab täies ulatuses käesolevas tsiviilasjas esitatud nõudeid.

Maakohtu määrus

Harju Maakohus jättis 17.11.2015 määrusega hagi läbi vaatamata TsMS § 423 lg 2 p 2 alusel, kuna
hageja taotletavat eesmärki (s.o võlgnevuse väljamõistmine käenduslepingu alusel) ei ole võimalik
saavutada.

Hageja esitas kostja vastu hagiavalduse võlgnevuse nõudes, mis tuleneb hageja ja kostja vahel
08.04.2008 sõlmitud käenduslepingust nr 2008006892, mis tagab põhivõlgniku CGM Grupp OÜ ja
hageja vahel 03.01.2006 sõlmitud laenulepingust nr 2006000002 tulenevaid hageja nõudeid CGM
Grupp OÜ vastu summas 63 911,65 eurot.

Pärnu Maakohtu 16.12.2009 otsusega kuulutati välja põhivõlgniku pankrot (tsiviilasi nr 2-09-55796).
Hageja nõue on tunnustatud põhivõlgniku pankrotimenetluses 1. järgu nõudena summas
311 658,11 eurot. Täpselt sama hageja nõudesumma tasumise osas on CGM Grupp OÜ võlausaldajad
11.04.2014 toimunud üldkoosolekul teinud kompromissotsuse, mille Pärnu Maakohus on 27.08.2014
määrusega kinnitanud (jõustunud 16.09.2014). Nii hageja kui ka kostja on kinnitanud, et
kompromissiga on hõlmatud ka käesoleva tsiviilasjas esitatud laenulepingujärgne võlgnevus.
Puuduvad andmed selle kohta, et põhivõlgnik oma kompromissist tulenevaid kohustusi ei täidaks.
Hageja märkis menetluse peatamise taotluses, et põhivõlgnik täidab hetkel oma kohustusi.

VÕS § 578 lg 2 kohaselt eeldatakse, et kompromissilepingu tagajärjel loobuvad lepingupooled oma
nõuetest ning omandavad kompromissilepingu alusel uued õigused. Seega kompromissi sõlmimisega
ja selle kinnitamisega 27.08.2014 on võlasuhe hageja ja põhivõlgniku vahel lõppenud. Vastavalt VÕS
§ 153 lg 1 p 1 lõpeb käendus tagatud kohustuse lõppemisega. Vastavalt kompromissotsusele ja seda
kinnitanud kohtumäärusele, ei ole kompromissi tingimuseks, et kompromissi täitmist tagaks
kolmanda isiku poolt antud käendus. Kokku ei ole lepitud ka kostja käenduse üleminekus või
laienemises uuele, kompromissi alusel tekkinud kohustusele. Seega puudub võlgnevus, mida kostja
käendaks – see on lõppenud kompromissi sõlmimise ja uue kohustuse tekkimisega.

VÕS § 145 lg 4 kohaselt tehing, mille põhivõlgnik teeb pärast käenduslepingu sõlmimist, ei laienda
käendaja kohustust. Uue kokkuleppe võimalik rikkumine põhivõlgniku poolt ei anna alust pidada
                                                                                     2(4)
käendajat selle eest vastutavaks, kuna käendaja ja võlausaldaja vaheline õigussuhe on kompromissi
kinnitamisega lõppenud ja uue, kompromissi alusel tekkinud õigussuhte täitmise eest kostja ei vastuta,
kuna käenduskohustus ei laiene uuele õigussuhtele. Kompromissi kinnitamisega lõppes ka
kohtumenetlus tsiviilasjas nr 2-09-55796.

Hageja poolt 17.06.2015 esitatud võlatunnistus (29.03.2012) pikendas aegumistähtaega, kuid ei
tekitanud uusi õigusi ega kohustusi kostjale. Hageja ei ole oma nõudes võlatunnistusele ka tuginenud.

Lisaks lõppes laenuleping hageja ja põhivõlgniku vahel ülesütlemisega 01.07.2009. Hiljemalt
16.12.2009, mil kuulutati välja põhivõlgniku pankrot, muutusid CGM Grupp OÜ võlausaldajate kõik
nõuded sissenõutavaks ning kompromissi kinnitamisega 27.08.2014 lõppesid kõik nõuded ja võlad
ning põhivõlgnik võttis endale uued kohustused. Juhul, kui hageja oleks soovinud, et kostja jääb
käendama ka kompromissist tulenevaid põhivõlgniku kohustusi, tulnuks see kompromisslepingus
selliselt sätestada. Käesoleval juhul seda tehtud ei ole.

Määruskaebus

Hageja palub määruskaebuses maakohtu määruse tühistada ja saata asi menetlusse võtmise
otsustamiseks tagasi Harju Maakohtule.

Nõude lõppemise alused sätestab VÕS § 186. Nimetatud säte ei näe ette võlasuhte lõppemist
kompromissi sõlmimisega. VÕS § 578 lg 2 kohaselt üksnes eeldatakse, et kompromissilepingu
tagajärjel loobuvad lepingupooled oma nõuetest ning omandavad kompromissilepingu alusel uued
õigused. Hageja ei ole seoses tsiviilasjas nr 2-09-55796 kohtumäärusega kinnitatud kompromissiga
oma nõuetest loobunud. Arvestades tsiviilasjas nr 2-09-55796 kohtumäärusega kinnitatud
kompromissis sisalduvaid kokkuleppeid kui ka PankrS §-s 190 sätestatut, tuleb asuda seisukohale, et
vaidlusalusest laenulepingust tulenev nõue ei ole lõppenud. Kompromissiga ei ole AS SEB Pank nõue
rahuldatud, vaid üksnes ajatatud.

TsMS § 369 järgi võib hagi esitada ka tulevase nõude täitmiseks, kui on alust eeldada, et võlgnik
kohustust õigel ajal ei täida. Tsiviilasjas nr 2-09-55796 kinnitatud kompromissi järgse kohustuse
täitmise tähtpäev ei ole veel saabunud, seega ei saa välistada, et pankrotis olnud põhivõlgnik edaspidi
kompromissi ei täida (eriti arvestades asjaolu, et kompromissi järgsed kohustused on
märkimisväärselt suured). Sellisel juhul vastutab kostja selle summa tasumise eest solidaarselt
põhivõlgnikuga käenduse maksimumsumma ulatuses.

Arvestades PankS §-s 190 sätestatut (menetluse võimalik taastamine tsiviilasjas nr 2-09-55796) võib
käesoleval juhul osutuda analoogia korras asjakohaseks TsMS § 356 lg 1, mille kohaselt, kui otsus
sõltub täielikult või osaliselt sellise õigussuhte olemasolust või puudumisest, mis on teise käimasoleva
kohtumenetluse ese või mille olemasolu peab tuvastama haldusmenetluses või muus
kohtumenetluses, võib kohus peatada menetluse kuni teise menetluse lõppemiseni.

Vastus

Kostja vaidleb määruskaebusele vastu.

Ringkonnakohtu määruse põhjendused

Ringkonnakohus leiab, et maakohtu määrus tuleb tühistada hagi läbi vaatamata jätmise ja
menetluskulude jaotuse osas ning asi saata tagasi maakohtule menetluse jätkamiseks.

VÕS § 142 lg 1 järgi vastutab käendaja käenduslepinguga põhivõlgniku kohustuste täitmise eest.


                                                                                            3(4)
 VÕS § 145 lg 1 järgi kohustuse rikkumise korral vastutavad põhivõlgnik ja käendaja võlausaldaja ees
 solidaarselt, kui käenduslepinguga ei ole ette nähtud, et käendaja vastutab üksnes juhul, kui
 võlausaldaja ei saa nõuet põhivõlgniku ees rahuldada.

 VÕS § 66 lg. 1 sätestab, et kui võlausaldaja on täielikult või osaliselt loobunud nõudest mõne
 solidaarvõlgniku vastu, on teised solidaarvõlgnikud siiski kohustatud täitma kohustuse täies ulatuses.

 Käesolevas vaidluses esitatud hagi on suunatud isiku vastu, kes käendas 08.04.2008 sõlmitud
 käenduslepinguga laenulepingust tulenevaid CGM Grupp OÜ kohustusi laenuandja ees. Seega
 tuleneb kostja vastutus tema ja hageja vahel sõlmitud käenduslepingust ning VÕS §-ist 145 lg. 1.
 Põhivõlgniku pankrotimenetlus ega selles menetluses kompromissi sõlmimine ei lõpeta
 käenduskohustust. Maakohus on ebaõigesti kohaldanud VÕS § 578 sätteid, arvestamata PankrS § 184
 lg. 5 erisätteid, mille kohaselt ei vabasta kompromiss (pankrotimenetluses) võlgnikuga kohustuse
 täitmise eest solidaarselt vastutavat isikut oma kohustuse täitmisest.

 Lisaks märgib ringkonnakohus, et käenduslepingu punkt 4.4 kohaselt on lepingu eesmärk anda
 pangale tagatise andmine ka juhuks, kui põhivõlgnik esitab pangale võlaõigusliku lepingu alusel
 vastuväiteid. Tulenevalt VÕS § 149 lg. 2 sätetest ei või käendaja esitada vastuväidet, mida
 põhivõlgnik võib käendusega tagatud nõudele esitada, kui käenduslepingu eesmärk seisneb
 võlausaldajale tagatise andmises ka põhivõlgniku poolt vastuväidete esitamise puhuks. Sel juhul ei
 või käendaja muuhulgas esitada põhivõlgniku kohustuse lõppemise või vähendamise vastuväide tema
 likvideerimis- või pankrotimenetluses.

 Eeltoodust tulenevalt leidis maakohus põhjendamatult, et käendus on lõppenud seoses põhivõlgniku
 pankrotimenetluses kompromissi sõlmimisega, ja jättis alusetult AS SEB Pank hagi käendaja vastu
 TsMS §-le 423 lg. 2 p. 2 viidates läbi vaatamata.

 Ringkonnakohus jätab tähelepanuta hageja seisukoha menetluse peatamata jätmise osas, kuna selles
 osas ei ole maakohtu määrus vaidlustatav.

 Määruskaebusega seonduvad menetluskulud jaotatakse TsMS § 173 alusel lõpplahendis.


(allkirjastatud digitaalselt)

       Tiit Kollom                     Reet Allikvere                     Ulvi Loonurm




                                                                                           4(4)

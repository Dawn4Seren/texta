                           KOHTUOTSUS
                               EESTI VABARIIGI NIMEL

 Kohus                                Tallinna Ringkonnakohus
 Kohtukoosseis                        Eesistuja Virgo Saarmets, liikmed Maret Altnurme ja
                                      Villem Lapimaa
 Otsuse tegemise aeg ja koht          22. september 2016, Tallinn
 Haldusasja number                    3-15-1662
 Haldusasi                            GB kaebus Tallinna Vangla 20. aprilli 2015. a
                                      käskkirja nr 534 tühistamiseks
 Vaidlustatud kohtulahend             Tallinna Halduskohtu 26. novembri 2015. a otsus
 Menetlusosalised                     Kaebaja – GB
                                      Vastustaja – Tallinna Vangla, esindaja Ave Kasvandik
 Menetluse alus ringkonnakohtus       GB apellatsioonkaebus
 Asja läbivaatamine                   Kirjalik menetlus


RESOLUTSIOON

1.   Jätta GB apellatsioonkaebus rahuldamata ja Tallinna Halduskohtu 26. novembri
     2015. a otsus haldusasjas nr 3-15-1662 muutmata.
2.   GB-le antud menetlusabiga seonduvad kulud (riigilõiv) jätta riigi kanda.
     Menetlusosaliste võimalikud muud menetluskulud apellatsiooniastmes jätta nende
     endi kanda.


EDASIKAEBAMISE KORD

    Otsuse peale võib esitada kassatsioonkaebuse Riigikohtule hiljemalt 24. oktoobril 2016
(HKMS § 212 lg 1).
      Vastuseks teise menetlusosalise poolt esitatud kassatsioonkaebusele ja sellega ühiseks
läbivaatamiseks võib esitada vastukassatsioonkaebuse 14 päeva jooksul kassatsioonkaebuse
menetlusosalisele kättetoimetamisest arvates või ülejäänud kassatsioonitähtaja jooksul, kui
see on pikem kui 14 päeva (HKMS § 215 lg-d 1 ja 3).
      Kui kassaator soovib asja arutamist kohtuistungil, tuleb seda kassatsioonkaebuses
märkida, vastasel korral eeldatakse, et ta on nõus asja lahendamisega kirjalikus menetluses
(HKMS § 213 lg 1 p 5). Sõltumata kohtuistungi soovi märkimisest võib Riigikohus
kassatsioonkaebuse läbi vaadata kirjalikus menetluses, kui ta ei pea istungi korraldamist
vajalikuks (HKMS § 223 lg 1).
                                                                                      3-15-1662

      Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).


ASJAOLUD JA MENETLUSE KÄIK

1.    Tallinna      Vangla       määras     20.04.2015      käskkirjaga     nr    534      GB-le
distsiplinaarkaristusena noomituse üldiste viisakusreeglite järgimata jätmise eest (Tallinna
Vangla direktori 31.01.2013 käskkirja nr 20 „Tallinna Vangla kodukord“ p 1.11.1), kuna
kinnipeetav küsis vanglateenistuse ametnikult tema seksuaalse orientatsiooni kohta.
Järelevalveosakonna valvuri ettekande kohaselt teostas ta 22.03.2015 kell 15.05 pärast
jalutuskäiku kartseris GB-le isiku läbiotsimist, mille ajal kinnipeetav tõmbus korduvalt seinast
eemale (näoga valvuri poole) ja seejärel küsis „kas valvur on mingi gei“ ning hakkas vene
keeles sõimama. GB 22.03.2015 selgituse kohaselt katsus valvur tema genitaale, jalgu ja
tagumikku, mis on väärikust riivav ja alandav. Lisaks ei räägi valvur kinnipeetavaga vene
keeles. Teine valvur ei sekkunud. Tallinna Vangla hinnangul ei ole tõendatud, et valvur oleks
tundnud, et tema väärikust riivati, kuid arvestades omavahelises suhtluses kahe inimese
staatust, olukorda ja olustikku, kus suhtlemine aset leidis, on inimese seksuaalse
orientatsiooni küsimine asjakohatu ning ebaviisakas. GB-l oli teo toimepanemise hetkel 14
kehtivat distsiplinaarkaristust (sh 2 karistust suhtlemiseeskirjade rikkumise eest) ja oluline on
anda kinnipeetavale märku, et õigusaktidega vastuolus olev käitumine ei ole aktsepteeritav.

2.   GB esitas käskkirja kehtetuks tunnistamiseks vaide, mille Tallinna Vangla jättis
05.06.2015 vaideotsusega nr 5-15/15/12716-5 rahuldamata.

3.    GB esitas Tallinna Halduskohtule 17.06.2015 kaebuse (täiendatud 02.10.2015)
Tallinna Vangla 20.04.2015 käskkirja nr 534 tühistamiseks. Valvur alandas kaebaja
inimväärikust, käperdades läbiotsimisel provotseerivalt tema intiimseid kohti. Euroopa
vanglareeglistiku p 54.4 kohaselt ei tohi läbiotsitavaid läbiotsimise ajal alandada. Valvur ei
räägi vene keelt ega saa sellest aru, kaebaja ei ole nimetanud ametnikku geiks. Kaebaja ütles
valvurile: „Miks sa mulle külge lööd nagu gei?“, mis on normaalne reageering
vanglaametniku alandavale ja ebakorrektsele tegevusele. Valvur on ettekandes moonutanud
kaebaja sõnu.

4.    Tallinna Vangla vaidles kirjalikus vastuses kaebusele vastu ning palus selle jätta
rahuldamata. GB distsipliinirikkumine on tõendatud valvuri 22.03.2015 ettekandega nr 802
ning läbiotsimise juures viibis ka teine valvur. GB ei ole 22.03.2015 seletuskirjas, 23.04.2015
vaides ega kohtule esitatud kaebuses eitanud, et ta tegi valvurile märkuse seoses tema
seksuaalse orientatsiooniga, sest kaebaja ei olnud rahul valvuri poolt tema läbiotsimisel
kasutatud läbiotsimisvõtetega. Distsiplinaarmenetlus on viidud läbi kooskõlas
menetlusnormidega. Vangistusseaduse (VangS) § 68 lg-st 1 tuleneb vanglateenistuse
ametniku õigus otsida kinnipeetav vanglasisesel saatmisel läbi (sh tagumiku, jalgade ja
suguelundite piirkonna kontrollimisega kompamise teel), et tagada keelatud esemete
kambrisse mittejõudmine. Kaebajal ei olnud õigustust nimetada teenistusülesandeid täitvat
ametnikku geiks. Väljaütlemise ajal oli kaebaja sooviks ja eesmärgiks väljendada põlgust
läbiotsimisse kui toimingusse ning ametnikku teadlikult alandada ja solvata.



                                                                                            2(5)
                                                                                      3-15-1662

5.    Tallinna Halduskohus jättis 26.11.2015 otsusega GB kaebuse rahuldamata.
Distsipliinirikkumine seisnes selles, et kaebaja ei järginud vanglateenistujaga suhtlemisel
üldtunnustatud viisakusreegleid olukorras, kus valvur teostas tema läbiotsimist (VangS § 67 p
1; Tallinna Vangla kodukorra p 1.11.1). Täpsest sõnastusest olenemata puudub vaidlus selles,
et kaebaja pöördus läbiotsimist teostanud valvuri poole, kasutades sõna „gei“. Tallinna
Vangla kodukorra p 1.11.1 kohaselt on vanglateenistusega suheldes lubamatuks peetud nii
ebatsensuurseid, kahemõttelisi, ähvardava sisuga kui ka väärikust riivavaid väljendeid. Sõna
„gei“ ei ole ilmtingimata solvav ega halvatähenduslik, kuid vaadelda tuleb selle kasutamist
tinginud olukorda ning vanglaolustikku laiemalt. Vanglakeskkonnas kujunenud subkultuuris
on traditsiooniliselt homoseksuaalsust peetud alaväärseks ning sellega seonduvat sõnavara
solvavaks ja halvatähenduslikuks. Sõnakasutus oli suunatud personaalselt kaebaja isiku
läbiotsimist teostanud ametnikule ja kinnipeetava järgnenud ärritunud sõim veenab, et sõna
„gei“ kasutati halvatähenduslikuna.

Vaidluse esemeks ei ole läbiotsimise kui toimingu õiguspärasuse kontroll, kuid kaebaja
väidetest ja juhtumi asjaoludest ei nähtu, et oleks rikutud läbiotsimise olulisi reegleid.
Läbiotsimine on üks vangla julgeoleku tagamise abinõusid ja ka kohtupraktikas on isiku
läbiotsimist peetud reeglina õiguspäraseks julgeoleku tagamise abinõuks (vt Riigikohtu
17.10.2012 otsus nr 3-3-1-32-12). Justiitsministri 05.09.2011 määruse nr 44 „Järelevalve
korraldus vanglas“ §-st 32 tuleneb vanglateenistuse kohustus kinnipeetav vanglasisesel
saatmisel läbi otsida ning kompamise teel läbiotsimine on eesmärgipärane viis keelatud
esemete täielikuks avastamiseks ja kooskõlas vanglaametnike vastava väljaõppega. Kaebaja
kontrollimatut keelekasutust õigustavad asjaolud puuduvad. Tallinna Vangla on käskkirjas
hinnanud valvuri keeleoskust, arvestanud kaebaja väiteid ja kaalunud erinevaid võimalikke
määratavaid distsiplinaarkaristusi (töölt kõrvaldamine, elektriseadmete keelamine, noomitus).
Menetlus ei ole toimunud kaebajat ära kuulamata. Kaebaja 21.10.2015 taotlus seoses temale
praeguse vaidlusega seoses surve avaldamise ja tema suhtes 20.10.2015
distsiplinaarmenetluse alustamisega väljub asja piiridest ning jääb seetõttu läbi vaatamata.


MENETLUSOSALISTE SEISUKOHAD RINGKONNAKOHTUS

6.    GB palub apellatsioonkaebuses halduskohtu otsus tühistada ja teha asjas uus otsus,
millega tema kaebus rahuldada. Kohus on eemaldunud kaebaja selgitustest ja tegelikkuse
asemel lähtunud vangla arusaamast toimunud sündmusest. Kohus ei ole välja toonud, milles
konkreetselt seisnes üldtunnustatud viisakusreeglite rikkumine. Kaebaja poolt valvurile öeldu:
„Mis sa tülitad mind nagu gei?!“, ei saa õigustada inimväärikust alandavat läbiotsimist.
Puudub õigusakt, mille kohaselt on iga kord seaduslik ja vajalik läbiotsimine suguorganite
kompamise teel. Halduskohus on saanud valesti aru sõna „gei“ kasutamisest ja vangla
subkultuurist, mis ametnikele ei laiene. Normaalne mees ei haara teist meest genitaalidest ja
tuharatest, saades sellest ilmselgelt varjamatut naudingut. Tõendamist ei ole leidnud, et kuna
kaebaja oli intsidendi ajal ärritunud, siis ta solvas valvurit vene keeles. Kaebaja ärritus, sest
teda püüti korduvalt alandada. Vanglal ei ole õigust karistada kaebajat kohtumenetluses
väljaöeldud sõnade ja vangla juristi aadressil tehtud kriitika eest, mis oli esitatud kohtule,
mitte otse vanglaametnikule.

7.     Tallinna Vangla vaidleb kirjalikus vastuses apellatsioonkaebusele vastu ning palub
selle jätta rahuldamata ja halduskohtu otsuse muutmata. Kohus ei ole avaldanud seisukohta
valvuri vene keele oskuse kohta, vaid tuvastas, et sõna „gei“ sisaldanud pöördumist, mis oli
suunatud personaalselt läbiotsimist teostanud ametnikule, tuleb sündmuse ja olustiku
kontekstis pidada väljendiks, mille kasutamisel on Tallinna Vangla kodukorra p 1.11.1

                                                                                            3(5)
                                                                                    3-15-1662

rikkumise koosseis täidetud. Asjasse ei puutu, et Tallinna Vangla karistas 09.11.2015
käskkirjaga nr 5-2/1433 GB distsiplinaarkorras Tallinna Vangla kodukorra p 1.11.1 rikkumise
eest, sest kaebaja kasutas oma 02.10.2015 vastuses Tallinna Vangla 26.08.2015 vastusele
praeguses haldusasjas vangla juristi suhtes väärikust riivavaid väljendeid.


RINGKONNAKOHTU PÕHJENDUSED

8.    Ringkonnakohus leiab, et GB apellatsioonkaebus ei ole põhjendatud ja tuleb jätta
rahuldamata. HKMS § 201 lg 4 alusel märgib ringkonnakohus, et nõustub halduskohtu otsuse
põhjendustega ega pea vajalikuks neid kõiki üle korrata.

9.    VangS § 67 p 1 kohaselt on kinnipeetav julgeoleku tagamiseks vanglas kohustatud
täitma vangla sisekorraeeskirju ja alluma vanglateenistuse ametnike seaduslikele
korraldustele. VangS § 68 lg 1 sätestab vanglateenistuse ametniku õiguse teostada
kinnipeetava läbiotsimist keelatud esemete ja ainete avastamiseks ning näeb ette, et
läbiotsimist teostab kinnipeetavaga samast soost isik. Justiitsministri 05.09.2011 määruse nr
44 § 32 p 5 järgi on kinnipeetava vanglasisesel saatmisel tema läbiotsimine kohustuslik.
Tallinna Vangla kodukorra p 4.6 kohaselt otsitakse kinnipeetav läbi osakonnast väljumisel ja
sinna sisenemisel ning selleks on kinnipeetav kohustatud seisma näoga seina poole ja asetama
käed seinale vanglaametniku osutatud kohale. Vajadusel tehakse kinnipeetavale täielik
läbiotsimine koos lahtiriietumisega. Tallinna Vangla kodukorra p-st 1.11.1 tulenevalt on
kinnipeetav muu hulgas kohustatud järgima vanglateenistujatega suhtlemisel kõiki
üldtunnustatud viisakusreegleid ning üheski vestluses ega pöördumises ei tohi kasutada
ebatsensuurseid, kahemõttelisi, ähvardava sisuga ning väärikust riivavaid väljendeid.

10. Vaidlust ei ole selles, et GB saabus 22.03.2015 kell 15.05 jalutuskäigult ning allutati
ettenähtud korras läbiotsimisele, mida teostas temaga samast soost vanglaametnik, kombates
sealjuures kinnipeetava intiimpiirkondi. Samuti ei ole vaidluse all, et GB ärritus
vanglaametniku tegevuse peale ning pöördus tema poole küsimusega, kas valvur on gei.
Halduskohtuga tuleb nõustuda, et olenemata kaebaja öeldu täpsest sõnastusest, saab
vahejuhtumi konteksti ja GB enda hilisemates kirjalikes seisukohtades väljendatut arvestades
üheselt järeldada, et kinnipeetava poolt valvurile esitatud küsimus oli mõeldud nimelt
vanglaametniku tegevust halvustava ja alavääristavana. Läbiotsimist teostanud valvuri vene
keele oskus ega asjaolu, kas valvur tundis oma väärikust riivatuna, ei ole viisakusreeglitest
üleastumise kui distsiplinaarsüüteo toimepanemise seisukohalt oluline. Kaebaja väited
läbiotsimist teostanud vanglaametniku sobimatust käitumisest ja provokatsioonist on
paljasõnalised ja ebausutavad, pidades muu hulgas silmas, et läbiotsimise juures viibis ka
teine vanglaametnik, kes oleks läbiotsimist teostanud valvuri ilmselgelt sobimatu käitumise
korral eeldatavasti sekkunud. Asjaolust, et läbiotsimine kui isikupuutumatust intensiivselt
riivav toiming võis kinnipeetavale põhjustada ebamugavustunnet, ei järeldu veel nimetatud
toimingu õigusvastasust. Isegi kui läbiotsimist teostanud valvuri tegevust oleks alust hinnata
kinnipeetava isikupuutumatusse põhjendamatult sekkuvaks, ei saaks see õigustada GB poolset
viisakusreeglite eiramist ega tingida vaidlustatud käskkirja tühistamist. GB on 22.03.2015
toimunud läbiotsimisega seoses esitanud mittevaralise kahju hüvitamise nõude, mille üle
toimub vaidlus haldusasjas nr 3-15-1931 (Tallinna Halduskohus jättis 29.01.2016 otsusega
kaebuse rahuldamata ja selle peale GB poolt esitatud apellatsioonkaebus on Tallinna
Ringkonnakohtu menetluses).

11. Viisakusreeglite kehtestamine ja nende järgimise kontrollimine on vajalik vanglas
distsipliini tagamiseks. Ebaviisakat käitumist ei ole üldjuhul alust käsitada raske rikkumisena

                                                                                          4(5)
                                                                                     3-15-1662

(vt Riigikohtu 15.04.2015 otsus nr 3-3-1-3-15, p-d 24-25), kuid praegusel juhul ongi Tallinna
Vangla 20.04.2015 käskkirjas nr 534 piirdunud VangS § 63 lg-s 1 loetletutest leebeima
distsiplinaarkaristuse (noomituse) kohaldamisega. Arvestades, et GB-l oli teo toimepanemise
hetkel muu hulgas kaks kehtivat distsiplinaarkaristust samalaadsete rikkumiste eest, ei ole
noomituse kohaldamine ilmselgelt ülemäärane. Rikutud ei ole ka VangS §-s 64 sätestatud
distsiplinaarmenetluse korda, sest GB 22.03.2015 seletuskirja sisust nähtuvalt oli talle
arusaadav, millise vahejuhtumi kohta seletust nõuti. Asja materjalidest ilmneb lisaks, et
kaebajat on temale arusaadavas keeles teavitatud nii distsiplinaarmenetluse algatamisest kui
ka tutvustatud distsiplinaarmenetluse protokolli.

12. Halduskohus on kaebajale õigesti selgitanud, et praeguses vaidluses ei ole
asjassepuutuvad väited, mis seonduvad Tallinna Vangla 09.11.2015 käskkirjaga nr 5-2/1433,
millega GB karistati distsiplinaarkorras selle eest, et ta kasutas käesolevas asjas 02.10.2015
Tallinna Halduskohtule esitatud vastuses Tallinna Vangla juristi suhtes väärikust riivavaid
väljendeid. Viidatud käskkirja vaidlustas GB haldusasjas nr 3-16-292, milles tema kaebus on
jõustunud Tallinna Halduskohtu 30.03.2016 määrusega läbivaatamatult tagastatud seoses
asjaoluga, et kaebaja ei olnud korrektselt läbinud kohustuslikku kohtueelset menetlust.

13. Eelneva põhjal ja HKMS § 200 p 1 alusel jääb GB apellatsioonkaebus rahuldamata ning
Tallinna Halduskohtu 26.11.2015 otsus muutmata.

14. HKMS § 108 lg 1 kohaselt kannab menetluskulud pool, kelle kahjuks otsus tehti.
HKMS § 109 lg 1 järgi tuleb menetluskulude väljamõistmiseks kohtule esitada
menetluskulude nimekiri ja kuludokumendid, mille esitamata jätmise korral menetluskulusid
välja ei mõisteta. GB on olnud menetlusabi korras vabastatud apellatsioonkaebuse esitamisel
nõutava 15 euro suuruse riigilõivu tasumise kohustusest. Kuna apellatsioonkaebus jääb
rahuldamata, jäävad GB-le antud menetlusabiga seonduvad kulud HKMS § 108 lg 1 ja § 118
lg 3 alusel riigi kanda. Tallinna Vangla ei ole esitanud ringkonnakohtule andmeid
apellatsioonimenetlusega seotud kulude kandmise kohta, mistõttu jäävad vastustaja
võimalikud menetluskulud apellatsiooniastmes HKMS § 109 lg 1 alusel tema enda kanda.


 (allkirjastatud digitaalselt)   (allkirjastatud digitaalselt)   (allkirjastatud digitaalselt)

      Maret Altnurme                  Villem Lapimaa                   Virgo Saarmets




                                                                                           5(5)

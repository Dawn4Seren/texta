                                 TARTU HALDUSKOHUS
                                    Tartu kohtumaja
                           KOHTUMÄÄRUS
Kohtuasja number                3-16-709
Määruse kuupäev                 12. aprill 2016
Kohtunik                        Eda Muts
Kohtuasi                        Marko Lemsalu kaebus Tartu Vangla vastu igal tööpäeval
                                avalduste vastuvõtmise kohustamiseks.
Resolutsioon                    1. Tagastada Marko Lemsalu kaebus.
                                2. Jätta esialgse õiguskaitse taotlus läbi vaatamata.
Edasikaebamise kord             Määruse peale võib esitada määruskaebuse Tartu
                                Ringkonnakohtule Tartu Halduskohtu kaudu 15 päeva jooksul
                                arvates määruse kättesaamisest.

Asjaolud

1. Marko Lemsalu esitas 10.04.2016 Tartu Halduskohtule kaebuse Tartu Vangla vastu
taotluste, teabenõuete, selgitustaotluste, märgukirjade ja kahjunõuete vastuvõtmise
kohustamiseks igal tööpäeval. Kaebuse kohaselt esitas kaebaja samasisulise vaide Tartu
Vanglale 10.04.2016. Kaebuses esitas kaebaja taotlused riigilõivu tasumisest vabastamiseks
ning esialgse õiguskaitse kohaldamiseks.

2. Tartu Vangla teatas 12.04.2016 vastusena kohtunõudele, et M. Lemsalu ei ole enne
10.04.2016. a vaide nr 1-11/127/-1 esitamist samateemalist taotlust Tartu Vanglale esitanud.
Seetõttu on Tartu Vangla seisukohal, et kaebajal puudub käesoleval juhul vaideõigus ja tema
vaie kuulub tagastamisele.

Kohtu seisukoht

3. Halduskohtumenetluse seadustiku (HKMS) § 120 lg 1 p 8 kohaselt kontrollib kaebuse
saanud alluvusjärgne kohus, ega ei esine alust kaebuse tagastamiseks või käiguta jätmiseks.

4. Vangistusseaduse (VangS) § 11 lg 5 kohaselt on kinnipeetaval ja vahistatul õigus esitada
vangla haldusakti või toimingu peale kaebus halduskohtule halduskohtumenetluse seadustikus
sätestatud alustel ja korras tingimusel, et kinnipeetav või vahistatu on eelnevalt esitanud vaide
vanglateenistusele või Justiitsministeeriumile ning vanglateenistus või Justiitsministeerium on
vaide tagastanud, osaliselt rahuldanud, rahuldamata või tähtaegselt lahendamata jätnud.
Eeltoodust tuleneb kaebajale kohustus läbida kohustamisnõude puhul enne kohtusse
pöördumist kohustuslik kohtueelne menetlus.

5. Kaebaja on kohtule esitatud avalduse pealkirjastanud kohustamiskaebusena. Seega saab
järeldada, et kohtule on esitatud nii kaebus kui esialgne õiguskaitse taotlus.
6. Kaebusest nähtuvalt ei ole kaebaja läbinud kohustuslikku kohtueelset menetlust
kohustamiskaebuse esitamiseks. Kaebaja väidab, et esitas 10.04.2016 Tartu Vanglale vaide,
millega taotles ettekirjutuse tegemist taotluste, teabenõuete, selgitustaotluste, märgukirjade ja
kahjunõuete vastuvõtmise kohustamiseks igal tööpäeval. Samal kuupäeval, s.o 10.04.2016 on
kaebaja esitanud kaebuse Tartu Halduskohtule. Kohtueelse menetluse läbimine ei ole niivõrd
napi ajaressursi tingimustes võimalik. Lisaks on Tartu Vangla kinnitanud, et kaebaja ei ole
samasisulise taotlusega varem vangla poole pöördunud, mistõttu ei saa kaebaja 10.04.2016. a
pöördumist menetleda vaidena.

Kohus selgitab, et kohustamisnõudes kohtueelse menetluse läbimiseks tuleb kaebajal esitada
kõigepealt Tartu Vanglale taotlus. Alles pärast taotluse lahendamist, kui selle otsusega on
kaebaja hinnangul rikutud tema õigusi või piiratud tema vabadusi, tekib kaebajal õigus esitada
vaie vastava vangla otsuse peale. Seejärel, kui vaie on tagastatud, osaliselt rahuldatud,
rahuldamata või tähtaegselt lahendamata jäetud, on kinnipeetaval õigus esitada vangla tegevuse
peale kohustamiskaebus halduskohtule.

Eeltoodust tulenevalt on kohus seisukohal, et kaebajal on kaebuses esitatud kohustamisnõude
osas kohustuslik kohtueelne menetlus läbimata, mistõttu ei ole tema kaebus käesoleval hetkel
kohtus menetletav.

7. HKMS § 121 lg 1 p 4 kohaselt tagastab kohus kaebuse määrusega selle esitajale, kui
kaebaja ei ole pidanud kinni nõude kohtueelseks lahendamiseks ettenähtud kohustuslikust
korrast. Eeltoodust tulenevalt tagastab kohus kaebuse selle esitajale HKMS § 121 lg 1 p 4
alusel.

Vastavalt HKMS § 43 lg-le 2 ei võta kaebuse tagastamine õigust pöörduda uuesti kohtusse ning
kaebuse tagastamisel loetakse, et kaebus ei ole kohtu menetluses olnud.

8. Kaebaja on esitanud ka esialgse õiguskaitse taotluse. Vastavalt HKMS § 249 lg-tele 1 ja 2
võib esialgse õiguskaitse taotluse esitada halduskohtule igas menetlusstaadiumis või
vaidemenetluse ajal. Viidatud sätetest tuleneb, et esialgse õiguskaitse taotluse esitamine on
lubatav vaid siis, kui taotluse esitaja on esitanud kohtule taotlusega seotud kaebuse või
haldusorganile vaide ning vastav kohtumenetlus või vaidemenetlus on pooleli.

Ennatlikult esitatud vaide ja kohustamiskaebuse esitamine ei anna õigust esialgse õiguskaitse
taotluse lahendamiseks. Käesoleval hetkel ei ole sisuliselt menetletavat vaiet vaidemenetluses
ega kaebust kohtumenetluses. Seega puudub esialgse õiguskaitse taotluse esitamise hetkel
pooleliolev menetlus HKMS § 249 lg-te 1 ja 2 mõistes. Eeltoodud põhjustel ei ole täidetud
esialgse õiguskaitse taotluse esitamise lubatavuse eeldused. Kohtu hinnangul ei ole tegemist
kõrvaldatava puudusega, vaid lubatavuse eeldusega, mille täitmata jätmise korral puudub
kaebajal kaebeõigus esialgse õiguskaitse taotluse esitamiseks. Seetõttu puudub vajadus taotluse
käiguta jätmiseks ning kohus jätab esialgse õiguskaitse taotluse HKMS § 55 lg 2 alusel läbi
vaatamata.

9. Kaebaja on taotlenud riigilõivu tasumise kohustusest vabastamist. Kuna kohus tagastab
kaebuse ja jätab esialgse õiguskaitse taotluse läbivaatamata, siis ei võta kohus seisukohta
esitatud menetlusabi taotluse osas.


/allkirjastatud digitaalselt/
Eda Muts
kohtunik
                                               2

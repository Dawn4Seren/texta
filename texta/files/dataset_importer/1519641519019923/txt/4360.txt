                      KOHTUMÄÄRUS

Kohus                             Tartu Ringkonnakohus

Kohtukoosseis                     Üllar Roostoja, Viivi Tomson, Triin Uusen-Nacke

Määruse tegemise aeg ja koht      25. oktoober 2016 Tartu

Tsiviilasja number                2-16-8118

Tsiviilasi                        Raymont LTD. hagi Fran Studio OÜ vastu 45 468 euro 61
                                  sendi võlgnvevuse väljamõistmiseks
Vaidlustatud kohtulahend          Viru Maakohtu 5. septembri 2016 määrus

Kaebuse esitaja ja kaebuse liik   Raymont LTD. määruskaebus

Kohtuistungi toimumise aeg        Kirjalik menetlus

Menetlusosalised ja nende         Määruskaebuse       esitaja   (hageja):    Raymont      LTD.
                                  (registrikood: BVI 1016286); volitatud esindaja Danil Lipatov
esindajad                         Vastustaja (kostja): Fran Studio OÜ (registrikood:
                                  11435267); esindaja advokaat Roman Golovenko
RESOLUTSIOON                      1. Rahuldada Raymont LTD. määruskaebus osaliselt.
                                  2. Tühistada Viru Maakohtu 5. septembri 2016 määrus
                                  väljamõistetud tagatise suuruse osas.
                                  3. Teha tühistatud osas uus määrus, millega rahuldada Fran
                                  Studio OÜ taotlus menetluskulude katteks tagatise
                                  määramiseks osaliselt. Määrata Fran Studio OÜ
                                  menetluskulude katteks tagatise suuruseks 3000 eurot.
                                  4. Määrata Raymont LTD. poolt tasutava tagatise 3000 eurot
                                  tasumise tähtajaks 14 päeva käesoleva kohtumääruse
                                  kättetoimetamisest arvates.
                                     Tagatis 3000 eurot tuleb tasuda hiljemalt 14 päeva jooksul
                                     käesoleva              määruse          kättetoimetamisest
                                     Rahandusministeeriumi pangakontole Swedbank AS-is
                                     nr EE062200221059223099,        SEB        Pank      AS-is
                                     nr EE571010220229377229, Danske Bank AS Eesti filiaalis
                                     nr EE513300333522160001 või Nordea Bank Finland PLC
                                     Eesti filiaalis nr EE221700017003510302 unikaalse
                                     viitenumbriga 99916100019782. Selgitusse tuleb märkida
                                     tsiviilasja nr 2-16-8116.
                                     Raymont LTD.-l tuleb esitada maakohtule tagatise tasumist
                                     kontrollida võimaldav maksekorraldus.
                                     Kui Raymont LTD. tähtaja jooksul tagatist ei anna, jätab
                                     kohus Fran Studio OÜ taotlusel hagi läbi vaatamata.
 Menetluskulude jaotus               Menetluskulude jaotus ja rahaline suurus määratakse
                                     kindlaks asjas tehtavas lõpplahendis.
 Edasikaebamise kord                 Määrus ei ole Riigikohtule edasikaevatav

ASJAOLUD
1. Viru Maakohtu menetluses on Raymont LTD. (hageja) hagi Fran Studio OÜ (kostja) vastu
45 468 euro 61 sendi väljamõistmiseks.
Kostja esitas 24. augustil 2016 taotluse hageja kohustamiseks tasuma kohtu deposiiti tagatist
summas 6500 eurot menetluskulude katteks. Taotluse kohaselt on hageja juriidiline isik, mille
asukoht ei ole Eestis, mõnes muus Euroopa Liidu liikmesriigis ega Euroopa Majanduspiirkonna
lepinguriigis. Seetõttu ei ole hagi rahuldamata jättes võimalik menetluskulusid hagejalt nõuda
(sh näiteks tunnustada menetluskulusid kindlaksmääravat kohtulahendit). Kostjale teadaolevalt
puudub piirang, et välislepingu alusel ei või tagatist nõuda ning menetluskulude hüvitamise
lahend ei kuulu hageja asukohamaal täitmisele. British Virgin Islandis (Briti Neitsisaartel)
asuva äriühingu usaldusväärsuse ning maksevõimekuse kontrollimine on nii kohtule, kui ka
kostjale ebareaalne. Tagatise andmine ei koorma hagejat, kuna tagatis makstakse kohtu
deposiiti. Kostja eeldatav menetluskulu, sh lepingulise esindaja kulu ning võimalikud
ekspertiisi- ja tõlkekulud, on 6500 eurot.

MAAKOHTU SEISUKOHT
2. Viru Maakohus rahuldas 5. septembri 2016 määrusega kostja taotluse menetluskulude
katteks tagatise 6500 eurot määramiseks ning kohustas hagejat tasuma nimetatud summas
tagatis kohtu deposiiti 10 kalendripäeva jooksul alates määruse kättetoimetamisest.
Tsiviilkohtumenetluse seadustiku (TsMS) § 196 lg 1 p 2 ja lg 21 kohaselt, hagimenetluses võib
kohus kostja taotlusel kohustada hagejat andma kostja eeldatavate menetluskulude katteks
tagatise, kui hageja on juriidiline isik, mille asukoht ei ole Eestis, mõnes muus Euroopa Liidu
liikmesriigis ega Euroopa Majanduspiirkonna lepinguriigis. Kui tagatise nõudmise eeldused on
täidetud, võib kohus jätta tagatise siiski täielikult või osaliselt nõudmata või määrata selle
tasumise osade kaupa, kui hagejalt ei saa majanduslikel või muudel põhjustel mõistlikult oodata
tagatise andmist ja hagi läbi vaatamata jätmisega võivad kaasneda rasked tagajärjed hagejale
või kui tagatise nõudmine oleks hageja suhtes muul põhjusel ebaõiglane.
TsMS § 196 lg 2 kohaselt, kohus ei või kohustada hagejat tagatist andma, kui hagejal on
menetluskulude katteks Eestis piisavalt vara või talle kuuluvad Eestis asjaõigusega piisavalt

                                              2
tagatud nõuded. Kohus ei või kohustada hagejat tagatist andma, kui välislepingu alusel ei või
tagatist nõuda, või kostjale menetluskulude hüvitamise lahend kuulub hageja elu- või
asukohamaal täitmisele.
Maakohus leidis, et kostja on piisavalt põhjendanud tagatise andmise asjaolusid, s.o hageja on
juriidiline isik, mille asukoht ei ole Eestis, mõnes muus Euroopa Liidu liikmesriigis ega
Euroopa Majanduspiirkonna lepinguriigis. Hagejal puudub Eestis vara või asjaõigusega
piisavalt tagatud nõuded. Maakohtule teadaolevalt puudub piirang, et välislepingu alusel ei või
tagatist nõuda; ei ole teada, kas menetluskulude hüvitamise lahend kuulub hageja asukohamaal
täitmisele.

MÄÄRUSKAEBUSE ESITAJA TAOTLUS JA PÕHJENDUSED
3. Hageja esitas maakohtu määruse peale määruskaebuse, milles taotleb maakohtu määruse
tühistamist.
Määruskaebuse kohaselt kasutab kostja oma õiguspositsiooni eesmärgil tekitada hagejale kahju
ja sundida võtma hagi tagasi või sellest loobuda.
Maakohus on jätnud analüüsimata, kas on täidetud kõik kostja menetluskulude katteks tagatise
määramise eeldused. Maakohtul tuli hinnata, kas tagatise nõudmine on välistatud TsMS § 196
lg 2 kohaselt. Maakohus oleks pidanud kaaluma ka TsMS § 196 lg 21 kohaldamist.
Maakohus on jätnud põhjendamata tagatise suuruses 6500 eurot määramist. Kostja võib
taotleda tagatise andmist TsMS § 196 lg 1 alusel üksnes eeldatavate kulutuste katteks, st taotlus
tuleb esitada enne kulude tekkimist (Riigikohtu tsiviilkolleegiumi 2. juuni 2008 otsus
tsiviilasjas nr 3-2-1-39-08, p 16). Kostja menetluskulud, mille katteks ta tagatise andmist
taotleb, koosnevad muuhulgas ka maakohtus kantud menetluskuludest 420 eurot ja edaspidisest
eeldatavatest menetluskuludest maakohtus ehk 6080 eurot. Kostja eeldatavate lepingulise
esindaja kulude hindamisel tuleb arvestada ka seda, millises ulatuses on need mõistlikud ja
põhjendatud. Kostja on käibemaksukohustuslane, seega ei ole õiglane arvestada kostja esindaja
tunnihinnaks 120 euro koos käibemaksuga. Arvestades kostja poolt nõutud tagatist summas
6500 eurot ning tulenevalt kostja esindaja tunnihinnast 100 eurot ilma käibemaksuta, on kostja
esindaja töömaht 65 tundi, mis ei ole mõistlik esimese astme kohtumenetluseks.
Hageja asukoht Briti Neitsisaared on Suurbritannia haldusala. Suurbritannia on Euroopa Liidu
liikmesriik ning Briti Neitsisaared kuuluvad ülemeremaade ja -territooriumide hulka (ÜMT).
Tagatise tasumise nõue on vastuolus Euroopa Liidu Nõukogu ÜMTde assotsieerimise otsuse
(Nõukogu 25. november 2013 otsus 2013/755/EL, ülemeremaade ja -territooriumide Euroopa
Liiduga assotsieerimise kohta) üldpõhimõttega. Hagejalt tagatise nõudmine ainult sel põhjusel,
et ta asub mitte Euroopa Liidus ega Euroopa Majanduspiirkonnas, vaid ÜMT-l, takistab
kõnealuse otsuse peamiste eesmärkide elluviimist, st piirab ÜMT-d majanduslikku arengut ja
koostööd EL liikmesriikidega, takistab ÜMT-de integratsiooni ja kaubanduse edendamist
EL-s ning alandab ÜMT-de ettevõtete konkurentsivõimet EL territooriumil.

VASTUSTAJA SEISUKOHT
4. Kostja vaidleb määruskaebusele vastu, palub jätta see rahuldamata ning menetluskulud
hageja kanda.
Vastuse kohaselt kasutab kostja seadusest tulenevat võimalust enda õiguste ja huvide kaitseks.
Kõik seadusest tulenevad eeldused tagatise küsimuseks on täidetud.



                                               3
Hageja ei ole põhjendanud, milles seisneb temale tekitatav väidetav kahju ning millised
konkreetsed eeldused on maakohus jätnud analüüsimata. Hageja ei põhjendanud, kuidas oleks
võimalik täita hageja kahjuks tehtud otsust.
Tagatise suurus on põhjendatud. Kostja küsis tagatist kõikide võimalike menetluskulude
katteks, s.o kulud õigusabile, tõlkekulud, tunnistajatasud, ekspertiisi tasud jne ning seda kolme
kohtuastme menetlemiseks.

RINGKONNAKOHTU SEISUKOHT
5. Ringkonnakohus leiab, et määruskaebus kuulub rahuldamisele osaliselt. Ringkonnakohus
tühistab TsMS § 659 lg § 657 lg 1 p 2 alusel maakohtu määruse väljamõistetud tagatise suuruse
osas ning teeb asjas uue määruse, millega rahuldab kostja taotluse tagatise määramiseks
osaliselt, määrab tagatise suuruseks 3000 eurot. Ringkonnakohus määrab tagatise tasumise
tähtajaks 14 päeva käesoleva kohtumääruse kättetoimetamisest arvates
6. Hageja väited kostja protsessuaalsete õiguste kuritarvitamise kohta on üldised ning
tõendamata. Kostja õigus taotleda tagatist eeldatavate menetluskulude katteks tuleneb seadusest
(TsMS § 196).
7. TsMS § 196 lg 1 p-de 2 ja 3 kohaselt võib kohus hagimenetluses kostja taotlusel kohustada
hagejat andma kostja eeldatavate menetluskulude katteks tagatise, kui hageja on juriidiline isik,
mille asukoht ei ole Eestis, mõnes muus Euroopa Liidu liikmesriigis ega Euroopa
Majanduspiirkonna lepinguriigis ning majandusliku seisundi tõttu või muul põhjusel on kostja
eeldatavate menetluskulude sissenõudmine ilmselt raskendatud, eelkõige juhul, kui on välja
kuulutatud hageja pankrot, algatatud hageja pankrotimenetlus või kui aasta jooksul enne hagi
esitamist on hageja vara suhtes toimunud täitemenetlus, ilma et täitemenetluses esitatud nõuet
oleks rahuldatud.
Ringkonnakohus märgib, et kuigi hageja asukoht Briti Neitsisaared on ajalooliselt tihedalt
seotud Suurbritanniaga, on tegemist suveräänse territooriumiga väljaspool Suurbritanniat.
Suurbritannia on Euroopa Liidu ja ka Euroopa Majanduspiirkonna liikmesriik, Euroopa Liidu
liikmesriigiks aga Briti Neitsisaared. Sellest tulenevalt on maakohus põhjendatult leidnud, et
TsMS § 196 lg 1 eeldused on täidetud.
8. Õige on hageja väide, et kostja eeldatavate menetluskulude katteks tagatise andmise taotluse
lahendamisel tuleb lisaks sellele, et kontrollida, kas TsMS § 196 lg 1 järgi võib hagejalt tagatist
nõuda, hinnata ka seda, kas tagatise nõudmine on välistatud TsMS § 196 lg 2 kohaselt. Seega
tuleb hinnata, kas hagejal on menetluskulude katteks Eestis piisavalt vara või kuuluvad talle
Eestis asjaõigusega piisavalt tagatud nõuded. Kui tagatise nõudmise eeldused on täidetud, tuleb
võtta seisukoht, kas TsMS § 196 lg 21 alusel võiks tagatise nõudmata jätta (Riigikohtu
2. veebruari 2010 määrus tsiviiasjas nr 3-2-1-156-09, p 12). Hageja ei ole väitnud ega
tõendanud, et tal oleks menetluskulude katteks Eestis piisavalt vara või talle kuuluksid Eestis
asjaõigusega piisavalt tagatud nõuded.
9. Maakohus on jätnud põhjendamata, miks ta määras tagatise suuruseks 6500 eurot.
Kostja võib taotleda tagatise andmist TsMS § 196 lg 1 alusel üksnes eeldatavate kulutuste
katteks, mis tähendab, et taotlus tuleb esitada enne kulude tekkimist (Riigikohtu 2. juuni 2008
otsus tsiviilasjas nr 3-2-1-39-08, p 16). Kostja on taotluses märkinud, et juba taotluse
koostamise hetkel on kostja menetluskuludeks 420 eurot (koos käibemaksuga) (I kd, tl 183).
Taotlusest ei selgu üheselt, kas kostja taotleb tagatist ka juba tekkinud kulude katteks, või
üksnes tulevikus tekkida võivate kulude katteks. Õige on hageja seisukoht, et juba tekkinud
kulude katteks tagatist nõuda ei saa.

                                                4
Kostja lepingulise esindaja eeldatavate kulude hindamisel tuleb arvestada ka seda, millises
ulatuses on need mõistlikud ja põhjendatud ning kas kulud tuleks TsMS § 175 lg 1 järgi hagejalt
välja mõista, kui kostja menetluskulud jäetaks hageja kanda. Ringkonnakohtu hinnangul on
taotletud lepingulise esindaja kulu 5000 eurot ning muud kulud 1500 eurot ülepaisutatud ja
põhjendamatud.
Õige on hageja väide, et kostjal ei ole õigust taotleda kulude katteks tagatist koos käibemaksuga
(TsMS § 174 lg 10). Kostja on käibemaksukohustuslane ning kulude tekkimisel tekkib tal õigus
tasutud õigusabitasult makstud käibemaks riigilt tagasi taotleda.
Arvestades kostja taotletud tagatise suurust (5000 eurot esindaja kulude katteks) ning kostja
esindaja tunnitasu (100 eurot ilma käibemaksuta), soovib kostja saada tagatist enam kui 40
esindaja töötunni eest. Lisaks soovib kostja tagatist ka muude kulude katteks. Ringkonnakohtu
hinnangul on tegemist põhjendamatult suure summaga. Kostja ei ole veenvalt põhjendanud, et
menetlus läbib eelduslikult kõik kolm astet ning, et kostjal tekivad muud kulutused (tõlkekulud,
tõendite kogumisega seotud kulud jms) niivõrd suures mahus. Kostja ei ole esitanud tõendeid
ega hinnanguid eelduslike võimalike tõlkekulude suuruse kohta. Samuti pole selge võimalike
tõlgitavate tõendite maht.
Tagatise andmise määramine on kohtu kaalutlusotsus, kus kohus peab arvestama mõlema poole
huvidega. Tagatise andmise määramisel on eesmärgiks kaitsta kostjat juhuks, kui hageja
majandusliku seisundi tõttu või muul põhjusel võib kostja menetluskulude sissenõudmine
hagejalt osutuda raskendatuks. Tagatise suurus ei pea siiski arvestama kostja kõikide võimalike
kuludega, sest kulude tegelik suurus ja hageja poolt hüvitamise kohustus hageja nõude
rahuldamata jätmisel või osalisel rahuldamisel selgub alles asja lõplikul lahendamisel.
Ringkonnakohtu hinnangul on põhjendatud määrata kostja kulude katteks, s.o nii tulevikus
tekkivad õigusabikulude kui ka muude kulude, tagatise suuruseks 3000 eurot.
10. Hageja hinnangul tuleb asjas kohaldada TsMS § 196 lg-t 21, mille kohaselt kui tagatise
nõudmise eeldused on täidetud, võib kohus jätta tagatise siiski täielikult või osaliselt nõudmata
või määrata selle tasumise osade kaupa, kui hagejalt ei saa majanduslikel või muudel põhjustel
mõistlikult oodata tagatise andmist ja hagi läbi vaatamata jätmisega võivad kaasneda rasked
tagajärjed hagejale või kui tagatise nõudmine oleks hageja suhtes muul põhjusel ebaõiglane.
Hageja ei ole määruskaebuses viidanud sellele, et ta ei saa tagatist tasuda oma majanduslikust
seisundist tulenevate asjaolude tõttu. Samuti ei ole hageja nimetanud ühtegi muud põhjust, miks
temalt tagatise nõudmine oleks ebaõiglane. Selliseks muuks põhjuseks ei saa ringkonnakohus
pidada hageja viidet väidetavale vastuolule Euroopa Liidu Nõukogu ÜMTde assotsieerimise
otsuse üldpõhimõttega. Hagejalt kostja menetluskulude katteks tagatise nõudmine ei piira
ringkonnakohtu hinnangul ÜMT majanduslikku arengut ega koostööd EL liikmesriikidega, ei
takista ÜMT-de integratsiooni ja kaubanduse edendamist EL-s ega alanda ÜMT-de ettevõtete
konkurentsivõimet EL territooriumil.
11. Maakohus on kohustanud hagejat tasuma tagatise 6500 eurot 10 päeva jooksul alates
kohtumääruse kättetoimetamisest, jättes arvestamata hageja kaebeõigust.
Hageja esitas seadusega kooskõlas ning tähtaegselt maakohtu määruse peale määruskaebuse.
Määruskaebuse lahendamise ajaks on maakohtu poolt määratud tagatise tasumise tähtaeg
möödunud.
Ringkonnakohtul puuduvad andmed tagatise tasumise kohta. Tulenevalt asjaolust, et
ringkonnakohus muudab maakohtu määruse tagatise suuruse osas ning osaliselt rahuldab
määruskaebuse, tuleb hagejale määrata uus tagatise summas 3000 eurot tasumise tähtaeg.
Kuivõrd ringkonnakohtu määrus ei ole tulenevalt TsMS § 196 lg-st 4 Riigikohtule


                                               5
edasikaevatav, määrab ringkonnakohus uueks tasumise tähtajaks 14 päeva ringkonnakohtu
määruse kättetoimetamisest arvates.
12. Menetluskulude jaotus ja rahaline suurus määratakse kindlaks asjas tehtavas lõpplahendis.
  /allkirjastatud digitaalselt/    /allkirjastatud digitaalselt/     /allkirjastatud digitaalselt/

        Üllar Roostoja                    Viivi Tomson                   Triin Uusen-Nacke




                                              6

                         KOHTUMÄÄRUS
Kohus                               Tartu Ringkonnakohus

Määruse tegemise aeg ja koht        8. aprill 2016, Tartu (kirjalik menetlus)

Kriminaalasja number                1-15-3128

Kohtukoosseis                       Aarne Sarjas, Mati Kartau, Tiit Lõhmus

Vaidlustatud kohtulahend            Tartu Maakohtu (Jõgeva kohtumaja) 22. veebruari
                                    2016. a määrus vangistusest tingimisi enne tähtaega
                                    vabastamata jätmise kohta
Kaebuse esitaja ja kaebuse liik     Süüdimõistetu Guido Belisaare (isikukood 38808162734)
                                    kaitsja vandeadvokaat Lembit Nirgi, määruskaebus

RESOLUTSIOON

Jätta Tartu Maakohtu 22. veebruari 2016. a määrus muutmata ja Guido Belisaare kaitsja
Lembit Nirgi määruskaebus rahuldamata.

Edasikaebamise kord

KrMS § 384 lg 2 ja § 387 lg 1 kohaselt võib määrusele esitada määruskaebuse Tartu
Ringkonnakohtule prokuratuur, advokaadist kaitsja või advokaadi vahendusel teised
kohtumenetluse pooled 15 päeva jooksul alates päevast, mil isik sai vaidlustatud
määrusest teada või pidi teada saama.


ASJAOLUD JA MENETLUSE KÄIK

1.    Guido Belisaar on süüdi tunnistatud Tartu Maakohtu 7. mai 2015. a otsusega
kriminaalasjas nr 1-15-3128 KarS § 215 lg 2 p 1 ja § 424 järgi, mille eest on talle KarS § 63
lg 1 alusel mõistetud karistuseks 10 kuud vangistust, ning KarS § 266 lg 1 (alates 1. jaanuarist
2015 kehtivas redaktsioonis § 266 lg 2 p 1) järgi, mille eest mõisteti karistuseks 2 kuud
vangistust. KarS § 64 lg 1 alusel liideti mõistetud karistused üksikkaristustest raskeima
suurendamise teel ja G. Belisaarele mõisteti liitkaristuseks kuritegude kogumis 11 kuud
vangistust. KarS § 65 lg 2 alusel suurendati G. Belisaarele mõistetud liitkaristust Tartu
Maakohtu 27. jaanuari 2014. a otsusega kriminaalasjas nr 1-14-669 mõistetud karistuse
ärakandmata osa, s.o 5 kuu 23 päeva vangistuse võrra ja liitkaristuseks kohtuotsuste kogumis
mõisteti 1 aasta 4 kuud 23 päeva vangistust. Kinnipeetava karistusaeg algas 7. mail 2015 ja
lõpeb 30. septembril 2016. Võimalus vangistusest tingimisi enne tähtaega vabaneda avanes
kinnipeetaval 8. jaanuaril 2016.

2.   Tartu Maakohtu 22. veebruari 2016. a määrusega jäeti G. Belisaar vangistusest tingimisi
ennetähtaegselt vabastamata.
2.1 G. Belisaart on kriminaalkorras korduvalt karistatud, kuid vanglakaristust kannab ta
esmakordselt. G. Belisaar on varasemalt toime pannud nii kelmuseid, dokumendi võltsimist kui
ka isikuvastase kuriteo. Praegust vangistust kannab ta asja omavolilise kasutamise, omavolilise
sissetungi ja mootorsõiduki joobeseisundis juhtimise eest. Kuriteod on toime pandud katseajal.
G. Belisaare karistusandmetest nähtuvalt on talle mõistetud eriliigilisi karistusi (rahaline
karistus, karistusest tingimisi vabastamine käitumiskontrolliga ning üldkasulik töö), kuid ükski
karistustest ei ole teda piisavalt mõjutanud oma elukorraldust muutma. Senised
kriminaalhooldused ei ole olnud edukad, mistõttu ei ole kriminaalhoolduslikud vahendid
piisavad G. Belisaare suunamiseks õiguskuulekale käitumisele.

2.2 Kuritegusid soodustanud teguriks on olnud nii alkoholi kuritarvitamine kui ka rahalise
kasu saamise soov. Kuriteoriskide maandamiseks on G. Belisaar vanglas läbinud
sotsiaalprogrammi „Eluviisitreening“, kuid programmi läbiviijate hinnang ei ole positiivne.
Kinnipeetaval puudub väidetavalt motivatsioon oma elustiili muutmiseks. Asjaolu, et
G. Belisaar ei ole valmis kehtestatud korda järgima, näitavad ka distsipliinirikkumised vanglas.
Kehtivaid distsiplinaarkaristusi on kaks, viimane 11. mail 2015, millega pöörati täitmisele
varasem 19. veebruaril 2015 määratud karistus.

2.3 Lisaks eelnevale ei toeta G. Belisaare vabastamist tema vabanemisjärgsed elutingimused.
Ennetähtaegse vangistusest vabastamisega kaasneb käitumiskontroll, mille üheks tingimuseks
on kohustus elada kohtu poolt määratud alalises elukohas. Kuigi G. Belisaare suhted
pereliikmetega on paranenud, ei ole lähedastel võimalik kinnipeetavale vabanemise korral
elukohta pakkuda. Kinnipeetava vend K.B. kasutab oma korterit üürilepingu alusel, korteri
omanikuks on OÜ XXX , kelle esindaja sõnul ei ole K.B. el õigust allüürnikke võtta.
Kinnipeetava õde elab sotsiaalmajas ning seetõttu ei ole ka temal õigust G. Belisaarele elukohta
garanteerida. Kohtuistungil selgitas G. Belisaar, et vabanemise korral saab ta öömajateenust
Tartus varjupaigas seni, kuni leiab korteri Jõgeval. Seega käesolevalt G. Belisaarel alaline
elukoht puudub. Öömajateenuse võimalust varjupaigas ei saa pidada isiku alaliseks elukohaks.
Olukorras, kus isikul puudub elukoht, ei ole võimalik tema üle vajalikku kontrolli teostada ning
puudub ka võimalus isiku tingimisi enne tähtaega vabastamiseks.

3.   Maakohtu määruse peale esitas G. Belisaare kaitsja määruskaebuse, milles taotleb
määruse tühistamist ja G. Belisaare vangistusest tingimisi ennetähtaegset vabastamist.

3.1 Kaitsja arvates vajavad tähelepanu teatud positiivsed asjaolud, mida maakohus ei
arvestanud. G. Belisaar läbis sotsiaalprogrammi „Eluviisitreening“. Kahel korral on ta püüdnud
omandada autoremondi eriala. G. Belisaar õppis pagariks, kuid jättis selle pooleli. Ilmselt
valmistab õppimine talle ka eriala omandamisel raskusi. Süüdimõistetu töötas ehitustel,
saekaatris, kojamehena ja puhastusteenindajana. Seega on ta püüdnud teha jõukohast tööd. Kui
ema ei pea võimalikuks poega enda juurde elama võtta, kuid õde on seda võimaldanud, siis ei
saa elukoha puudumine olla takistuseks ennetähtaegseks vabastamiseks. Ise on G. Belisaar välja
vaadanud võimaluse ööbida Tartu varjupaigas seni, kuni saab korteri Jõgeval. Suhteliselt pikk
katseaeg koos alkoholi tarvitamise keeluga peaks andma G. Belisaarele parimad võimalused
vabanemisjärgseks toimetulekuks. Isikul on mitu eriala ja seega tagatud töökoht ja soov asuda
tööle.

3.2 Vangla iseloomustus sisaldab vähe negatiivset. Selle kohaselt on uue kuriteo
toimepanemise tõenäosust hinnatud keskmiseks ja on märgitud, et on risk ühiskonnale, kui
G. Belisaar ei suuda vabaneda alkoholist ja jätkab suhtlemist teda negatiivselt mõjutavate
isikutega. Kaitsja hinnangul ei saa isikule ette heita karistatust kui sellist, kuna tema käitumine
vangistuses on näidanud, et ta on teinud positiivsed järeldused, jätkamaks edasist elu
seaduskuulekalt.
                                                2
RINGKONNAKOHTU SEISUKOHT JA PÕHJENDUSED

4.    Ringkonnakohus, tutvunud maakohtu määruse ja määruskaebusega, nõustub maakohtu
seisukohaga ja leiab samuti, et G. Belisaare vangistusest tingimisi enne tähtaega vabastamine
ei ole põhjendatud. Vastuseks määruskaebuses esitatud väidetele selgitab ringkonnakohus
järgnevat.

5.     Süüdimõistetu kaitsja toob kaebuses välja G. Belisaart positiivselt iseloomustavad
asjaolud (sotsiaalprogrammi läbimine, õppimine, töötamine), mille põhjal asub seisukohale, et
kinnipeetavat on võimalik ning põhjendatud vangistusest tingimisi ennetähtaegselt vabastada.
Kaitsja jätab aga tähelepanuta, et maakohus on kõigi kaebuses märgitud asjaoludega juba
arvestanud, ent neile vaatamata põhjendatult leidnud, et süüdimõistetu varasem elukäik ei
võimalda teda praegusel ajal vangistusest tingimisi ennetähtaegselt vabastada. Kaitsja kaebus
ei sisalda argumente, mis maakohtu sellekohase järelduse ümber lükkaksid. Ainuüksi see, et
kaitsja maakohtu seisukohaga ei nõustu, ei anna alust väita, et kohtumäärus oleks põhjendamatu
või vastuolus seadusega. Seetõttu jääb kaitsja kaebus tagajärjetuks.

6.    Eelöeldule vaatamata peab ringkonnakohus vajalikuks märkida, et ei nõustu maakohtu
seisukohaga, mille kohaselt välistab kindla elukoha puudumine süüdimõistetu vangistusest
tingimisi ennetähtaegse vabastamise. Kohtumäärusega on võimalik kohustada süüdimõistetut
endale vabanemisjärgselt kindlat elukohta leidma. Kriminaalhooldusseaduse § 26 kohaselt
valvab hooldaja kriminaalhoolduse teostamise käigus kohtuotsuses märgitud kohustuste
täitmise järele, abistab ja nõustab hooldusalust nimetatud kohustuste täitmisel ning osutab talle
sotsiaalset kohanemist soodustavat abi. Lisaks osutatakse kriminaalhooldusalusele katseaja
jooksul abi töö, õppimis- ja elukoha leidmisel, samuti teiste isiklike probleemide lahendamisel.
Seega on ka kriminaalhooldaja ülesanne süüdimõistetut elukoha leidmisel abistada.

7.    Eelnevast lähtuvalt ja juhindudes KrMS §-st 390 ja § 337 lg 1 p-st 1 jätab ringkonnakohus
vaidlustatud kohtumääruse muutmata ja määruskaebuse rahuldamata.


   /allkiri/                                /allkiri/                               /allkiri/
 Aarne Sarjas                             Mati Kartau                              Tiit Lõhmus




                                                3

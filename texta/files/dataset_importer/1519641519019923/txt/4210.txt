                                                                                Haldusasi 3-15-1155




                             KOHTUOTSUS
                                  EESTI VABARIIGI NIMEL

 Kohus                                Tallinna Halduskohus

 Kohtunik                             Indrek Andreas Paukštys

 Otsuse tegemise aeg ja koht          26.10.2016.a, Tallinn

 Haldusasja number                    3-15-1155

                                      R.L. kaebus Politsei - ja Piirivalveameti 02.04.2015.a relvaloa
 Haldusasi
                                      kehtetuks tunnistamise otsusele 4.2-1/4957-1

 Asja läbivaatamise vorm              Kirjalik menetlus

                                      Kaebaja R.L., esindaja Kaili Siilak
 Menetlusosalised
                                      Vastustaja Politsei - ja Piirivalveamet, esindaja Sandra
                                      Raudsepp


 RESOLUTSIOON                         Jätta R.L. kaebus rahuldamata.

 Edasikaebamise kord                  Kohtuotsuse peale on õigus esitada apellatsioonkaebus
                                      Tallinna Ringkonnakohtule 30 päeva jooksul kohtuotsuse
                                      avalikult teatavaks tegemisest arvates.

ASJAOLUD, MENETLUSE KÄIK JA MENETLUSOSALISTE SEISUKOHAD

1. Politsei - ja Piirivalveameti (PPA) Põhja prefektuuri poolt on R.L.le väljastanud relvaluba nr
RL743358 kehtivusega kuni 27.04.2017.a, mille alusel on tal õigus omada ja kanda jahipidamise
otstarbel vintraudset püssi IŽ-18-MH, kal 308Win, nr 021802848.

2. PPA 02.04.2015.a relvaloa kehtetuks tunnistamise otsusega 4.2-1/4957-1 tunnistati R.L.le
väljastatud relvaluba relvaseaduse (RelvS) § 36 lg 1 p 7, § 43 lg 3 p 2 ja § 43 lg 31 alusel kehtetuks
(tl 9). Otsuse põhjenduse kohaselt on 11.02.2015.a RelvS § 891 lg 1 alusel koostatud ja 27.02.2015.a
jõustunud otsusest väärteoasjas nr 2510,14,001833 nähtuvalt R.L. 10.09.2014.a hoidnud tema nimele
registreeritud tulirelva väljaspool elukohta.

3. R.L. esitas 04.05.2015.a Tallinna Halduskohtule kaebuse PPA 02.04.2015.a relvaloa kehtetuks
tunnistamise otsuse 4.2-1/4957-1 tühistamiseks. Kohus võttis kaebuse 20.05.2015.a menetlusse ja
määras vastustajaks PPA.
4. Kaebuses leitakse, et kaevatav otsus on õigusvastane järgmistel põhjustel: 1) kaevatav otsus
vormistati ilma tema seisukohtadest huvitumata; 2) paljasõnaline väide, et kaebajal on kehtiv
väärteokaristus haldusakti kirjaliku põhjendamise nõuet ei täida; 3) kaebaja ei käinud enda relvaga
ümber hooletult, vaid jättis relva lühiajaliselt oma isa relvakappi. Selline tegevus ei ohustanud kellegi
elu ega tervist; 4) kuna haldusaktist ei nähtu kaalutluspõhiseid argumente on haldusorgan jätnud
diskretsiooni kasutamata. Kaebuses palutakse tunnistada RelvS § 43 lg 3 p 2 koostoimes § 36 lg 1 p-
ga 7 on põhiseadusega vastuolusolevaks osas, milles see ei võimalda soetamisloa või relvaloa
kehtetuks tunnistamisel arvestada väärteomenetluse korras karistatud isikut ja toimepandud teo
raskusastet.

5. Vastustaja palub jätta kaebuse rahuldamata ja esitab sellele järgmised vastuväited.

Jahipidamine ei ole mingi põhiõigus ega ei eelda ka alati relva kandmist ja kasutamist. Kuna relvaloa
kehtetuks tunnistamine kannab eesmärki ennetada ohtu inimeste elule ja tervisele ning isik ei kaota
relva omamise/kasutamise õigust igavesti, siis on vaidlusaluste normidega kehtestatud piirang
relvaloa kehtetuks tunnistamise näol eesmärgi saavutamiseks sobiv, vajalik ja ka mõõdukas abinõu.
Antud juhul on kaebajat karistatud väärteomenetluse korras otseselt relvade käitlemise nõuete
rikkumise eest ja seetõttu on igati põhjendatud imperatiivne sätestamine, et olemasolev relvaluba
tunnistatakse kehtetuks. Seega on riive kaebaja põhiseaduslikele õigustele proportsionaalne.

KOHTU SEISUKOHT JA PÕHJENDUSED

6. Kohus, tutvunud toimiku materjalidega ning hinnanud kõiki tõendeid kogumis ja vastastikuses
seoses, leiab, et kaebus tuleb jätta rahuldamata järgmistel põhjustel.

6.1 Kaevatav otsus vastab haldusaktile esitatavatele menetlus- ja vorminõuetele, sh on otsus piisavalt
motiveeritud. Kaebaja etteheide, et otsus tehti tema seisukohtadest huvitumata, pole õige. Puudub ju
vaidlus, et kaebaja oli informeeritud temale väljastatud relvaloa kehtetuks tunnistamise menetlusest
ning et talle anti konkreetne võimalus tulla oma seisukohti esitama algul vastuvõtule ja hiljem kui
selgus, et kaebaja ilmumine pole tema väidetava eemalviibimise tõttu võimalik, ka kirjalikult (tl 3p,
8 ja 43). Asjaolu, et kaebaja seda võimalust ei kasutanud, ei anna alust rääkida ärakuulamisõiguse
rikkumisest.

6.2 Asjas on tuvastatud ja puudub vaidlus, et kaebajat on 11.02.2015.a karistatud väärteomenetluse
korras RelvS § 89¹ lg 1 alusel tulirelva ja laskemoona hoidmise nõuete rikkumise eest. Nimetatud
andmed nähtuvad PPA Lääne prefektuuri 11.02.2015.a otsusest väärteoasjas nr 2510,14,001833 (tl
6). Otsusest nähtuvalt on kaebaja hoidnud tema nimele registreeritud tulirelva väljaspool elukohta.
Vastavalt RelvS § 36 lg 1 p-le 7 ja § 43 lg 3 p-le 2 tunnistab PPA relvaloa kehtetuks kui loa omaja
on väärteomenetluse korras karistatud relva ja laskemoona hoidmise nõuete rikkumise eest. Seega
esines alus kaebajale väljastatud relvaloa nr RL743358 kehtetuks tunnistamiseks.

6.3 Kohus nõustub pooltega, et eeltoodud RelvS regulatsioon ei võimaldanud PPA-l kaebaja relvaloa
kehtetuks tunnistamise otsustamisel kaalutlusõigust. Siiski on kohus seisukohal, et kaebaja relvaloa
kehtetuks tunnistamine on proportsionaalne ja seega õiguspärane. Esiteks on relvaloa kehtetuks
tunnistamine põhimõtteliselt õige riigi reaktsioon isikute suhtes, kes kõrgendatud ohu allikaid -
tulirelvi ja laskemoona - lohakalt (st RelvS nõuetele mittevastavalt) hoiavad ning seeläbi üldist
turvalisust ohustavad. Seadusandja võib kehtestada selliseid regulatsioone, kus menetlejal ei ole
kaalutlusõigust ja relvaluba tuleb kohustuslikus korras kehtetuks tunnistada (vt RKPJKo 3-4-1-10-
10, p 65). Teiseks on see otsus õige ka käesoleva vaidluse asjaolusid arvestades. Kaebaja ennast
õigustav väide, et ta pole käinud relvaga ümber hooletult, kui hoiustas oma relva teise isiku relvakapis
(tl 4p) näitab, et kaebaja pole mõistnud oma teo ohtlikkust ega relva ja laskemoona hoidmise nõuete

                                                2
eesmärki, milleks on muuhulgas välistada neile kõrvaliste isikute juurdepääs ja seeläbi ennetada ohtu
teiste inimeste elule ja tervisele (RelvS § 45 lg 2).

7. Menetluskuludest. Halduskohtumenetluse seadustiku § 108 lg 1 kohaselt kannab menetluskulud
pool, kelle kahjuks otsus tehti. Kuna kaebus jääb rahuldamata jäävad kaebaja menetluskulud
(kaebuselt tasutud riigilõiv ja esindajakulud) tema enda kanda. Vastustaja ei ole menetluskulude
väljamõistmist taotlenud.



/allkirjastatud digitaalselt/
Indrek Andreas Paukštys




                                              3

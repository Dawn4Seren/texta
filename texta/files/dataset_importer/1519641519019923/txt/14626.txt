                           KOHTUOTSUS
                                EESTI VABARIIGI NIMEL

 Tsiviilasja number                  2-14-56728

 Kohus                               Tallinna Ringkonnakohus

 Otsuse tegemise aeg ja koht         25.05.2016, Tallinn

 Kohtukoosseis                       Reet Allikvere, Ande Tänav, Kaupo Paal


 Tsiviilasi                          AH hagi OK vastu kindlustuslepingu sõlmimiseks
                                     kohustamiseks

 Vaidlustatud kohtulahend            Harju Maakohtu 26.02.2016 otsus

 Kaebuse esitaja ja kaebuse liik     AH apellatsioonkaebus

 Apellatsioonkaebuse hind            0 eurot

 Kaebuse esitaja ja kaebuse liik     OK apellatsioonkaebus

 Apellatsioonkaebuse hind            3 500 eurot

 Menetlusosalised ja nende           Hageja:     AH      (isikukood    XXXXXXXXXXX),
 esindajad                           lepinguline esindaja Peeter Malve
                                     Kostja:    OK      (isikukood    XXXXXXXXXXX),
                                     lepinguline esindaja Allan Viirmaa

 Menetluse liik                      Kirjalik menetlus

RESOLUTSIOON
Harju Maakohtu 26.02.2016 otsus jätta muutmata, apellatsioonkaebused jätta
rahuldamata.

Menetluskulude jaotus
Apellatsiooniastme menetluskulud jätta poolte endi kanda.

Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist

                                                                                            1
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada
teise menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse.
Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlusega, annab kohus mõistliku tähtaja pärast
menetlusabi andmise taotluse lahendamist, kui taotlust ei olnud esitatud põhjendamatult või
tähtaja pikendamise eesmärgil. See ei välista menetlustähtaja ennistamist.

Hagiavalduse asjaolud ja hageja nõue
02.09.2014 esitas AH (hageja) Harju Maakohtule hagi OK (kostja) vastu kindlustuslepingu
sõlmimiseks kohustamise nõudes. Menetluskulud palus hageja jätta kostja kanda.

Hagiavalduse kohaselt sõlmisid pooled 24.10.2007 mh hüpoteegi seadmise lepingu, mille p-s
5.5 võttis kostjast ostja endale kohustuse sõlmida hiljemalt 7 päeva jooksul alates antud
lepingu sõlmimisest kindlustuslepingu XXX, Tallinn asuva kinnistu suhtes koos selle oluliste
asjade ja päraldistega, milline on kantud Harju Maakohtu kinnistusosakonna Tallinna
kinnistusjaoskonna kinnistusregistri registriossa number XXXXXXX ning määrama hagejast
hüpoteegipidaja kindlustuslepingu järgseks soodustatud isikuks. Kostjal on eelmärgitud
lepinguline kohustus siiani täitmata.

Hageja soovib, et kohus kohustaks kostjat vastavalt pooltevahelisele hüpoteegi seadmise
lepingu tingimustele sõlmima varakindlustuslepingu vastavalt kindlustustegevuse seaduse
(KindlTS) § 12 p-des 8 ja 9 sätestatud kahjukindlustuse liikidele ning määrama hageja selles
kindlustuslepingus kindlustusjuhtumi saabumise korral kindlustushüvitist saama õigustatud
isikuks. Kindlustuslepingu on kostja kohustatud sõlmima vastavalt KindlTS §-le 16
tegevusluba omavas kindlustusseltsis ning seejuures tuleb lepinguga tagada kindlustuskaitse
ajaline kehtivus vähemalt kuni hüpoteegiga tagatud nõude täieliku rahuldamiseni. Juhuks kui
kostja kohtuotsust vabatahtlikult ja nõuetekohaselt ei täida, palub hageja kohustada kostjat
andma volitus hagejale selleks, et hageja võiks iseseisvalt sõlmida kostja nimel ja samadel
tingimustel varakindlustuslepingu, määrates kindlustusvõtjaks ja kindlustusmaksete tasujaks
kostja ning kindlustusjuhtumi saabumisel kindlustushüvitist saama õigustatud isikuks hageja.

Hageja leiab, et kostja peab täitma lepinguga endale võetud kohustuse, st kindlustama
hüpoteegiga koormatud kinnistu hageja kasuks. Kostja ei ole hagejale esitanud kinnistu
kindlustuspoliisi. Hüpoteegiga tagatus rahaline kohustus ei ole täidetud.

Kostja vastuväited
Kostja palus teha vaheotsuse ja kohaldada hageja nõude osas aegumist ja jätta hagi
rahuldamata või alternatiivselt jätta hagi rahuldamata ja menetluskulud hageja kanda.

Lisaks aegumise vastuväitele vaidles kostja hageja väidetavale nõudele vastu põhjusel, et
kostja on poolte vahel 16.08.2007 sõlmitud kinnistu võlaõiguslikust müügilepingust ja selle
hilisematest muudatustest tuleneva ostuhinna tasumise kohustuse hageja ees täitnud ning
käesoleval ajal ei ole enam alust XXX kinnistu koormamiseks hüpoteegiga hageja kasuks.
Seega ei ole hagejal alust nõuda hüpoteegiga koormatud vara kindlustamist. Tuginedes VÕS


                                                                                          2
§ 108 lg-tele 3 ja 5 leiab kostja, et hagi on esitatud pärast mõistliku aja möödumist, mistõttu
hageja on nõudeõiguse kaotanud.

Edasine menetluse käik
Kostja esitatud aegumise vastuväite lahendas maakohus 27.02.2015 vaheotsusega. Maakohus
tuvastas, et hageja nõue ei ole aegunud. Ringkonnakohus muutis 29.06.2015 otsusega
maakohtu otsuse põhjendusi, aga jättis resolutsiooni muutmata.

Maakohtu otsus
26.02.2016 otsusega rahuldas Harju Maakohus hagi. Kohus kohustas kostjat vastavalt tema ja
hageja vahelise 24.10.2007 hüpoteegi seadmise lepingu (notari Ragne Tehver
ametitoimingute registri nr 7132) punktidele 5.5 ja 5.6 sõlmima hiljemalt 7 päeva jooksul
alates otsuse jõustumisest Tartu Maakohtu kinnistusosakonna kinnistusregistri registriossa
nr XXXXXXX kantud XXX, Tallinn asuva kinnistu suhtes varakindlustusleping vastavalt
kindlustustegevuse seaduse (KindlTS) § 12 punktides 8 ja 9 sätestatud kahjukindlustuse
liikidele ning määrama hageja selles kindlustuslepingus kindlustusjuhtumi saabumise korral
kindlustushüvitist saama õigustatud isikuks. Kindlustuslepingu on kostja kohustatud sõlmima
vastavalt KindlTS §-le 16 Eesti Vabariigis tegevusluba omavas kindlustusseltsis ning
seejuures tuleb lepinguga tagada kindlustuskaitse ajaline kehtivus vähemalt kuni hüpoteegiga
tagatud nõude täieliku rahuldamiseni. Juhuks kui kostja kohtuotsust vabatahtlikult ja
nõuetekohaselt ei täida, kohustada teda andma volitus hagejale selleks, et hageja võiks
iseseisvalt sõlmida kostja nimel ja vastavalt eelviidatud 24.10.2007 lepingu punktidele 5.5
ja 5.6 kinnistu varakindlustuslepingu samadel tingimustel, aga määrates kindlustusvõtjaks ja
kindlustusmaksete tasujaks kostja ning kindlustusjuhtumi saabumisel kindlustushüvitist
saama õigustatud isikuks hageja. Kõik menetluskulud jättis maakohus kostja kanda ja määras
need kindlaks rahaliselt. Kohus määras mitte menetleda hageja 10.02.2016 menetluskulude
nimekirja. Kohus mõistis kohtutoimiku põhjal kostjalt hageja kasuks välja menetluskulude
hüvitise summas 300 eurot (riigilõiv).

Esmalt sedastas kohus, et hageja nõude mõningane muutmine pärast vaheotsuse menetlust ei
muuda kohtu seisukohta ka täpsustatud nõude aegumise osas. Algselt esitatud ja 27.02.2015
otsusega mitte-aegunuks tuvastatud nõue ning praegu menetletav nõue erinevad selle
tahteavalduse nimetuse poolest, millega hageja palub otsuse resolutsioonis tähistada kostja
avaldust juhuks, kui kostja hagiga taotletavat kindlustuslepingut vabatahtlikult ei sõlmi.
Varem tähistas hageja vastavat tahteavaldust nõusolekuna, nüüd aga volitusena. Kuigi need
on erinevad õigusmõisted, siis ei ole nende puhul erinev nõude aegumise käsitlus. Neil
kaalutlustel ei ole muudetud nõue aegunud.

Kohus luges TsMS § 231 lg-te 2 ja 4 ning viidatud tõendite alusel tuvastatuks järgmised
hageja poolt esiletoodud asjaolud: pooled sõlmisid 24.10.2007 hüpoteegi seadmise lepingu
(tl 9–14), mille p-s 5.5 võttis kostja endale kohustuse sõlmida hiljemalt seitsme päeva jooksul
alates lepingu sõlmimisest kindlustusleping, millega kindlustab vaidlusaluse kinnistu koos
selle oluliste asjade ja päraldistega ning määrab hagejast hüpoteegipidaja kindlustuslepingu
järgseks soodustatud isikuks; vaidlusalusel kinnistul asub elamu (hageja väide 10.02.2015
menetlusdokumendis, millele kostja ei esitanud vastuväiteid); hageja teada ei ole kostja
kindlustuslepingut sõlminud; hageja pöördus esindaja kaudu kostja poole lepingu sõlmimise
kohta teabe saamiseks ja kostja sai pöördumise kätte (tl 15–17), aga sellele ei vastanud.

Hagi õiguslik alus on võlaõigusseaduse (VÕS) § 108 lg 2 esimene lause koosmõjus
pooltevahelises lepingus sõlmitud kokkuleppega (24.10.2007 hüpoteegi seadmise lepingu

                                                                                             3
p 5.5, edaspidi „kindlustuskokkulepe”). Hageja nõuab lepingulise kohustuse täitmist ja
vaidlustamata asjaoludel on kohustus seni täitmata.
Poolte vaidlus käesolevas asjas keskendub kostja vastuväidetest tulenevalt kahele küsimusele:
esiteks, kas hageja on minetanud kindlustuskokkuleppest tuleneva nõudeõiguse seetõttu, et ta
2007. aastal sissenõutavaks muutunud kohustuse täitmist asus nõudma alles 2014. aastal;
teiseks, kas hageja nõude maksmapanemist takistab hüpoteegiga tagatud võla väidetav
tasumine.

VÕS § 108 lg-test 3 ja 5 tuleneb, et võlausaldaja võib nõuda sama paragrahvi teises lõikes
märgitud kohustuse täitmist üksnes mõistliku aja jooksul pärast seda, kui ta sai kohustuse
rikkumisest teada või pidi sellest teada saama. Mõistlikkuse hindamisel arvestab kohus
võlasuhte olemust ja tehingu eesmärki, vastava tegevus- või kutseala tavasid ja praktikat,
samuti muid asjaolusid (VÕS § 7 lg 2, vt Riigikohtu otsus tsiviilasjas nr 3-2-1-135-15, p 17
neljas lõik). Kohus järgib Riigikohtu korduvalt väljendatud seisukohta, et üldjuhul ei saa
seaduses sätestatud aegumistähtaja sees määrata veel täiendavat hea usu põhimõttest lähtuvat
mõistlikku tähtaega, mille jooksul hageja võib oma õiguste kaitseks hagi esitada (vt otsus
tsiviilasjas nr 3-2-1-45-15, p 15 teine lõik, samuti selles viidatud otsus tsiviilasjas nr 3-2-1-
131-11, p 11). Kuna käesolevas asjas on jõustunud lahendiga tuvastatud, et hagi ei ole
aegunud, siis saaks kohustuse täitmise nõudmise mõistlik aeg olla möödunud eelkõige
erandlikel asjaoludel. Nende esile toomise ja tõendamise koormis oli kostjal.

Kohus ei nõustunud kostjaga, et hageja oleks pidanud kostjale varem teatama oma soovist
nõuda kindlustuskokkuleppe täitmist. Asjaõigusseaduse § 345 lg 1 sätestab, et kui
hüpoteegiga koormatud kinnisasi on kindlustatud, ulatub hüpoteek ka kindlustushüvitise
nõudele. Sellest nähtub hüpoteegipidaja huvi, et tema kasuks hüpoteegiga koormatud
kinnisasi oleks kindlustatud, kusjuures vastav huvi võib ilmneda või suurendega vastavalt
kinnisasja ohustavatele teguritele. Kuigi pooled leppisid kindlustuslepingu sõlmimise
kohustuse kokku 2007. aastal, siis ei pidanud hageja jälgima kostja vastava kohustuse
täitmist. Kui hüpoteegipidajal vahepealsel ajal eelkirjeldatud kindlustushuvi puudub, siis ei
pea ta lepingust tuleneva nõudeõiguse säilitamiseks oma nõuet regulaarselt või vähemalt
teatava aja järel kohustatud isikule oma nõudest teatama. Tegemist on ajaliselt kestva
kohustusega, mille täitmist saab hageja jätkuvalt nõuda kuni hüpoteegiga tagatud nõude
rahuldamiseni (nii ka aegumise seisukohalt ringkonnakohtu 29.06.2015 otsuses käesolevas
asjas). Neil kaalutlustel asus kohus seisukohale, et hageja ei ole minetanud
kindlustuskokkuleppest tulenevat nõudeõigust. Kostja esimene vastuväide ei ole edukas.

Hageja nõue lähtub väitest, et ta on hüpoteegipidaja ja pooled leppisid kokku hüpoteegiga
koormatud kinnistu kindlustamises hageja kasuks vähemalt kuni hüpoteegiga tagatud nõude
rahuldamiseni. Kostja väidab, et kohustus ongi täidetud. Kuna hageja vaidles kostja väitele
vastu, siis tuli kostjal kogu hüpoteegiga tagatud kohustuse täitmine tõendada. Kostja esitatud
maksekorraldused summas 4 500 eurot selgitusega „intress” (tl 124) ja summas 9 100 eurot
selgitusega „hüpoteegi tasu …” (tl 125) ei tõenda kogu hüpoteegiga tagatud kohustuse
täitmist. Samuti ei saa täitmist järeldada hageja esindaja e-kirjast (tl 126). Kuna kostja väide
kogu hüpoteegiga tagatud kohustuse täitmise kohta ei ole tõendatud, siis ei ole ka teine
vastuväide edukas.

Kostja muude vastuväidete puudumise tõttu saab kohus hagi rahuldada. Kohus nõustus
hagejaga, et kindlustuskokkuleppest tuleneva kostja kohustuse täitmisele sundimise hagi saab
esitada ja rahuldada hageja soovitud viisil sellisena, et esimese võimalusena kohustab kohus
kostjat lepingut sõlmima ja teise võimalusena asendab otsus kostja tahteavalduse. Kohus

                                                                                               4
märkis, et kohus lahendab nõude hageja esitatud kujul (vt nt Riigikohtu otsus tsiviilasjas nr 3-
2-1-20-12, p 17 esimene lõik). Üksnes hageja saab sh otsustada, milliste kostja tahteavalduste
andmiseks kohustamist ta soovib. Tsiviilseadustiku üldosa seaduse § 68 lg-st 5 ja
täitemenetluse seadustiku § 184 lg-st 1 lähtudes loetakse kostja kohustamisel kohtuotsusega
lepingut sõlmima tema tahteavaldus asendatuks ja leping seega sõlmituks (Riigikohtu otsus
tsiviilasjas nr 3-2-1-164-09, p 21 teine lõik).

Kuna kohus rahuldas hagi, siis jättis kohus menetluskulud TsMS § 162 lg 1 alusel kostja
kanda. Hageja esitas menetluskulude rahalise kindlaksmääramise taotluse hilinemisega.
Kohus ei nõustunud hagejaga, et lahendi avalikult teatavaks tegemise aja muutmine tõi kaasa
ka vajaduse anda hagejale uus võimalus menetluskulude nimekirja esitamiseks. Kohus lükkas
lahendi tegemise edasi seetõttu, et hageja muutis oma nõuet vahetult enne lahendi tegemist ja
kostjale tuli anda võimalus muudetud nõudele vastata. Kostja seda võimalust ei kasutanud, st
hagejal ei saanud ka tekkida uusi menetluskulusid. TsMS § 331 lg 1 sätestab mh, et kui
menetlusosaline pärast selleks kohtu määratud tähtaja möödumist esitab avalduse või taotluse,
menetleb kohus seda üksnes juhul, kui menetlusse võtmine ei põhjusta kohtu arvates
menetluse lahendamise viibimist või menetlusosaline põhistab, et hilinemiseks oli mõjuv
põhjus. Hageja menetluskulude nimekirja menetlemine põhjustaks menetluse viibimist, sest
kohus peaks andma kostjale taas täiendava tähtaja sellele vastamiseks ja lahendi tegemise veel
korra edasi lükkama. Mõjuvat põhjust hilinemiseks hageja ei põhistanud. Järelikult tuleb jätta
hageja menetluskulude nimekiri menetlemata.

Juhindudes TsMS § 174 lg-test 1 ja 2 ning § 177 lg 1 p-st 1 määras kohus kostja hüvitatavad
menetluskulud kindlaks kohtutoimiku materjalide põhjal. Hageja tasus riigilõivu summas
300 eurot, mis vastab riigilõivuseaduse lisas 1 ette nähtud määrale hagi esitamise ajal. Seega
on riigilõivu kulu põhjendatud ja vajalik ning kostjal tuleb vastav summa hagejale hüvitada.

Hageja apellatsioonkaebus
24.03.2016 esitatud apellatsioonkaebuses palub hageja tühistada Harju Maakohtu 26.02.2016
otsuse resolutsiooni punkti 4 ja muuta resolutsiooni punkti 5, mõistes kostjalt hageja kasuks
välja maakohtus kantud menetluskulud summas 1696 eurot, sh käibemaks ja riigilõiv. Samuti
palub hageja mõista kostjalt täiendavalt välja hageja menetluskulud ringkonnakohtus kokku
summas 632 eurot, sh käibemaks ja riigilõiv. Muus osas palub hageja jätta maakohtu otsuse
muutmata.

Maakohus on jätnud ebaõigesti menetlemata hageja poolt 10.02.2016 esitatud menetluskulude
nimekirja ja jätnud kostjalt alusetult välja mõistmata hageja menetluskulud summas 1396
eurot vastavalt hageja poolt esitatud menetluskulu nimekirjale ja sellele lisatud tõenditele.
Selles osas ei vasta otsus seaduslikkuse ja põhjendamiskohustuse nõuetele (TsMS § 436 lg 1).

09.02.2016 määrusega lükkas kohus hageja avalduse tõttu asjas lahendi tegemise edasi ning
jätkas menetlust hageja poolt täpsustatud nõudes, järelikult muutus seoses kohtu 09.02.2016
määrusega ka menetluslik olukord ja sisuliselt lükkusid edasi ka kõik kohtu toimingud seoses
lõpplahendi tegemisega, mille juurde kuulub TsMS § 174 lg 2 kohaselt lõpplahendi tegemise
käigus ka menetluskulude suuruse kindlaksmääramine. Arvestades, et kohus sai hageja
menetluskulude nimekirja kätte 15 päeva enne otsuse väljakuulutamise päeva ja TsMS § 176
lg 8 tulenevalt kohus määrab menetlusosalisele tähtaja vastaspoole menetluskulude kohta
seisukoha esitamiseks ja see tähtaeg ei või olla pikem kui seitse päeva menetluskulude
nimekirja ja tõendite kättetoimetamisest arvates, oli kohtul enne lõpplahendi tegemist
piisavalt aega hageja menetluskulude menetlemiseks. Maakohus planeerib oma tööaega ise,

                                                                                              5
selleks oli kohtul õigus otsuse väljakuulutamiseks määratud tähtaega arvestades anda kostjale
aega TsMS § 176 lg 8 alusel hageja menetluskuludele arvamuse esitamiseks ka vähem,
näiteks 3-5 päeva ning sellise määruse oleks võinud kohtuniku eest ära teha ka kohtujurist.

Hageja leiab, et TsMS § 176 lg-st 2 tulenevalt, kui asja menetletakse kirjalikus menetluses, on
menetluslik olukord võrreldes istungimenetlusega teistsugune ja sellisel juhul peab kohus
enne otsuse või asja lõpetava määruse tegemist menetlusosalisele andma tähtaja
menetluskulude nimekirja esitamiseks ja seda tuleb kohtul teha sõltumata sellest, et kohus on
eelnevalt määranud kirjalikus menetluses kindlaks menetluskulu nimekirjade esitamise
tähtaja, kuid kohus on sellele vaatamata jätkanud menetlust. Hageja tõlgendab TsMS § 176 lg-
t 2 selliselt, et menetluskulude nimekirja esitamine kirjalikus menetluses ei ole nii
konkreetselt sätestatud kui istungimenetluses TsMS § 176 lg 1 kohaselt. Ka istungimenetluses
võib enne kohtuvaidluseid tekkida olukordi, kus planeeritud kohtuvaidlusteni ei jõuta ja
eelmenetlus mingil põhjusel pikeneb, mille tõttu automaatselt lükkub edasi ka menetluskulude
nimekirjade esitamise viimane tähtaeg. Järelikult ka antud asjas, kui kohus 09.02.2016
määrusega jätkas kirjalikku menetlust ja andis kostjale täiendavalt aega seisukohtade ja
taotluste esitamiseks kuni 16.02.2016, ei saanud kohus eeldada, et pooled ei esita sellise
iseloomuga taotlusi, mis võib lükata edasi otsuse tegemise planeeritud aega.

Maakohus on menetluskulude nimekirja esitamise tähtaja kindlaksmääramisel olnud liigselt
kiirustav. Kohus on menetluskulude nimekirja esitamise tähtaja määranud kindlaks juba
määruses, milles kohus alles selgitas pooltele vaidluse sisu ja jagas tõendamiskoormist. TsMS
§-st 403 lg 1 ei tulene, et kirjalikus menetluses peaks kohus kõikvõimalikud toimingud, sh
menetluskulude nimekirja esitamise ja otsuse tegemise aja määrama kindlaks ühes määruses
nagu kohus antud juhul 11.01.2016 määruse näitel tegi. TsMS §-s 403 lg 1 teises lauses
sisalduvat mõistet „võimalikult kiiresti“ tuleks siiski rakendada mõõdukalt ja vastavalt
menetluse kulgemisele nii, et oleks välistatud liigne kiirustamine ning menetlusosaliste
õigused ja huvid oleksid igal juhul tagatud. Otsuse väide, et hageja poolt esitatud
menetluskulude nimekirja menetlemine oleks kaasa toonud menetluse viibimise ning lahendi
tegemise aja veelkordse edasilükkumise, ei ole absoluutselt põhjendatud ega ka kooskõlas
kirjaliku menetluse läbiviimise põhimõtetega. Otsusest ei ole jälgitav, kuidas sai hageja poolt
esitatud menetluskulude nimekirja menetlemine kaasa tuua lahendi tegemise viibimist,
järelikult ei vasta otsus menetluskulude kindlaksmääramise osas seaduslikkuse ja
põhjendamiskohustuse reeglitele (TsMS § 436 lg 1).

Olukorras, kus hageja menetluskulude nimekirja menetlemine ei saanud kaasa tuua menetluse
viibimist, ei olnud kohtul alust jätta hageja menetluskulude nimekirja menetlemata TsMS §
331 lg 1 alusel pelgalt põhjendusega, et hageja ei pidanud kinni varasemas määruses antud
tähtajast. Hagejale jäi kahjuks 11.01.2016 määrusest menetluskulude esitamise tähtaeg nö
kahe silma vahele, kuivõrd ta keskendus rohkem kohtu selgitustele ja juhistele seoses hagi ja
tõendamiskoormise jagamisega. Hageja leiab, et menetluskulude nimekirjale ei kohaldu TsMS
§ 329 lg 1 nõuded, sest tegemist on muu menetlustoiminguga, mida TsMS reguleerib
erisätetega sõltuvalt sellest, kas on tegemist istungi-või kirjaliku menetlusega.

Vastus apellatsioonkaebusele
Kostja palub jätta hageja apellatsioonkaebuse rahuldamata, maakohtu otsuse resolutsiooni
punktid 4 ja 5 muutmata ja menetluskulud hageja kanda.




                                                                                             6
Kostja apellatsioonkaebus
30.03.2016 esitatud apellatsioonkaebuses palub kostja tühistada Harju Maakohtu 26.02.2016
otsuse ja teha uue otsuse, millega jätta hagi rahuldamata ja menetluskulud hageja kanda.

Kostja leiab VÕS § 108 lg-tele 3 ja 5 tuginedes, et hagiavalduses toodud nõude esitamiseks
on mõistlik aeg möödunud. Erialakirjanduses on VÕS § 108 lg 3 ja 5 toime osas asutud
seisukohale, et täitmise nõue lõpeb lg-te 3 ja 5 järgi nimelt siis, kui võlausaldaja ei esita seda
mõistliku aja jooksul pärast seda, kui ta sai rikkumisest teada või pidi teada saama. Tegemist
on õigustlõpetava tähtajaga, mille möödumisel ei saa täitmist enam nõuda ja vastav hagi tuleb
jätta rahuldamata. Sätteid koostoimes tõlgendades on ilmne, et nõude esitamist VÕS § 108 lg-
te 3 ja 5 tähenduses tuleb lugeda mitte esitamiseks kohtule, vaid võlgniku teavitamiseks oma
soovist nõuda jätkuvalt lepingu täitmist. Hageja esitas maakohtule oma 25.08.2014 kirja,
mida saab käsitleda hageja teatena soovist nõuda jätkuvalt poolte vahel 24.10.2007 sõlmitud
hüpoteegi seadmise lepingu punktist 5.5 tulenevat kindlustuslepingu sõlmimise kohustuse
täitmist. Kostja leiab, et hageja ei ole kindlustuslepingu sõlmimise kohustuse täitmise nõuet
esitanud mõistliku aja jooksul. Kõnealuse nõude esitamist ca 7 aastat pärast kostjal vastava
kohustuse tekkimist ei saa ühelgi juhul lugeda nõude esitamiseks mõistliku aja jooksul. Ka
Riigikohus on 02.10.2009 lahendi nr 3-2-1-91-09 punktis 11 asunud seisukohale, et teatud
juhul võib ka kolm kuud olla ebamõistlikult pikk tähtaeg. Ei ole eluliselt usutav, et hageja ca
7 aasta pikkuse perioodi jooksul pärast kindlustuslepingu sõlmimiseks ettenähtud tähtaja
möödumist ei teadnud või ei pidanudki teadma seda, et kindlustuslepingut, kus soodustatud
isikuks on hageja, ei ole sõlmitud. Kuna hageja ei ole kostjale mõistliku aja jooksul teatanud,
et ta soovib jätkuvalt kindlustuslepingu sõlmimise kohustuse täitmist, on hageja seega
kaotanud oma nõude ega või sellele tugineda sõltumata sellest, et nõue ei ole aegunud.

Kostja ei nõustu otsuses toodud maakohtu põhjendusega, et kuna käesolevas asjas on
jõustunud lahendiga tuvastatud, et hagi ei ole aegunud, siis saaks kohustuse täitmise nõudmise
mõistlik aeg olla möödunud eelkõige erandlikel asjaoludel. Maakohus on ekslikult asunud
seisukohale, et VÕS § 108 lg 3 kohaldamine on seotud aegumisega. Kostja juhib tähelepanu,
et TsÜS § 142 lg 1 teise lause kohaselt võib kohustatud isik pärast nõude aegumist keelduda
oma kohustuse täitmisest. VÕS § 108 lõigetel 3 ja 5 aga on õigust lõpetav toime, st nendes
sätetes toodud asjaolude esinemisel kaotab võlausaldaja õiguse võlgniku vastu nõuet esitada.
Seega ei ole käesoleval juhul põhjendatud nõude esitamiseks mõistliku tähtaja võrdsustamine
nõude aegumistähtajaga ning maakohtu poolt viidatud Riigikohtu lahendid ei ole asjakohased.

Kostjal ei ole ei seadusest ega ka hagejaga sõlmitud lepingutest tulenevat kohustust anda
hagejale volitus kostja nimel tehingute tegemiseks. Hageja ei ole tõendanud kostjal sellise
kohustuse olemasolu. Maakohus eksis, kui ta kohustas kostjat tegema tahteavaldust, mille
tegemise nõudmiseks puudub hagejal igasugune alus.

TsÜS § 367 lg 1 sätestatakse, et pärast hagi menetlusse võtmist ja kostjale kättetoimetamist
võib hageja muuta hagi eset või alust üksnes kostja või kohtu nõusolekul. Kostja nõusolekut
eeldatakse, kui ta ei esita hagi muutmisele viivitamata vastuväidet. Sama paragrahvi teise
lõike kohaselt saab kohus hagi muutmisega nõustuda üksnes mõjuval põhjusel, eelkõige kui
senises menetluses esitatud faktiväited ja tõendid võimaldavad muudetud hagi lahendada
eeldatavasti kiiremini ja säästlikumalt. Hageja esitas 21.01.2016 maakohtule koos oma
seisukohtadega ka avalduse hagi eseme muutmiseks. Kaevatava otsuse punktist 5 saab üheselt
järeldada, et maakohus on hagi muutmisega nõustunud. Esmalt sedastab kohus, et hageja
nõude mõningane muutmine pärast vaheotsuse menetlust ei muuda kohtu seisukohta ka
täpsustatud nõude aegumise osas. Algselt esitatud ja 27.02.2015 otsusega mitteaegunuks

                                                                                                7
tuvastatud nõue ning praegu menetletav nõue erinevad selle tahteavalduse nimetuse poolest,
millega hageja palub otsuse resolutsioonis tähistada kostja avaldust juhuks, kui kostja hagiga
taotletavat kindlustuslepingut vabatahtlikult ei sõlmi. Kostja leiab, et maakohus on
menetlusnormi oluliselt rikkunud, kuna ei ole hagi eseme muutmisega nõustudes seda mitte
kuidagi põhjendanud. Kohtu rikkumine on seda tõsisem, et kostja avaldas oma 29.01.2016
menetlusdokumendis, et ta ei nõustu hagi eseme muutmisega. Samuti ei ole maakohus
põhjendanud, miks ta nõustus hagi eseme muutmise avalduse rahuldamisega olukorras, kus
vastav avaldus ei vastanud TsMS § 376 lg 3 esimeses lauses sätestatud tingimustele. TsMS §
363 lg 1 p 1 kohaselt tuleb hagiavalduses märkida hageja selgelt väljendatud nõue (hagi ese).
TsMS § 442 lg 5 sätestatakse, et kohtuotsuse resolutsioon peab olema selgelt arusaadav ja
täidetav ka muu otsuse tekstita.

Riigikohus on lahendi nr 3-2-1-20-12 p-s 17 selgitanud, et hagiavalduses märgitakse TsMS §
363 lg 1 p 1 järgi mh hageja selgelt väljendatud nõue (hagi ese) ning sellest nõudest lähtudes
hagi TsMS § 5 lg 1 järgi ka menetletakse. Hageja on esitanud sooritusnõuded, st palunud
kostjalt midagi välja mõista. Sooritusnõue peab aga olema selline, et hagi rahuldamise korral
oleks võimalik otsust ka täita, st haginõudele esitatakse samad kriteeriumid mis kohtuotsuse
resolutsioonile. Otsuse resolutsioon peab TsMS § 442 lg 5 teise lause järgi olema selgelt
arusaadav ja täidetav ka muu otsuse tekstita ning selliselt peab olema sõnastatud ka haginõue.
Hageja esitatud haginõuded kolleegiumi arvates neile tingimustele ei vasta ja kohtud on hagi
ebaõigesti menetlenud. Sama põhimõtet on Riigikohus korranud ka lahendi nr 3-2-1-12-14 p-
48, rõhutades, et sooritusnõue peab olema selline, et hagi rahuldamise korral oleks võimalik
otsust ka täita (vt Riigikohtu otsus tsiviilasjas nr 3-2-1-20-12, p 17). Hageja haginõuded ei
vasta seadusega sätestatud tingimustele. Samuti ei vasta seaduse nõuetele ja ei ole Riigikohtu
seisukohtadega kooskõlas kaevatava otsuse resolutsioon. Kaevatava otsuse resolutsioon ei ole
selgelt arusaadav ega täidetav otsuse muu tekstita. Veelgi enam, kaevatava otsuse
resolutsioon viitab kostja ja hageja vahel sõlmitud lepingule st, et kaevatavat otsust ei ole
võimalik täita ilma „lisadokumentideta“. Otsusest ei nähtu varakindlustuslepingu, mille
sõlmimiseks kostjat kohustatakse, ega ka volituse sisu.

Kostja ei nõustu maakohtu seisukohaga, et kohus lahendab nõude hageja esitatud kujul.
Kostja hinnangul saab hageja kohustada kostjat tegema ainult selliseid tahteavaldusi, mille
tegemise kohustus tuleneb kostjale seadusest või lepingust. Lisaks märgib kostja, et TsMS §
392 lg 4 sätestab, et eelmenetluses kontrollib kohus ka hagi menetlusse võtmise õigsust ja
menetluse lubatavuse eeldusi. Kuna haginõuded ei ole menetletavad, siis ei saa sellist nõuet
ka rahuldada.

Vastus apellatsioonkaebusele
Hageja ei nõustu kostja apellatsioonkaebuse väidetega ja leiab, et maakohtu otsuse
tühistamiseks ja uue otsuse tegemiseks arvestades kostja apellatsioonkaebuse põhjendusi,
alust ei ole. Menetluskulud palub hageja jätta kostja kanda.

Ringkonnakohtu seisukoht
Kolleegium leiab, et Harju Maakohtu 26.02.2016 otsus on seaduslik ja põhjendatud otsuses
toodud motiividel. Kuna kolleegium nõustub täielikult maakohtu põhjendustega, siis ei pea
vajalikuks neid tulenevalt TsMS § 654 lg-st 6 korrata.

TsMS § 652 lg 1 p 1 kohaselt võtab ringkonnakohus apellatsioonkaebuse läbivaatamisel ja
lahendamisel aluseks esimese astme kohtus tuvastatud faktilised asjaolud niivõrd, kuivõrd
puuduvad kahtlused vastavate faktiliste asjaolude tõendamise menetluse või protokolli

                                                                                            8
õiguspärasuse või ebapiisava ulatuse kohta ja ringkonnakohus ei pea nimetatud asjaolude uut
tuvastamist vajalikuks. Maakohus ei ole tsiviilasja läbivaatamisel rikkunud menetlusõiguse
norme ega kohaldanud ebaõigesti materiaalõigust. Hageja ei ole haginõuet muutnud, nagu
väidetakse apellatsioonkaebuses.

Ringkonnakohus leiab, et hageja apellatsioonkaebuses toodud väited ei anna alust maakohtu
otsuse muutmiseks. Ringkonnakohus nõustub maakohtu seisukohaga, mille kohaselt hageja
esitas menetluskulude rahalise kindlaksmääramise taotluse hilinemisega. Maakohus
11.01.2016 määrusega määras pooltele menetluskulude nimekirja esitamise tähtpäevaks
29.01.2016 (t.l, 131). Hageja esitas 21.01.2016 vaid kokkuvõtlikud seisukohad (t.l, 134).
Hageja esitas menetluskulude nimekirja alles 10.02.2016 (t.l, 150). Maakohus lükkas lahendi
tegemise edasi seetõttu, et hageja muutis oma nõuet vahetult enne lahendi tegemist ja kostjale
tuli anda võimalus muudetud nõudele vastata. Kostja seda võimalust ei kasutanud, st hagejal
ei saanud ka tekkida uusi täiendavaid menetluskulusid. TsMS § 331 lg 1 sätestab mh, et kui
menetlusosaline pärast selleks kohtu määratud tähtaja möödumist esitab avalduse või taotluse,
menetleb kohus seda üksnes juhul, kui menetlusse võtmine ei põhjusta kohtu arvates
menetluse lahendamise viibimist või menetlusosaline põhistab, et hilinemiseks oli mõjuv
põhjus. Maakohus leidis põhjendatult, et hageja menetluskulude nimekirja menetlemine oleks
põhjustanud menetluse viibimist, sest maakohus pidanuks andma kostjale taas täiendava
tähtaja sellele vastamiseks ja lahendi tegemise veel korra edasi lükkama. Mõjuvat põhjust
hilinemiseks hageja ei põhistanud. Maakohus jättis põhjendatult hageja menetluskulude
nimekirja menetlemata.

Ringkonnakohus leiab, et ka kostja apellatsioonkaebuses toodud väited ei anna alust
maakohtu otsuse muutmiseks või tühistamiseks.

Poolte vaidlus käesolevas asjas keskendub kostja vastuväidetest tulenevalt kahele küsimusele:
esiteks, kas hageja on minetanud kindlustuskokkuleppest tuleneva nõudeõiguse seetõttu, et ta
2007. aastal sissenõutavaks muutunud kohustuse täitmist asus nõudma alles 2014. aastal;
teiseks, kas hageja nõude maksmapanemist takistab hüpoteegiga tagatud võla väidetav
tasumine.

Asjaõigusseaduse § 345 lg 1 sätestab, et kui hüpoteegiga koormatud kinnisasi on kindlustatud,
ulatub hüpoteek ka kindlustushüvitise nõudele. Sellest nähtub hüpoteegipidaja huvi, et tema
kasuks hüpoteegiga koormatud kinnisasi oleks kindlustatud, kusjuures vastav huvi võib
ilmneda või suureneda vastavalt kinnisasja ohustavatele teguritele. Kuigi pooled leppisid
kindlustuslepingu sõlmimise kohustuse kokku 2007. aastal, siis ei pidanud hageja jälgima
kostja vastava kohustuse täitmist.

Ringkonnakohus leidis samas asjas 17.04.2015 tehtud lahendis järgmist: „Aegumise küsimuse
lahendamisel tuleb lähtuda poolte vahel lepingus kokkulepitust, kus kostja on muuhulgas
võtnud endale kohustuse tagada kindlustuskaitse kogu hüpoteegiga tagatud nõude
rahuldamiseni. Tegemist on ajaliselt kestva kohustusega, mis ei aegu ja mille täitmist saab
hageja jätkuvalt nõuda kuni hüpoteegiga tagatud nõude rahuldamiseni“ (t.l 82). Riigikohus
jättis 19.10.2015 määrusega OK kassatsioonkaebuse menetlusse võtmata (t.l, 113).
Ringkonnakohus nõustub maakohtuga selles, et neil kaalutlustel hageja ei ole minetanud
kindlustuskokkuleppest tulenevat nõudeõigust.

Maakohtu otsuse sisu ja resolutsioon vastavad TsMS §-des 442 ja 445 sätestatule. Ja seda ka
resolutsiooni p-s 2 osas, millega kohustati kostjat volitust andma. Volitus antakse TsÜS § 188

                                                                                            9
lg 1 tulenevalt tahteavalduse tegemisega. Volitus on seega tahteavalduse sisuks, tahteavaldus
ise aga selle vorm. TsÜS § 68 lg 5 kohaselt kui isik on kohustatud tegema kindla sisuga
tahteavalduse, asendab tahteavaldust jõustunud või viivitamata täitmisele kuuluv kohtulahend,
millega isikut kohustatakse sellist tahteavaldust andma.

Ülaltoodu alusel ei anna ükski apellatsioonkaebustes toodud väide alust kaevatava otsuse
tühistamiseks või muutmiseks. Apellatsioonkaebused tuleb jätta rahuldamata.

Menetluskulud
Kummagi poole apellatsioonkaebuste rahuldamata jätmise tõttu jäävad apellatsioonimenetluse
kulud TsMS § 171 lg 1 alusel poolte endi kanda.

Vastavalt TsMS-i § 174 lõikele 1 määrab menetluskulude rahalise suuruse menetluskulude
jaotuse alusel vajalikus ja põhjendatud ulatuses kindlaks asja menetlev kohus samas
tsiviilasjas, millega seoses kulud tekkisid. Arvestades, et poolte menetluskulud jäävad nende
endi kanda, siis puudub ringkonnakohtul vajadus määrata kindlaks apellatsioonimenetluses
kantud menetluskulude rahalist suurust.




/allkirjastatud digitaalselt/       /allkirjastatud digitaalselt/       /allkirjastatud digitaalselt/
Reet Allikvere                      Ande Tänav                          Kaupo Paal




                                                                                            10

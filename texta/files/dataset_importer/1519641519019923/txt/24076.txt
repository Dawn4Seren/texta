                                                                           2-15-15593




                      KOHTUMÄÄRUS
Kohus                            Harju Maakohus

Kohtunik                         Helina Luksepp

Määruse tegemise aeg ja koht     09. veebruar 2016 Tallinn, Kentmanni kohtumaja

Tsiviilasja number               2-15-15593

Tsiviilasi                       XXXavaldus osaühingu XXX(kustutatud) täiendava
                                 likvideerimismenetluse läbiviimiseks
Menetlustoiming ja selle         Avalduse läbivaatamata jätmine,
tegemise viis                    kirjalik menetlus
Menetlusosalised ja nende        Avaldaja: XXX(isikukood XXX, elukoht XXX);
esindajad                        Avaldaja lepinguline esindaja: XXX(isikukood XXX e-
                                 post: XXX);
                                 Puudutatud isik: osaühing XXX(registrikood XXX,
                                 äriregistrist kustutatud);
                                 Puudutatud isik (osaühingu endine juhatuse liige):
                                 XXX(isikukood XXX, elukoht XXX, e-post: XXX);
                                 Puuduatud isik: XXX(isikukood XXX), elukoht XXX
                                 Muud sideaadress: XXX
                                 Tel XXX, e-post XXX

RESOLUTSIOON

   1. Jätta XXXavaldus osaühingu XXX(kustutatud) täiendava likvideerimismenetluse
      läbiviimiseks läbi vaatamata.
   2. Määrata kohtu algatusel osaühing XXX(äriregistrist kustutatud) täiendav
      likvideerimismenetlus ja määrata likvideerijaks XXX(isikukood XXX).
   3. Kohustada likvideerijat XXXteatama kohtule kirjalikult likvideerimismenetluse
      lõpetamisest. Juhul kui likvideerimist ei ole lõpetatud 30.11.2016, tuleb
      likvideerijal teatada kohtule põhjused, miks likvideerimist ei ole lõpule viidud.
   4. Jätta menetluskulud avaldaja XXXkanda.


                                         1
                                                                                   2-15-15593

    5. Määrus saata avaldajale, puudutatud isikule XXXning likvideerijale XXX ja
       Tartu Maakohtu registriosakonnale (e-post registriosakond@kohus.ee ).



 Edasikaebamise kord

 Kohtumääruse peale võib esitada määruskaebuse Tallinna Ringkonnakohtule Harju Maakohtu
 Kentmanni kohtumaja kaudu 15 päeva jooksul alates määruse kättetoimetamisest.
 Määruskaebust ei saa esitada viie kuu möödumisel määruse tegemisest.

 Kohus selgitab, et kui menetlusosaline taotleb määruskaebuse esitamisel menetlusabi, peab ta
 seaduses sätestatud tähtaja järgmiseks tegema tähtaja kestel ka menetlustoimingu, mille
 tegemiseks ta menetlusabi taotleb, eelkõige esitama kaebuse.

 Kohus selgitab, et menetlustoimingut, mille tegemiseks on kehtestatud tähtaeg, võib teha
 tähtaja viimasel päeval kuni kella 24.00-ni (TsMS § 62 lg 2).

Asjaolud

1. XXX(avaldaja) esitas 19.10.2015 Harju Maakohtule avalduse, milles taotleb osaühingu
XXX(registrist kustutatud, puudutatud isik) täiendava likvideerimismenetluse läbiviimist ja
likvideerija määramist. Kohtule esitatud avaldusele on lisatud XXX nõusolek enda
likvideerijaks määramiseks. Esitatud avaldusest nähtub, et avaldajal on puudutatud isiku vastu
nõue, mis tuleneb Harju Maakohtu 11.06.2014 kohtuotsusest tsiviilasjas nr 2-14-18326.
Nimetatud kohtuotsusega on puudutatud isikult avaldaja kasuks välja mõistetud põhivõlgnevus
31 650,46 eurot, viivis 5 839,06 eurot, sissenõudekulu 40 eurot ja menetluskulud 1 150 eurot.
Avaldaja edastas kohtuotsuse täitmiseks kohtutäiturile.

Avalduse kohaselt sai avaldaja äriühingu kustutamisest teada läbi kohtutäituri, kui kohtutäitur
edastas talle täitemenetluse lõpetamise otsuse 31.08.2015 (võlgniku lõppemise tõttu). Avaldaja
ei olnud Ametlikes Teadaannetes avaldatud sundlõpetamise teatest teadlik.

Avaldaja esitas ühtlasi ka taotluse likvideerimismenetluse algatamiseks avalduse esitamise
tähtaja ennistamiseks.

Avaldajale teadaolevalt kuulub osaühingule kolm korteriomandit Tallinnas. Seega on
osaühingul jaotamata vara ja täitmata kohustusi, mistõttu on vajalik täiendava
likvideerimismenetluse läbiviimine. Avaldaja taotleb osaühingu XXX täiendava likvideerimise
algatamist ja likvideerija määramist äriseadustiku (ÄS) § 218 lg-te 2 ja 3 alusel.

2. Äriregistrist nähtub, et puudutatud isik on äriregistrist kustutatud ilma
likvideerimismenetluseta. Äriregistrist nähtub, et:
    - puudutatud isiku kohta on sundlõpetamisteade avaldatud Ametlikes Teadaannetes
        10.11.2010;
    - äriregistripidaja määruse nr XXX kohaselt on puudutatud isikule tehtud 13.05.2014
        hoiatusmäärus registrist kustutamiseks. 2012 majandusaasta aruanne esitamiseks on
        antud ka lisatähtaeg 09.11.2014;
    - 13.11.2014 on kustutamishoiatus avaldatud Ametlikes Teadaannetes;
    - 22.05.2015 on Tartu Maakohtu registriosakond teinud kandemääruse nr XXXosaühingu
        registrist kustutamiseks, kuna majandusaasta aruanne on esitamata.

                                              2
                                                                                     2-15-15593

   -   22.05.2015 määrus jõustus 14.08.2015, puudutatud isik on äriregistrist kustutatud
       21.08.2015.

3. Kohus võttis 09.11.2015 määrusega avaldaja avalduse menetlusse ja saatis osaühingule
seisukohavõtuks. Osaühingu endine juhatuse liige XXXon kohtumääruse koos lisadega kätte
saanud isiklikult 22.11.2015. Puudutatud isik kohtule vastanud ei ole.

Kohtumääruse põhjendused

4. Kohus leiab, et avaldaja avaldus tuleb jätta läbi vaatamata.

5. Tsiviilkohtumenetluse seadustiku (TsMS) § 476 lg 1 alusel algatab kohus hagita menetluse
omal algatusel või huvitatud isiku või asutuse avalduse alusel. TsMS § 477 lg 1 kohaselt vaatab
kohus hagita asja läbi hagimenetluse sätete kohaselt, arvestades hagita menetluse kohta
sätestatud erisusi.

TsMS § 423 lg 2 p 2 kohaselt võib kohus jätta hagi läbi vaatamata ka juhul, kui ilmneb, et hagi
ei ole esitatud hageja seadusega kaitstud õiguse ega huvi kaitseks või eesmärgil, millele riik
peaks andma õiguskaitset või kui hagiga ei ole hageja taotletavat eesmärki võimalik saavutada.

6. Käesoleval juhul kustutati osaühing XXXregistrist ÄS § 60 lg 3 alusel. ÄS § 60 lg 2 kohaselt
kui äriühing ei ole registripidaja poolt määratud 6 kuu jooksul esitanud majandusaasta aruannet
ega esitanud mõjuvat põhjust, mis takistab tal aruannet esitamast, võib registripidaja avaldada
väljaandes Ametlikud Teadaanded (AT) teate majandusaasta aruande esitamata jätmise kohta
ning kutsuda äriühingu võlausaldajaid üles teatama oma nõuetest äriühingu vastu ja taotlema
likvideerimismenetluse läbiviimist 6 kuu jooksul, alates teate avaldamisest koos hoiatusega, et
vastasel korral võidakse äriühing registrist kustutada likvideerimismenetluseta.

7. ÄS § 60 lg 5 sätestab, et kui pärast äriühingu registrist kustutamist ilmneb, et äriühingul oli
vara ja vajalikud on likvideerimisabinõud, võib registripidaja otsustada likvideerimise.
Äriühingu võlausaldaja nõudel võib likvideerimise pärast äriühingu registrist kustutamist ette
võtta üksnes juhul, kui registripidaja ennistab võlausaldaja jaoks likvideerimise taotlemise
tähtaja TsMS sätestatud korras.

8. TsMS § 67 lg 1 kohaselt, kui menetlusosaline lasi mööda seaduses sätestatud
menetlustähtaja, ennistab kohus tähtaja menetlusosalise avalduse alusel, kui menetlusosaline ei
saanud tähtaega järgida mõjuval põhjusel ja tähtaja möödalaskmine ei võimalda enam
menetlustoimingut teha või põhjustab talle muu negatiivse tagajärje. Sama sätte lõike 2 kohaselt
võib tähtaja ennistamist taotleda 14 päeva jooksul, alates päevast, millal § 67 lg 1 nimetatud
takistus ära langes, aga mitte hiljem kui 6 kuu jooksul, alates möödalastud tähtaja lõppemisest.

Osundatud sättest ilmneb, et tähtaja ennistamist tuleb taotleda 14 päeva jooksul arvates tähtaja
möödalaskmise takistuse äralangemisest, kuid ühelgi juhul ei saa tähtaja ennistamist taotleda
pärast seda, kui tähtaja lõppemisest on möödunud 6 kuud.

   9. Käesoleva tsiviilasja asjaolude kohaselt on 13.11.2014 avaldatud ÄS § 60 lg 2 alusel
      teade (vt määruse p 6), mille kohaselt anti OÜ XXXvõlausaldajatele 6 kuud aega oma
      nõuete esitamiseks ja nimetatud isiku likvideerimismenetluse läbiviimise taotlemiseks
      (s. kuni 13.05.2015). Ükski võlausaldaja – sh avaldaja - ei taotlenud seaduses sätestatud


                                                3
                                                                                    2-15-15593

       tähtaja jooksul osaühingu likvideerimismenetluse läbiviimist ning               osaühing
       XXXkustutati äriregistrist 21.08.2015 ilma likvideerimismenetluseta.

10. TsMS § 67 lg 1 kohaselt kui menetlusosaline lasi mööda seaduses sätestatud
menetlustähtaja, ennistab kohus tähtaja menetlusosalise avalduse alusel, kui menetlusosaline ei
saanud tähtaega järgida mõjuval põhjusel ja tähtaja möödalaskmine ei võimalda enam
menetlustoimingut teha või põhjustab talle muu negatiivse tagajärje. Sama sätte lõike 2 kohaselt
võib tähtaja ennistamist taotleda 14 päeva jooksul, alates päevast, millal käesoleva paragrahvi
lõikes 1 nimetatud takistus ära langes, aga mitte hiljem kui kuue kuu jooksul, alates
möödalastud tähtaja lõppemisest.

   11. Seega pidi avaldaja esitama tähtaja ennistamise taotluse 14 päeva jooksul arvates ajast,
       mil ta sai teada osaühingu registrist kustutamisest likvideerimismenetluseta, s.o 14
       päeva jooksul arvates 21.08.2015.

   12. Avaldus likvideerimismenetluse läbiviimiseks on aga esitatud 19.10.2015, s.o ca 2 kuud
       pärast seda, kui avaldajale oli teatavaks saanud osaühingu registrist kustutamine.

   13. Seega on avaldaja poolt mööda lastud ka tähtaja ennistamise avalduse esitamiseks ette
       nähtud tähtaeg.

   14. Avaldaja on selgitanud, et laskis likvideerimismenetluse esitamise taotlemise tähtaja
       mööda teadmatusest uskudes, et kohtutäiturile kohtulahendi sundtäitmiseks esitamise
       korral teavitab teda olulistest asjaoludest kohtutäitur. Samas ei ole avaldaja selgitanud,
       miks on pärast täitemenetluse lõppemist lastud mööda tähtaeg ennistamistaotluse
       esitamiseks.

   15. Kohtu hinnangul on TsMS § 67 lg 2 sätestatud 14-päevane tähtaeg õigust lõpetav
       tähtaeg. Pärast selle tähtaja möödumist ei ole võimalik avaldajal tähtaja ennistamise
       taotlust esitada.

   16. Eeltoodu alusel leiab kohus, et käesolevas asjas välistab TsMS § 67 lg 2 sätestatud
       piirang ÄS § 60 lg-s 2 sätestatud tähtaja ennistamise avalduse rahuldamise. Avaldaja on
       mööda lasknud likvideerimismenetluse algatamise avalduse esitamise tähtaja ning
       samuti tähtaja ennistamise avalduse esitamise tähtaja, mistõttu kohus jätab TsMS § 423
       lg 2 p 2 alusel avalduse läbi vaatamata.

   17. Kohus märgib ka, et kohtumaterjalidest nähtuvalt ei ole avaldaja tasunud TsMS § 142
       lg 3 p 2 alusel ka ennistamise avalduselt kautsjoni.

   18. Samas tuleb märkida, et kohtu hinnangul on ebaõigus ilmne olukorras, kus:

       a) Osaühingu suhtes on tehtud jõustunud kohtuotsus võlgnevuse ja menetluskulude
          välja mõistmiseks, mille rahalise suurus on kokku 38 677 eurot ehk märkimisväärne
          väärtus;
       b) Võlausaldaja on pöördunud kohtutäituri poolt kohtulahendi sundtäitmiseks;
       c) Täitemenetlus on lõpetatud võlgniku registrist kustutamise tõttu;
       d) Võlgnikul on vara – 3 kinnistut Tallinnas XXX(registrisoa nr XXX), XXX
          (registriosa nr XXX) ja XXX (registriosa nr XXX).


                                               4
                                                                                    2-15-15593

   19. Kohtu hinnangul esinevad seega ÄS § 60 lg 5 sätestatud asjaolud, s.t pärast registrist
       kustutamist on ilmnenud, et äriühingul on vara ja vajalikud on likvideerimisabinõud.

   20. TsMS § 602 lg 1 kohaselt võib kohus määrata likvideerija ka oma algatusel. Kohtu
       hinnangul tuleb käesoleval juhul kõrvaldada olukord, kus registrist kustutatud
       äriühingul on registrisse kantud kinnisvara (ehk vara kuulub olematule isikule) ning
       samaaegselt on registrist kustutatud isikul täitemenetluse käigus jäänud täitmata
       jõustunud kohtuotsus. Seetõttu on kohtu arvates vajalik läbi viia likvideerimismenetlus,
       et kõrvaldada osaühingu registrist kustutamise tõttu lahendamata jäänud õiguslikud
       küsimused osaühingu vara ja võlgadega.

   21. Avaldaja on kohtule esitanud XXX kirjaliku nõusoleku likvideerija kohustuste
       täitmiseks. Ühtlasi on XXXkinnitanud, et vastab ÄS § 206 sätestatud nõuetele.

       Likvideerija tasu osas ei ole kohtule andmeid esitatud.

   22. TsMS § 603 lg 1 sätestab, et kohus võib likvideerijaks määrata iga isiku, kes vastab
       seaduses nimetatud nõuetele ning on kohtu hinnangul võimeline oma ülesandeid
       vajalikul tasemel täitma. TsMS § 603 lg 3 kohaselt on isiku määramiseks vajalik tema
       nõusolek.

       Kohus asub seisukohale, et osaühing XXX(registrist kustutatud) likvideerijaks tuleb
       määrata XXX, kes on andnud selleks ka oma nõusoleku ning vastab äriseadustikus
       sätestatud likvideerija nõuetele.

   23. Vastavalt TsMS § 477² lg-le 1 teostab kohus enda poolt hagita menetluses nimetatud
       likvideerija üle järelevalvet. Kohus võib selleks muu hulgas anda isikule ülesannete
       täitmise korraldusi ja nõuda temalt aruannet ülesannete täitmise kohta. Isik võib küsida
       kohtult ülesannete täitmise kohta selgitusi. Pärast ülesannete täitmist tuleb kohtule
       esitada selle kohta aruanne, kui kohus ei määra teisiti.

       Eeltoodust     lähtudes    tuleb     likvideerijal   teatada      kohtule     kirjalikult
       likvideerimismenetluse lõpetamisest. Juhul kui likvideerimist ei ole lõpetatud hiljemalt
       30.11.2016, tuleb likvideerijal teatada kohtule põhjused, miks likvideerimist ei ole
       lõpule viidud.

   24. Kohus selgitab, et TsMS § 605 lg lg 1 kohaselt võib kohtu poolt määratud likvideerija
       nõuda juriidiliselt isikult talle tekkinud kulutuste hüvitamist ja tasu oma tegevuse eest.
       Kui isik ei jõua selles juriidilise isikuga kokkuleppele, määrab kohus tasu ja hüvitatavad
       kulutused avalduse alusel määrusega.

   25. ÄS § 208 lg 2 sätestab, et kui likvideerija nimetatakse kohtulahendiga, saadab kohus
       lahendi äriregistrile kande tegemiseks, mida kohus käesoleval juhul ka teeb.


Menetluskulud

26. TsMS § 173 lg 1 kohaselt märgib asja menetlenud kohus menetluskulude jaotuse
menetlusosaliste vahel kohtuotsuses või menetlust lõpetavas määruses. TsMS § 174 lg 1 järgi
menetluskulude rahalise suuruse määrab menetluskulude jaotuse alusel vajalikus ja

                                               5
                                                                                      2-15-15593

põhjendatud ulatuses kindlaks asja menetlev kohus samas tsiviilasjas, millega seoses kulud
tekkisid. Kohus määrab menetluskulude rahalise suuruse kindlaks ka siis, kui menetlusosalised
ei esita menetluskulude kindlaksmääramise taotlust, võttes aluseks menetluskulude nimekirja
või tsiviilasja materjalid.

    27. TsMS § 172 lg 6 kohaselt juriidilise isiku sundlõpetamise menetluse ning juriidilise
        isiku juhatuse ja nõukogu asendusliikme, audiitori, erikontrolli läbiviija ja likvideerija
        määramise ja sellega seotud menetluse kulud kannab juriidiline isik. Kohus võib kulud
        jätta täielikult või osaliselt avaldaja või muu isiku kanda, kui see on asjaolusid
        arvestades õiglane.

    28. TsMS § 168 lg 2 kohaselt kannab menetluskulud hageja, kui hagi jäetakse läbi
        vaatamata või kui menetlus lõpetatakse määrusega ja § 168 lg 3-5 ei tulene teisiti.

        Kohus leiab, et menetluskulud tuleb jätta avaldaja kanda.

    29. Tsiviilasja materjalidest nähtuvalt ei ole puudutatud isikud menetluskulusid kandnud
        ning ei ole taotlenud nende väljamõistmist avaldajalt, samuti ei nähtu asja materjalidest,
        et puudutatud isikutel oleks menetluskulu tekkinud. Seetõttu kohus jätab küll
        menetluskulud avaldaja kanda, kuid avaldajalt välja mõistetavaid menetluskulusid
        puudutatud isikutel tekkinud ei ole.


/allkirjastatud digitaalselt/

Helina Luksepp
kohtunik




                                                6

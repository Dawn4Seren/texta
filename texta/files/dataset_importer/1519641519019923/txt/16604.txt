                                                                Tsiviilasi nr: 2-14-58199




                            KOHTUOTSUS
                                  Eesti Vabariigi nimel

Kohus                         Tallinna Ringkonnakohus, tsiviilkolleegium

Kohtukoosseis                 Eesistuja Indrek Parrest, liikmed Margo Klaar ja Imbi Sidok-
                              Toomsalu

Otsuse tegemise aeg ja koht   03.05.2016, Tallinn

Tsiviilasja number            2-14-58199

Tsiviilasi                    AP hagi Eesti Vabariigi vastu üürilepingu ülesütlemise
                              vaidlustamiseks

Vaidlustatud kohtulahend      Harju Maakohtu 06.05.2015 otsus

Tsiviilasja hind              296 eurot 88 senti

Kaebuse esitaja ja kaebuse    AP apellatsioonkaebus
liik

Menetlusosalised ja nende     Hageja (apellatsioonimenetluses apellant): AP (isikukood:
esindajad                     XXXXXXXXXXXX), esindaja RÕA korras vandeadvokaat
                              Leino Biin

                              Kostja (apellatsioonimenetluses vastustaja): Eesti Vabariik
                              Kaitseministeeriumi kaudu, tehinguline esindaja Ly Sarapuu

Menetluse liik                kirjalik menetlus


RESOLUTSIOON:
   1. Tühistada Harju Maakohtu 06.05.2015 otsus ja teha uus otsus, millega hagi
      rahuldada.
   2. Tuvastada, et Kaitseväe logistikakeskuse poolt 04.04.2014 dateeritud
      ülesütlemisavaldusega ei lõppenud AP (endise perekonnanimega H) ja Eesti
      Vabariigi vahel 14.08.1998 sõlmitud üürileping Tallinnas aadressil XXX asuva
      tööandja eluruumi kasutamiseks.
   3. Apellatsioonkaebus rahuldada.




                                                                                       1(10)
                                                                   Tsiviilasi nr: 2-14-58199

Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada teise
menetlusosalise kaebuse või muu taotluse kohta seisukohti ja vastuväiteid. Menetlusabi andmise
taotlus ei peata seaduses sätestatud ega kohtu poolt määratud tähtaja kulgemist. Seaduses
sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb.

Hagi ja selle aluseks olevad asjaolud
  1. AP (hageja) esitas 08.05.2014 avalduse Tallinna Üürikomisjonile (üürikomisjon)
       üürilepingu ülesütlemise tühisuse tunnustamise ja/või üürilepingu pikendamiseks
       üürilepingus sätestatud ajaks ja/või samaväärse uue eluruumi eraldamiseks üürilepingus
       sätestatud tingimustega. Üürikomisjon jättis 11.09.2014 hageja avalduse üürilepingu
       ülesütlemise tühisuse tunnustamiseks rahuldamata, leides, et ülesütlemisavaldus on
       vormiliselt kehtiv. Üürikomisjon jättis läbi vaatamata hageja avalduse vaidluses
       tööandjate ja tööstaaži üle.

   2. Hageja esitas 30.09.2014 Harju Maakohtule hagi Eesti Vabariigi (Kaitseministeeriumi
      kaudu, kostja) vastu üürilepingu ülesütlemise tunnustamiseks ja/või samaväärse uue
      eluruumi eraldamiseks üürilepingus sätestatud tingimustel.

   3. Hagiavalduse kohaselt sõlmis hageja kostjaga 14.08.1998 tööandja eluruumi üürilepingu
      nr 25 (üürileping). Hageja sai enda ja oma perekonna kasutusse Tallinnas XXX asuva
      eluruumi. Lepinguobjektiks oli EV Kaitseministeeriumi tööandja eluruum ja üürnikule
      üürile antud kui tööandja eluruum. 26.04.2005 teatati hagejale, et elamu haldajaks on
      Kaitseväe Logistikakeskus. 30.05.2005 teatas hageja uuele haldajale, et ta pole nõus
      muutma kehtivat lepingut. Kaitseväe Logistikakeskus teatas 04.04.2014 hagejale
      üürilepingu ülesütlemisest. Teate sai hageja kätte 09.04.2014.

   4. Üürilepingu punkti nr 2.1 kohaselt kehtib leping kuni üürniku teenistussuhte lõppemiseni
      või lõpetamiseni. Üürilepingu võib lõpetada ennetähtaegselt poolte kirjalikul
      kokkuleppel. Hagejat ja tema perekonnaliikmeid ei saa tööandja eluruumi üürilepingu
      lõppemisel välja tõsta teist eluruumi vastu andmata. Hageja ainsaks tööandjaks alates
      01.03.1992 on Eesti Vabariik Kaitseministeeriumi ja/või allasutuste kaudu. Üürilepingu
      ülesütlemine on tühine, sest avalduses puuduvad viited võlaõigusseaduse (VÕS)
      regulatsioonile. Samuti puudub kostjal alus üürilepingu erakorraliseks ülesütlemiseks,
      kuna hageja täidab üürilepingu tingimusi. Hageja suhtes kehtib Eesti Vabariigi
      elamuseaduse (ES) 60 lg 4 p­s 1 ning võlaõigusseaduse, tsiviilseadustiku üldosa seaduse
      ja rahvusvahelise eraõiguse seaduse rakendamise seaduse (VÕSRS) § 15 lg­s 4 sätestatud
      piirang. Riigikohtu praktika kohaselt ei võta VÕS jõustumine tagasiulatuvalt nimetatud
      õigust ära.


                                                                                          2(10)
                                                                    Tsiviilasi nr: 2-14-58199



   5. Töötatud aja arvestust (teenistuse kestust) kaitseväes reguleerib kaitseväeteenistuse
      seaduse (KVTS) 11. peatüki 1. jagu. KVTS § 190 lg 3 p 6 (01.07.2002 kehtinud
      redaktsioonis) kohaselt arvestatakse kaitseväeteenistuse staaži hulka sooduskorras
      kolmekordselt teenistuse aeg töölepingu või muul alusel enne tegevteenistuse lepingu
      sõlmimist, samuti tegevteenistuse lepingu alusel kaitseväes alates 1993. aasta 18. juunist
      kuni tänaseni, nooremohvitseride 6­kuulised ettevalmistuskursused Kaitsejõududes alates
      1993. aasta 11. jaanuarist ja Kaitseliidus alates 1992. aasta 01. märtsist. KVTS § 190 lg­st
      5 nähtuvalt arvatakse kaitseväeteenistuse staaži hulka avaliku teenistuse staaži hulka
      samadel alustel. Sellest tulenevalt on 30.06.2002 seisuga hagejal tööstaaži olnud 14 aastat
      (01.03.1992­01.07.2002).

   6. 01.07.2002 kehtinud kaitseliidu seaduse § 2 järgi oli Kaitseliit kaitsejõudude osa. Samal
      ajal kehtinud KVTS § 190 lg 2 p 4 kohaselt arvatakse kaitseväeteenistuse staaži hulka
      aeg töölepingu või muul õiguslikul alusel enne tegevteenistuse lepingu sõlmimist
      Kaitseliidus alates 17.02.1990. Seega on hageja kaitsejõudude teenistuses olnud seisuga
      01.07.2002 enam kui 10 aastat.

   7. Ei 14.03.2000 vastu võetud ega kehtiv KVTS ei oma tagasiulatuvat jõudu 14.08.1998
      sõlmitud eluruumi üürilepingu suhtes.

Kostja vastuväited
   8. Kostja hagi ei tunnistanud ja palus jätta see rahuldamata.

   9. Üürilepingu ülesütlemise aluseks oli KVTS (jõustus 01.04.2013) § 111 lg 2 alusel
      kehtestatud kaitseministri 14.06.2013 määrus nr 36 „Tegevväelasele tööandja eluruumi
      andmise tingimused, ulatus ja kord“ (määrus nr 36). Määrus ei näe ette VÕS tähenduses
      üürilepingu sõlmimist tööandja eluruumi kasutada andmisel. Tegevväelasega sõlmitud
      üürileping loetakse kehtetuks alates 01.07.2014.

   10. Määruse nr 36 järgi on eluruumi kasutusõiguse pikendamist õigus taotleda üksnes
       tegevväelastel, kellele on tööandja eluruumi kasutusõigus antud enne 2013. aasta 1.
       aprilli kehtinud kaitseväeteenistuse seaduse § 157 lõigete 1 ja 2 alusel ning Vabariigi
       Valitsuse 19. novembri 2002. a määrusega nr 350 „Kaadrikaitseväelasele tööandja
       eluruumi andmise kord ja elamispinna suuruse normid” kehtestatud korras. KVTS hakkas
       alles 14.03.2000 reguleerima kaitseväelastele tööandja eluruumi eraldamist, mis
       tähendab, et 1998. a-l lähtuti hagejale tööandja eluruumi kasutuse andmisel kehtinud
       avaliku teenistuse seaduse (ATS) §­st 55. Hilisemast üürilepingu muutmisest seoses
       kaitseväeteenistuse seaduse jõustumisega 2000. a-l hageja kategooriliselt keeldus. Uue
       ATS § 130 lg 1 kohaselt võivad ametnikud, kellele anti tööandja eluruum või hüvitati
       muu eluruumi kasutamise kulud vastavalt enne ATS jõustumist kehtinud ATS §­le 55,
       kasutada kuni 2014. a 30. juunini. Arvestades, et kostja jaoks õiguslikuks aluseks
       hagejaga üürilepingu sõlmimisel oli ATS § 55, ja sõlmitud üürilepingu sisu pole
       muutunud, oleks hagejaga sõlmitud üürileping kuulunud lõpetamisele ATS järgi.


                                                                                            3(10)
                                                                    Tsiviilasi nr: 2-14-58199



   11. Hageja puhul on tegemist tegevväelasega. Määruse nr 36 alusel tööandja eluruumi
       ülesütlemisavalduse esitamisega näitas kostja hageja suhtes üles head tahet, et hageja
       saaks taotleda tema kasutuses oleva tööandja eluruumi kasutusõiguse jätkamist kuni
       viieks aastaks. 18.06.2014. a hageja vastava taotluse ka esitas. Kostja rahuldas taotluse
       19.01.2015 otsusega.

   12. Hageja ei vasta 01.07.2002 seisuga ES § 60 lg 4 p 1 sätestatud tingimustele. Nimetatud
       normi kohaldamine eeldab, et isik kasutas tööandja eluruumi enne 01.07.2002 ja et tema
       töö­ või teenistusaeg on tööandja juures kestnud kalendaarselt 01.07.2002 seisuga
       vähemalt 10 aastat. Hageja teenistuslehe järgi oli hageja tööandjaks 1992. a-l Kaitseliit,
       1993. a juunist Kaitsevägi, 1997. a-st Eesti Riigikaitse Akadeemia ning käesoleval ajal
       taas Kaitseliit. Töötamine ajavahemikus 01.03.1992 kuni 17.06.1993 Kaitseliidus ning
       hilisem töötamine Kaitseväes, Eesti Riigikaitse Akadeemias ja uuesti Kaitseliidus ei
       tähenda töötamist sama tööandja juures ES mõttes.

Maakohtu otsus
  13. Harju Maakohus jättis 06.05.2015 otsusega hagi rahuldamata ja menetluskulud hageja
      kanda.

   14. Maakohtu hinnangul oli lepingu erakorraliseks ülesütlemiseks olemas mõjuv põhjus.
       Kostja kui lepingu lõppemist sooviva poole huvid lepingu lõpetamiseks kaalusid
       maakohtu arvates üles hageja huvid lepingu jätkumise vastu.

   15. Kostja on lugenud erakorraliseks lepingu ülesütlemist õigustavaks asjaoluks seaduse
       muudatuse, mis lepingu täitmist endisel viisil ei võimaldanud. Uus KVTS jõustus
       01.04.2013. Selle § 111 lõike 2 kohaselt kehtestab tegevväelasele tööandja eluruumi
       andmise tingimused ja korra kaitseminister. Kaitseministri määrusega nr 36
       „Tegevväelasele tööandja eluruumi andmise tingimused, ulatus ja kord“, mis jõustus
       01.07.2013, kehtestas tööandja eluruumi kasutusse andmisele uue regulatsiooni. Määruse
       nr 36 § 28 lõikest 1 tulenevalt järeldas maakohus, et kehtiv seadusandlus ei võimalda
       hagejaga 1998. a-l sõlmitud tööandja eluruumi üürilepingus kokkulepitu täitmise
       jätkamist. Hagejal võis olla lepingu kehtimise suhtes õiguspärane ootus, kuid maakohtu
       hinnangul ei saa seda igal juhul eeldada, kuna lepingu sõlmimisest 15 aasta jooksul on
       muutunud kogu õigusruum.

   16. Hageja ei vasta VÕSRS § 15 lg­s 4 ja ES § 60 lg 4 p­s 1 sätestatud tingimustele. ES § 60
       lg 4 p 1 kohaldamisel tuleb lähtuda tegelikult tööandja juures töötatud ajast, mitte
       teenistusstaažist. Ei 27.01.1992 vastu võetud Eesti Vabariigi kaitseteenistuse seadus ega
       09.03.1994 vastu võetud KVTS ei tundnud kaadrikaitseväelase teenistuslehte. Alles
       14.03.2000 vastu võetud KVTS-ga sätestati, et kaitseväeteenistuse staaži tõendatakse
       kandega teenistuslehel ning et kaadrikaitseväelase kohta peetakse teenistuslehte. Uue
       KVTS       jõustumisega      01.04.2013    kaadrikaitseväelase    teenistusleht   kaotati.
       Kaitseväeteenistuse seaduse rakendamise seaduse § 29 kohaselt KVTS jõustumisel jääb


                                                                                           4(10)
                                                                      Tsiviilasi nr: 2-14-58199

       väljateenitud kaitseväeteenistuse staaž kehtima ning tegevteenistuses jätkamisel või
       tegevteenistusse asumisel arvestatakse seni kehtinud KVTS alusel väljateenitud
       kaitseväeteenistuse staaž tegevteenistusstaaži hulka päeva täpsusega. Seega on
       asjassepuutumatud kaitseväeteenistusstaažiga seonduvad hageja viited töötatud aja
       arvestamisel või et vastavalt kaadrikaitseväelase teenistuslehele on kaitsevägi
       aktsepteerinud seda, et hageja on asunud alates 01.03.1992 tööle kaitseväkke.

   17. Vaatamata sellele on maakohtu hinnangul võimalik teenistuslehe järgi tuvastada hageja
       töötatud aega tööandja juures. Kaitseväe ja Kaitseliidu näol on tegemist kahe eraldiseisva
       isikuga Kaitseministeeriumi valitsemisalas. Kaitsevägi on valitsusasutus ja Kaitseliit on
       avalik­õiguslik juriidiline isik. Kaitsejõududel on oma käsuahel. Kui Kaitsevägi on
       määranud isiku Kaitseliidus sõjalisele ametikohale, siis loetakse jätkuvalt tööandjaks
       Kaitsevägi. Hageja poolt esitatud kaadrikaitseväelase teenistuslehe järgi on hageja
       töötanud ajavahemikus 01.03.1992-17.06.1993 Kaitseliidus, 1993. a juunist Kaitseväes,
       1997. a-st Eesti Riigikaitse Akadeemias ning hagiavalduse menetlemise ajal taas
       Kaitseliidus. Seega pole hageja töötanud konstantselt ühe ja sama tööandja juures ega
       vasta seetõttu VÕSRS § 15 lg­s 4 ja ES § 60 lg 4 p­s 1 sätestatud tingimustele.

Apellatsioonkaebus
   18. Maakohtu otsuse peale esitas hageja 02.06.2015 apellatsioonkaebuse, milles palus
       apellatsioonkaebuses maakohtu otsuse tühistada ja hagi rahuldada. Menetluskulud palus
       hageja jätta kostja kanda.

   19. Apellatsioonkaebuse põhjenduste kohaselt pole tuvastatud ühtegi lepingus märgitud alust
       üürilepingu erakorraliseks ülesütlemiseks ning neile ei viidanud üürlepingut üles öeldes
       ka kostja. Hageja hinnangul on maakohtu käsitlus mõjuvast põhjusest ekslik ning tuleneb
       seaduse ja määruse väärast tõlgendusest. KVTS §-st 111 ei tulene varasemalt sõlmitud
       teenisulike eluruumide üürilepingute erakorralise ülesütlemise õigust ega kohustust. Isegi
       kui eeldada, et üürileandja saab ühepoolselt kehtestada määruse, millega ta loob aluse
       poolte vahel sõlmitud üürilepingu erakorraliseks ülesütlemiseks ning seda üürileandja
       tahet saaks hinnata kui mõjuvat põhjust VÕS § 313 lg 1 tähenduses, pole hagejale antud
       tööandja eluruumi määruse nr 36 §-s 28 lg 1 viidatud alustel. Üürileping hagejaga sõlmiti
       enne KVTS redaktsiooni jõustumist, mis sisaldas § 157 ja enne Vabariigi Valitsuse
       määruse nr 350 vastuvõtmist.

   20. Kaitseminister pole kehtestanud korda, mille kohaselt loetaks kehtetuks üürilepingud, mis
       on sõlmitud muudel kui määruse nr 36 §-s 28 lg 1 märgitud alustel. Seega ei tulene
       hagejaga sõlmitud üürilepingu erakorraline ülesütlemise alus muutunud õiguslikust
       olukorrast.

   21. Hageja hinnangul on ekslik maakohtu käsitlus Kaitseväest ja Kaitseliidust kui kahest
       eraldiseisvast isikust Kaitseministeeriumi valitsemisalas ja märgitust tulenevalt hageja
       mittevastavusest VÕSRS § 15 lg-s 4 ja ES § 60 lg 4 p-s 1 sätestatud tingimustele. ATS §
       153 p 3 järgi arvatakse teenistusstaaži hulka teenistuse aeg Eesti kaitseväes ja piirivalves,


                                                                                              5(10)
                                                                      Tsiviilasi nr: 2-14-58199

       samuti asendusteenistuse aeg. Kaitseliit on kaitsejõudude osa, Kaitseministeeriumi
       valitsemisalas tegutsev riigikaitseorganisatsioon.         Naiskodukaitse on kaitseliidu
       allorganisatsioon kelle ülesanded ei erine riigikaitse mõttes kaitseliidu ülesannetest.
       Olgugi, et kaitseväelase teenistuslehte varasemal kujul enam ei peeta, tõendab hageja
       teenistuslehe koopia, et hageja on alates 01.03.1992 olnud järjepidevalt Eesti Vabariigi
       teenistuses kaitsejõudude koosseisus ning teenistuskohtade vahetus on toimunud
       rotatsiooni korras. Vale on Eesti riiki teeniva kaitseväelase teenistussuhet hinnata
       lähtudes formaalsetest juriidilistest kriteeriumitest nagu valitsusasutus või avalik-õiguslik
       juriidiline isik. Kaitseväelane pole oma valikutes vaba ning peab teenima Eesti riiki nii
       Kaitseväes kui Kaitseliidus kohas, kuhu ta teenistuskorras määratakse.

Vastustaja seisukoht
   22. Kostja vaidles apellatsioonkaebusele vastu ja palus jätta see rahuldamata.

Ringkonnakohtu seisukoht
   23. Kolleegium, tutvunud apellatsioonkaebusega ja tsiviilasja materjalidega, leiab, et
       maakohtu otsus tuleb tsiviilkohtumenetluse seadustiku (TsMS) § 657 lg 1 p 2 alusel
       täielikult tühistada ning kolleegiumil on võimalik teha uus otsus, millega hagi rahuldada.
       Eeltoodut arvestades tuleb jaotada ümber ka maakohtu menetlusega seotud
       menetluskulud. Apellatsioonkaebus rahuldatakse.

   24. Hageja esmane nõue on tuvastada kostja esitatud üürilepingu ülesütlemise tühisus.
       Alternatiivselt on hageja esitanud nõude tuvastada, et kostja kohustuse eraldada uus
       eluruum (senises) üürilepingus sätestatud tingimustel.

   25. Üürilepingu ülesütlemise tühisuse tuvastamise vastu on hagejal TsMS § 368 lg 1 järgi
       tuvastushuvi, kuna ülesütlemise kehtivusest võivad vähemalt osaliselt sõltuda tema
       üürilepingust tulenevad õigused ja kohustused suhetes kostaga. Kolleegium märgib, et
       esitatud asjaoludel ei ole hageja tuvastusnõue täpselt formuleeritud. Kui
       ülesütlemisavalduse eeldused (sh materiaalsed eeldused) puuduvad, on see tagajärjetu
       (toimetu), kuid mitte tehinguna tühine. Tehingu tühisuse alused on seaduses sätestatud
       ning sellist tühisuse alust ei ole ette nähtud. Õiguslikult korrektne on tuvastada, et
       04.04.2014 dateeritud ülesütlemisavalduse alusel poolte vahel 14.08.1998 sõlmitud
       üürileping ei lõppenud (vt selle kohta nt Riigikohtu 30.04.2013 otsust tsiviilasjas nr 3-2-
       1-5-13, p 18). Hageja tahe on kolleegiumile praegusel juhul hagis märgitu põhjal siiski
       arusaadav ja hageja nõuet on mõistlikult tõlgendades võimalik ka sellisena mõista.

   26. Maakohus on ringkonnakohtu arvates hinnanud osaliselt ebaõigesti tõendeid ning pole
       piisavalt arvestanud VÕS § 325 lg-tega 2 ja 5. Nimetatu on tinginud kokkuvõttes ka
       ebaõige lõpplahendi.

   27. Maakohus on tuvastanud mh järgmised olulised asjaolud:
        Kaitsejõudude Peastaap, keda esindas kaitseministri käskkirja alusel ülem
         kindralmajor Ants Laaneots, ja hageja sõlmisid 14.08.1998 eluruumi üürilepingu nr


                                                                                              6(10)
                                                                 Tsiviilasi nr: 2-14-58199

       25, mille kohaselt oli üürilepingu objektiks üürniku ja tema perekonnaliikmete
       kasutusse antav Tallinnas XXX asuv tööandja eluruum. Üürilepingu punkti 2.1
       kohaselt kehtib leping kuni üürniku teenistussuhte lõppemiseni või lõpetamiseni.
      Kaitseväe Logistikakeskuse haldusteenistuse haldusjaoskonna ruumikasutuse
       spetsialisti    04.04.2014      koostatud      tööandja     eluruumi       üürilepingu
       ülesütlemisavaldusega teatati hagejale üürilepingu ülesütlemisest alates 01.07.2014 ja
       nõuti tööandja eluruumi vabastamisest hiljemalt 31.07.2014.
      Hageja on üürilepingu ülesütlemisavalduse kätte saanud 09.04.2014.
      Hageja teenistussuhe Kaitseväega ei ole lõppenud.

28. Osundatud asjaolude tuvastamisel ei ole maakohus kolleegiumi hinnangul
    menetlusnorme rikkunud. Apellatsioonkaebuses ei ole ka tuginetud väidetele nende
    asjaolude ebaõigest tuvastamisest. Ringkonnakohus nõustub maakohtu hinnanguga, et
    ülalviidatud 04.04.2014 kuupäevaga eluruumi üürilepingu ülesütlemisavaldust tuleb
    käsitleda avaldusena üürilepingu erakorraliseks ülesütlemiseks.

29. Järgnevalt on maakohus leidnud, et kuivõrd ei esine lepingust või seadusest tulenevat
    spetsiifilist ülesütlemisalust (VÕS § 314­319), tuleb lugeda leping erakorraliselt üles
    öelduks üldistel alustel, st VÕS § 313 lg­s 1 nimetatud mõjuval põhjusel. Maakohtu
    otsuse põhjenduste järgi on kostja lugenud erakorraliseks asjaoluks seaduse muudatuse,
    mis lepingu täitmist endisel viisil ei võimalda ja mis kostja hinnangul kaalub üles
    lepingus kokkulepitu. Kehtivad õigusaktid ei võimalda hagejaga 1998. a sõlmitud
    tööandja eluruumi üürilepingus kokkulepitu täitmise jätkamist. Kostja kui lepingu
    lõppemist sooviva poole huvid lepingu lõpetamiseks kaaluvad üles hageja huvid lepingu
    jätkumise vastu ja lepingu erakorraliseks ülesütlemiseks on mõjuv põhjus.
    Ringkonnakohus maakohtu taolise käsitlusega praegusel juhul ei nõustu.

30. VÕSRS § 12 lg 1 alusel kohaldatakse enne 01.07.2002 sõlmitud kestvuslepingutele alates
    01.07.2002 tsiviilseadustiku üldosa seaduses ning võlaõigusseaduses sätestatut. Seega tuli
    kostjal hagejaga sõlmitud üürilepingu ülesütlemisavalduse tegemisel 04.04.2014 järgida
    võlaõigusseaduse nõudeid. VÕS § 313 lg 1 järgi võib kumbki lepingupool mõjuval
    põhjusel nii tähtajatu kui tähtajalise üürilepingu üles öelda. Põhjus on mõjuv, kui selle
    esinemisel ei saa ülesütlemist soovivalt lepingupoolelt kõiki asjaolusid arvestades ja
    mõlemapoolseid huvisid kaaludes eeldada, et ta lepingu täitmist jätkab. Sama paragrahvi
    teise lõike kohaselt on erakorraline ülesütlemine lubatud eelkõige VÕS §-des 314-319
    nimetatud asjaoludel. Kooskõlas VÕS § 325 lg-ga 2 peab eluruumi üürileandja
    ülesütlemisavaldus sisaldama vähemalt andmeid üüritud asja, lepingu lõppemise päeva,
    ülesütlemise aluse ning ülesütlemise vaidlustamise korra ja tähtaja kohta. Eeltoodud
    nõuetele      mittevastav     ülesütlemine    on   VÕS § 325      lg 5   alusel    tühine.
    Ülesütlemisavaldusest peab üürnik aru saama, mille tõttu leping üles öeldakse, et hinnata
    ülesütlemise seaduslikkust (vt nt Riigikohtu 11.12.2006 otsust tsiviilasjas nr 3-2-1-128-
    06, p 24). Maakohus on iseenesest õigesti nentinud, et vaidlusaluses ülesütlemisavalduses
    (I kd, tl-d 10-11) ei ole viidatud VÕS §-des 314-319 nimetatud asjaoludele. Samas ei ole
    ülesütlemisavalduses kolleegiumi arvates välja toodud ka asjaolusid, mis võimaldaksid


                                                                                        7(10)
                                                                 Tsiviilasi nr: 2-14-58199

   lugeda lepingut erakorraliselt üles öelduks VÕS § 313 lg­st 1 tulenevatel üldistel alustel.
   Maakohus on eksinud tõendite hindamisel, asudes ülesütlemisavaldust ülalkirjeldatud
   viisil sisustama. Liiatigi ei ole maakohus avalduse sellist tõlgendamise võimalust
   pooltega menetluses arutanud. Kostja ise ei ole menetluses väitnud, et üürileping oleks
   üles öeldud VÕS § 313 lg­s 1 nimetatud mõjuval põhjusel.

31. Vaidlusalust ülesütlemisavaldust tuleb sisustada TsÜS § 75 lg-st 1 lähtuvalt, s.o vastavalt
    tahteavalduse tegija tahtele, kui tahteavalduse saaja seda tahet teadis või pidi teadma.
    Muul juhul tuleb tahteavaldust tõlgendada nii, nagu tahteavalduse saajaga sarnane
    mõistlik isik seda samadel asjaoludel mõistma pidi. Ringkonnakohtu hinnangul ei ole
    kostja esitanud ülesütlemisavalduses lepingus kokkulepitud ega seadusest tulenevaid
    üürilepingu ülesütlemise aluseid. VÕS § 325 lg-tes 2 ja 5 sätestatut arvestades puudus
    maakohtul alus käsitleda teisi võimalikke ülesütlemise aluseid.

32. Hagejaga sõlmitud üürilepingu ülesütlemisel ei ole asjakohane 16.04.2000, s.o pärast
    vaidlusaluse üürilepingu sõlmimist jõustunud KVTS § 157 lg-d 1 ja 2. Nimetatud seadus
    ega ka selle alusel kehtestatud Vabariigi Valitsuse 19.11.2002 määrus nr 350
    "Kaadrikaitseväelasele tööandja eluruumi andmise kord ja elamispinna suuruse normid"
    ei näinud ette tööandja eluruumi kasutamise õiguse lõppemise aluseid. Asjakohane ei ole
    ka üürilepingu sõlmimise ajal kehtinud KVTS, mis ei reguleerinud samuti
    kaitseväeteenistujatele tööandja eluruumi andmist ega sätestanud mh eluruumi
    kasutamise õiguse lõppemise aluseid.

33. Kolleegium lisab, et VÕS § 325 lg 2 p 3 ei kohusta ülesütlemisavalduses viitama
    ülesütlemise õigusliku aluse osas konkreetsele normile või lepingupunktile, kuid välja
    tuleb tuua ülesütlemise tinginud elulised asjaolud. Vaidlusaluses ülesütlemisavalduses
    ülesütlemise aluseks olevate eluliste asjaolude kirjeldus puudub, osundatud on üksnes
    erinevatel aegadel kehtinud kaitseväeteenistuse seaduste normidele ning nende alusel
    kehtestatud alamalseisvatele õigusaktidele. Nagu eelnevalt märgitud, ei ole need viited
    aga hagejaga sõlmitud lepingu puhul asjakohased.

34. Eelmärgitut arvestades ei ole üürilepingut kostja poolt kehtivalt üles öeldud ning hageja
    esmane nõue tuleb rahuldada. Üürilepingu lõpetamiseks peavad olema täidetud nii
    ülesütlemise materiaalsed kui formaalsed eeldused.

35. Seonduvalt poolt menetluses esitatud väidetega lisab kolleegium järgmist.

36. Alates 01.04.2013 kehtiva ATS § 130 lg 1 kohaselt võivad ametnikud, kellele anti
    tööandja eluruum või hüvitati muu eluruumi kasutamise kulud enne 1. aprilli 2013
    kehtinud ATS § 55 alusel, kasutada seda õigust kuni 30. juunini 2014. Kohtupraktikas on
    leitud, et alates 01.04.2013 kehtiv ATS § 130 lg 1 võimaldab öelda tööandja eluruumi
    üürilepingu üles isikutega, kes on üürilepingu ülesütlemise ajal ametnikud kehtiva
    ATS § 7 lg 1 järgi (vt Riigikohtu 11.11.2015 otsust tsiviilasjas nr 3-2-1-117-15, p 11).
    Praegusel juhul ei ole 04.04.2014 ülesütlemisavalduses ATS § 130 lg-le 1 kui
    ülesütlemise alusele viidatud. Menetluse käigus kostja poolt täiendavalt esitatud


                                                                                         8(10)
                                                                  Tsiviilasi nr: 2-14-58199

   ülesütlemist puudutavate õiguslike põhjendustega ei saa kohus käesoleva asja
   lahendamisel arvestada, lähtuda saab üksnes ülesütlemisavalduses endas välja toodust.
   Vastasel juhul puuduks eluruumi üürnikul VÕS § 325 normidest lähtuv kaitse, samuti
   oleks sisuliselt raskendatud VÕS §-s 329 nimetatud õiguskaitsevahendite kasutamine.

37. Pooled on olnud erinevatel seisukohtadel ka küsimuses, kas hagejale laieneb VÕSRS §
    15 lg-st 4 tulenev piirang. Selle sätte järgi ei saa isikut, kes kasutas enne 1. juulit 2002
    ES §-s 58 nimetatud eluruumi ja kes vastas enne 1. juulit 2002 ES § 60 lg-s 4 nimetatud
    tingimustele, sellest eluruumist välja tõsta ilma teist eluruumi vastu andmata. Hageja on
    seisukohal, et tema ainsaks tööandjaks alates 01.03.1992, mil hageja asus Kaitseliidu
    naiskodukaitse instruktoriks, kuni käesoleva ajani on Eesti Vabariik Kaitseministeeriumi
    ja/või allasutuste kaudu. Hageja oli 30.06.2002 seisuga seega töötanud kostja juures üle
    10 aasta. Kostja arvates ei ole hageja isik, kes vastanuks 01.07.2002 seisuga ES § 60 lg 4
    p-s 1 sätestatud tingimustele. Töötamine ajavahemikus 01.03.1992-17.06.1993
    Kaitseliidus ning hilisem töötamine Kaitseväes, Eesti Riigikaitse Akadeemias ja uuesti
    Kaitseliidus ei tähenda töötamist sama tööandja juures elamuseaduse mõttes.

38. Ringkonnakohus leiab, et VÕSRS § 15 lg 4 alusel hagejal eluruumi kasutusõigust
    tekkinud ei ole. Sarnaselt maakohtuga nõustub kolleegium kostjaga, et Kaitseväe ja
    Kaitseliidu näol ei ole tegemist samade tööandjatega ES § 60 lg 4 p-s 1 mõttes.
    Kolleegium märgib, et esimene Kaitseliidu seadus võeti vastu 1999 ja jõustus 01.06.2002
    ning 1990-ndatel polnud Kaitseliidu õiguslik staatus üheselt määratletav. Samas puudub
    alus väita, et Kaitseliitu tulnuks käsitleda valitsusasutusena või Kaitseväe osana.
    01.06.2002 jõustunud Kaitseliidu seaduse vastuvõtmisele eelnenud aruteludes on
    Kaitseliitu Riigikogu stenogrammide põhjal käsitletud Eesti Vabariigi esimesel
    iseseisvusperioodil loodud organisatsioonina, mille tegevus on taastatud. Aruteludes on
    mh viidatud Eesti Vabariigi valitsuse poolt 01.05.1931 kinnitatud Kaitseliidu põhikirja §-
    le 2, mille järgi oli Kaitseliit avalik-õigusliku juriidilise isiku õigustes. Eelmärgitut
    arvestades ei saa hageja töötamist ajavahemikus 01.03.1992-17.06.1993 Kaitseliidus
    lugeda teenistuseks Kaitseväes. Seega ei vastanud hageja 01.07.2002 seisuga ES § 60 lg
    4 p-s 1 sätestatud tingimustele. Hageja viited arvestuslikule teenistusstaažile Kaitseväes
    ei ole ES § 60 lg 4 p 1 kohaldamise seisukohalt asjakohased. Teenistusstaaži pikkusest
    saaks lähtuda sellistel juhtudel, mil mingi õiguslik tagajärg on selgelt seotud
    teenistusstaažiga. ES § 60 lg 4 p 1 ei kasuta mõistet teenistusstaaž, vaid selles on
    õigusliku tagajärje saabumine seatud sõltuvusse tööandja juures töötatud ajast.
    Elamuseadus on küll vastu võetud ja jõustunud varem kui kaitseväeteenistuse seadus,
    milles võeti kasutusele kaitseväeteenistuse staaži mõiste, kuid kui seadusandja oleks
    soovinud siduda ES § 60 lg 4 p-s 1 sätestatud tööandja eluruumist väljatõstmise keeldu
    teist eluruumi vastu andmata teenistusstaažiga, oleks ta saanud seda sätet muuta või
    kehtestada vastava rakendussätte (vt Riigikohtu 08.11.2011 otsust tsiviilasjas nr 3-2-1-
    84-11, p 13).




                                                                                          9(10)
                                                                     Tsiviilasi nr: 2-14-58199

Menetluskulude jaotus
39. Maakohus on jätnud vaidlustatud otsusega menetluskulud hageja kanda. Kuivõrd kostja
    kohtule menetluskulude nimekirja ei esitanud, määras kohus hagejalt sissenõutavateks
    menetluskuludeks 0 eurot. Maakohtu otsuse muutmise tõttu, tuleb muuta ka maakohtu
    poolt määratud menetluskulude jaotust. Kuna hagi ja ka apellatsioonkaebus kuuluvad
    rahuldamisele, tuleb jätta menetluskulud TsMS § 162 lg 1 ja § 171 lg 1 alusel kostja
    kanda.

40. Menetluskulude rahalise kindlaksmääramise küsimuses juhindub ringkonnakohus
    Riigikohtu poolt 20.04.2016 tsiviilasjas nr 3-2-1-142-15 tehtud otsuse p-des 19-22
    TsMS § 174 lg-tele 3 ja 5 antud tõlgendusest ning hageja menetluskulusid rahaliselt
    kindlaks ei määra. Tulenevalt TsMS § 177 lg-st 2 määrab menetluskulude rahalise
    suuruse kindlaks maakohus mõistliku aja jooksul kohtuotsuse või menetlust lõpetava
    määruse jõustumisest.


 /allkirjastatud digitaalselt/   /allkirjastatud digitaalselt/   /allkirjastatud digitaalselt/
    Indrek Parrest                  Margo Klaar                     Imbi Sidok-Toomsalu




                                                                                             10(10)

                           KOHTUOTSUS
                                EESTI VABARIIGI NIMEL

Kohus                              Harju Maakohus

Kohtukoosseis                      Kohtunik Külli Puusep

Otsuse tegemise aeg ja koht        28. juuni 2016, Tallinn, Tartu mnt kohtumaja

Tsiviilasja number                 2-16-4206

Tsiviilasi                         XXXX hagi XXXX vastu elatise nõudes

Tsiviilasja hind                   1935 eurot

Menetlusosalised     ja    nende Hageja XXXX(isikukood XXXX, elukoht XXXX)
esindajad                          Hageja seaduslik esindaja XXXX(isikukood XXXX,
                                   elukoht XXXX, e-post: XXXX)
                                   Kostja XXXX(isikukood XXXX, elukoht XXXX, e-post:
                                   XXXX)
Asja läbivaatamine                 Lihtmenetlus, kirjalikus menetluses


RESOLUTSIOON
  1. Hagi rahuldada osaliselt.
   2. Mõista XXXX välja hageja XXXX kasuks alates 15. märtsist 2016 igakuiselt elatis
      190 eurot kuus. Elatise suurus muutub koos Vabariigi Valitsuse kehtestatud
      kuupalga alammäära muutumisega. Väljamõistetud elatis vastab igakordsele elatise
      miinimummäärale, millest on maha arvestatud pool riigi tasutavast lapsetoetuse
      summast.
   3. Elatis on välja mõistetud kuni XXXX täisealiseks saamiseni, s.o 7. veebruarini 2033.
   4. Elatis tuleb maksta iga kalendrikuu eest ette. Elatis tuleb kanda XXXX
      arvelduskontole nr XXXXXXXXXXXX selgitusega „elatisraha“.
   5. Jätta menetluskulud kostja kanda.
   6. Toimetada otsus kätte menetlusosalistele.

Edasikaebamise kord

Harju Maakohus ei anna luba otsuse edasikaebamiseks (tsiviilkohtumenetluse seadustiku (TsMS)
§ 442 lg 10). Ringkonnakohus menetleb apellatsioonkaebust üksnes juhul, kui maakohtu otsuse
tegemisel on selgelt ebaõigesti kohaldatud materiaalõiguse normi või on selgelt rikutud
menetlusõiguse normi või on selgelt ebaõigesti hinnatud tõendeid ja see võis oluliselt mõjutada
lahendit. Apellatsioonkaebus tuleb esitada Tallinna Ringkonnakohtule 30 päeva jooksul alates
otsuse kättetoimetamisest, kuid mitte hiljem kui viie kuu möödumisel esimese astme kohtu otsuse
                                                                                      2-16-4206

avalikult teatavakstegemisest. Apellatsioonkaebus võidakse lahendada kirjalikus menetluses, kui
kaebuses ei taotleta selle lahendamist istungil.

Selgitus menetlusabi taotlejale

Kui menetlusosaline taotleb menetlusabi kohtule esitatava kaebuse või taotluse koostamiseks
peab menetlusabi taotleja tegema seaduses sätestatud tähtaja järgimiseks tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse. Kaebuse
põhjendamiseks või riigilõivu tasumiseks või kaebuses esineva sellise puuduse kõrvaldamiseks,
mis on seotud menetlusabi taotlemisega, annab kohus mõistliku tähtaja pärast menetlusabi
andmise taotluse lahendamist, kui nimetatud taotlus ei olnud esitatud põhjendamatult või tähtaja
pikendamise eesmärgil. See ei välista menetlustähtaja ennistamist.

Hageja nõuded ja põhjendused

Hageja esitas 15. märtsil 2016 hagiavalduse elatise saamiseks. Hagiavalduse kohaselt on hageja
seadusliku esindaja XXXX ja XXXX ühine laps XXXX sündinud 7. veebruaril 2015.
Hagiavaldusest nähtub, et kostja XXXX ei ole osalenud ega toetanud hagejat ülalpidamises.
Kostja on tasunud elatist viimase kolme kuu jooksul vaid 70 eurot. Hageja palub kohtult välja
mõista elatis miinimummääras alates 15. märtsist 2016.

Kostja vastuväited

Kostja vaidles 4. aprilli 2016 vastuses hagile osaliselt vastu. Kostja on toetanud last enam, kui
avalduses märgitud 70 euro ulatuses. Kostja on ostnud lapsele 100 euro väärtuses riideid ning
kandnud ühel korral lapse ja ema riiete ja asjade veokulu. Kostja viitab ka sellele, et ajal, mil
perena kostja vanemate juures elati, kandis elamise kulud ainult kostja. Kostja leiab, et hageja
ülalpidamiskulud ei saa olla nii suured, nagu hagiavalduses nõutud. Kostja ei saa last hetkel
rohkem toetada, kuna on töötu ning hooldab oma osaliselt töövõimetut ja abi vajavat ema. Selle
kõrvalt on tööl käimine praktiliselt võimatu.

Kohtuotsuse põhjendused

Kohus, tutvunud toimiku kõigi materjalidega, on seisukohal, et hagi tuleb rahuldada osaliselt.

Käesoleva asja hind on 1935 eurot. Kohus leiab, et asja võib lahendada lihtmenetluses TsMS
§ 405 lg 1 alusel. TsMS § 405 lg 1 järgi menetleb kohus hagi oma õiglase äranägemise kohaselt
lihtsustatud korras, järgides üksnes käesolevas seadustikus sätestatud üldisi
menetluspõhimõtteid, kui tegemist on varalise nõudega hagiga ning hagihind ei ületa summat,
mis arvestatuna põhinõudelt vastab 2 000 eurole ja koos kõrvalnõuetega 4 000 eurole.

TsMS § 5 lg 1 kohaselt hagi menetletakse poolte esitatud asjaolude ja taotluste alusel, lähtudes
nõudest.

Perekonnaseaduse (PKS) §-dest 96 ja 97 tuleneb, et alaealine laps on õigustatud saama oma
vanematelt ülalpidamist, mida PKS § 100 lg 1 ja 4 kohaselt antakse üldjuhul raha perioodilise
maksmisega (elatis) iga kalendrikuu eest ette. PKS § 101 lg 1 tulenevalt ei või igakuine elatis
ühele lapsele olla väiksem kui pool Vabariigi Valitsuse kehtestatud kuupalga alammäära.
Vabariigi Valitsuse 18. detsembri 2015. a määruse nr 139 järgi on 1. jaanuarist 2016 töötasu
alammäär 430 eurot kuus, millest 1/2 on 215 eurot.


                                                                                            2(5)
                                                                                       2-16-4206

Kohus loeb esitatud dokumentaalsete tõenditega tõendatuks, et XXXX on XXXX isa. Hageja
seadusliku esindaja XXXX ja kostja XXXX ühine laps XXXX on sündinud 7. veebruaril 2015
(tl 4). Hageja palub kostjalt välja mõista elatis miinimummääras alates hagi esitamisest.

Kostja vastuväite kohaselt ei ole tal võimalik tasuda elatist miinimummääras, kuna kostja on
töötu ja hooldab oma abi vajavat ema. Kostja ei ole vaatamata kohtu antud tähtajale nimetatud
asjaolusid tõendanud.

Kohus on pooltele 31. mai 2016. a kirjas selgitanud, et selleks, et XXXX saaks tugineda sellele,
et elatist tuleb välja mõista alla seadusest sätestatud miinimummäära, tuleb tal kohtule näidata,
et ta on kas töövõimetu või tema ülalpidamisel on veel lapsi. Kohus saab arvestada ka muid
asjaolusid, aga sellisel juhul tuleb kostjal neid tõendada, sh seda, et kostja ema on töövõimetu
ja kostja on oma ema hooldaja, kes seetõttu ei saa tööl käia, et täita seadusest tulenevat
ülalpidamiskohustust oma lapse suhtes.

Kohus selgitas ka hageja esindajale, et kohtul on võimalik elatise väljamõistmisel arvestada
tulenevalt Riigikohtu praktikast ka riikliku lapsetoetusega, st arvestada riigi makstavast
lapsetoetusest pool miinimummäära suurusest elatisest maha.

Kohtu arvates tuleb elatise väljamõistmisel lähtuda eelkõige lapse põhjendatud vajadusest
tagamaks lapse arenguks piisavad vahendid. Hageja nõue on esitatud seadusega ettenähtud
elatise suuruse alammääras. Kohus on seisukohal, et sellises määras elatise väljamõistmine
tagab alaealise ülalpidamise sellisel määral, mis võimaldab tal normaalselt kasvada ja areneda.
Riigikohus on selgitanud, et tulenevalt PKS § 101 lg-s 1 sätestatud elatise miinimumsuurusest,
tuleb eeldada, et lapse ülalpidamiseks kulub kummagi vanema ülalpidamiskohustust arvestades
kahekordne elatise miinimummäär (vt nt Riigikohtu 28. oktoobri 2015. a otsus tsiviilasjas nr 3-
2-1-124-15, p 17) ja selles ulatuses ei tule lapse vajaduste rahuldamise kulusid tõendada
(vt nt Riigikohtu 29. aprilli 2015. a otsus tsiviilasjas nr 3-2-1-21-15, p 14).

Vanem on hoolimata oma halvast varalisest seisundist üldjuhul kohustatud andma lapsele
ülalpidamist seaduses sätestatud miinimummääras. PKS § 102 lg 1 sätestab, et isik vabaneb
ülalpidamiskohustusest selles ulatuses, milles ta ei ole tema muid kohustusi ja varalist seisundit
arvestades võimeline andma teisele isikule ülalpidamist, kahjustamata enese tavalist
ülalpidamist. PKS § 102 lg 2 kohaselt ei vabane vanemad sama paragrahvi esimeses lõikes
nimetatud alaealise lapse ülalpidamise kohustusest. Kui vanem on PKS § 102 lg-s 1 nimetatud
olukorras, peab ta kasutama tema käsutada olevaid vahendeid enda ja lapse ülalpidamiseks
ühetaoliselt. Lapsele elatise väljamõistmiseks alla PKS § 101 lg-s 1 sätestatud alammäära tuleb
tuvastada, et selleks on PKS § 102 lg 2 kolmanda lause järgi mõjuv põhjus. Mõjuvaks
põhjuseks võib PKS § 102 lg 2 neljanda lause järgi olla muu hulgas vanema töövõimetus või
olukord, kus vanemal on teine laps, kes elatise väljamõistmisel osutuks varaliselt vähem
kindlustatuks kui elatist saav laps.

Kohus leiab, et kostja ei ole tõendanud mõjuva põhjuse olemasolu PKS § 102 lg 2 kohaselt ning
kohtu hinnangul ei ole elatise väljamõistmine alla miinimummäära sellel alusel põhjendatud.
Isegi kui kostja oleks tõendanud ema hooldamise kohustust, tuleneb PKS § 98 lg-st 1, et juhul
kui ülalpidamist saama õigustatud isikuid on mitu ja ülalpidamiskohustuslane ei ole võimeline
neile kõigile ülalpidamist andma, siis eelistatakse alaealist last teistele lastele, lapsi kaugema
astme alanejatele sugulastele, alanejat sugulast ülenejale sugulasele ning ülenejate sugulaste
puhul lähema astme sugulast kaugema astme sugulasele.



                                                                                             3(5)
                                                                                       2-16-4206

Kohtu hinnangul ei ole asjakohased kostja väited ülalpidamiskulude kandmisele kooselu ajal.
Hageja on nõudnud elatist alates hagi esitamisest, mitte tagasiulatuvalt. Kostja ei ole väitnud,
et on hageja kasuks teinud kulutusi peale hagi esitamist.

Riigikohtu tsiviilkolleegium on 24. oktoobri 2012. a otsuses nr 3-2-1-118-12 (p 15) rõhutanud,
et vanemal on kohustus hankida nii enda kui ka oma laste vajaduste rahuldamiseks vajalikud
vahendid. Eelkõige peab vanem täitma lapse ülalpidamise kohustust oma sissetulekute arvel,
piisava sissetuleku puudumisel aga ka muu vara arvel. Vanemal on lapse ülalpidamise
kohustusest tulenevalt kohustus teenida sissetulekut ning vanem ei vabane lapse ülalpidamise
kohustusest üksnes selle tõttu, et tal ei ole sissetulekut või et tema sissetulek on liiga väike.
/---/ See tähendab, et vanema osa arvestamisel lapsele elatise andmisel tuleb muu hulgas hinnata
selle vanema võimalusi sissetulekut saada, mitte aga vähendada tema osa üksnes selle tõttu, et
tal ei ole sissetulekut või et see on väike. Juhul kui vanema sissetulek ja varaline seisund ei
võimalda pidada last ülal ilma vanema enda tavapäraste vajaduste rahuldamist kahjustamata,
peab vanem oma vajadusi piirama ning kasutama PKS § 102 lg 2 teise lause järgi tema käsutada
olevaid vahendeid enda ja lapse ülalpidamiseks ühetaoliselt.

Kohtu hinnangul on võimalik vähendada väljamõistetavat elatist tulenevalt Riigikohtu
seisukohast, mille kohaselt tuleb kohtul elatise suurust määrates arvestada, et osa lapse
vajadustest võib olla kaetud riiklike toetustega (vt Riigikohtu 25. mai 2011. a otsus tsiviilasjas
nr 3-2-1-37-11, p 16; 7. detsembri 2009. a otsus tsiviilasjas nr 3-2-1-127-09, p 15). Riiklike
peretoetuste seaduse § 16 lg 4 kohaselt on lapsetoetuse suurus pere esimese ja teise lapse kohta
on 50 eurot.

Eelnevast tulenevalt rahuldab kohus hagi osaliselt. Kohus mõistab kostjalt hageja kasuks välja
elatise 190 eurot. Väljamõistetud elatis vastab igakordsele elatise miinimummäärale, millest on
maha arvestatud pool riigi tasutavast lapsetoetuse summast. Kohtuotsuse tegemise ajal on
riiklik lapsetoetus 50 eurot kuus.

Kõik kohtuotsuses käsitlemata menetlusosaliste väited ja esitatud tõendid hagiavalduse
läbivaatamisel kohtu arvates tähtsust ei oma ja seetõttu kohus neid lahendis ei käsitle.

Menetluskulude jaotus

TsMS § 173 lg 1 kohaselt märgib asja menetlenud kohus menetluskulude jaotuse
menetlusosaliste vahel kohtuotsuses. TsMS § 174 lg 1 kohaselt määrab menetluskulude rahalise
suuruse menetluskulude jaotuse alusel vajalikus ja põhjendatud ulatuses kindlaks asja menetlev
kohus samas tsiviilasjas, millega seoses kulud tekkisid. TsMS § 174 lg 2 kohaselt määrab
maakohus menetluskulude rahalise suuruse kindlaks kohtuotsuses. Riigilõivuseaduse § 22 lg 1
p 2 kohaselt ei nõuta elatise nõudmise hagi läbivaatamise eest riigilõivu.

TsMS § 168 lg 6 alusel kannab hageja menetluskulud ise, kui kostja võtab hagi kohe õigeks
ning kui kostja ei ole oma käitumisega andnud põhjust hagi esitamiseks. Kohus leiab, et
praeguses asjas ei esine alust jätta TsMS § 168 lg-st 6 tulenevalt menetluskulusid hageja kanda,
kuivõrd kostja on ülalpidamise andmata jätmisega andnud põhjust hagi esitamiseks.
Menetluskulud tuleb seega jätta TsMS § 162 lg 1 alusel kostja kanda.

Hagejal kinnitusel tal menetluskulud puuduvad. Seetõttu puudub vajadus menetluskulude
rahalise suuruse kindlaksmääramiseks.

Menetluskulude jaotuse kohta tehtud kohtulahendit saab vaidlustada üksnes selle kohtulahendi
peale edasi kaevates, millega menetluskulude jaotus kindlaks määrati.
                                                                                             4(5)
                                2-16-4206




/allkirjastatud digitaalselt/
Külli Puusep
kohtunik




                                     5(5)

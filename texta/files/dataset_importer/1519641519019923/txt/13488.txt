                              KOHTUOTSUS
                                  EESTI VABARIIGI NIMEL


Kohus                                 Tartu Ringkonnakohus

Kohtukoosseis                         Triin Uusen-Nacke, Andra Pärsimägi, Viivi Tomson

Otsuse tegemise aeg ja koht           6. juuni 2016 Tartu

Tsiviilasja number                    2-15-107721

Tsiviilasi                            OÜ Alledem hagi OÜ Mäenurga Talu vastu võlgnevuse
                                      väljamõistmiseks
Tsiviilasja hind                      933,02 eurot

apellatsioonikohtus

Vaidlustatud kohtulahend              Viru Maakohtu 21. detsembri 2015 otsus

Kaebuse esitaja ja kaebuse liik       OÜ Alledem apellatsioonkaebus

Kohtuistungi toimumise aeg            Kirjalik menetlus

Menetlusosalised ja nende             Apellant (hageja): OÜ Alledem (registrikood 10196978),
                                      esindaja Sergei Desjatnikov
esindajad
                                      Vastustaja (kostja): OÜ Mäenurga Talu (registrikood
                                      10830323), esindaja vandeadvokaat Hillar Villers
RESOLUTSIOON                          1. Tühistada Viru Maakohtu 21. detsembri 2015 otsus ja
                                      teha asjas uus otsus.
                                      2. Rahuldada OÜ Alledem hagi OÜ Mäenurga Talu vastu.
                                      3. Välja mõista OÜ-lt Mäenurga Talu OÜ Alledem kasuks
                                      võlgnevus 819,93 eurot ja viivis 113,09 eurot.
                                         4. Jätta menetluskulud maakohtus ja ringkonnakohtus OÜ
                                         Mäenurga Talu kanda.
                                         5. Menetluskulude rahalise suuruse määrab maakohus
                                         kindlaks pärast käesoleva otsuse jõustumist TsMS § 177
                                         lg-s 2 sätestatud korras.
 Edasikaebamise kord                     Otsuse peale võib esitada kassatsioonkaebuse Riigikohtule
                                         30 päeva jooksul otsuse kättetoimetamisest.
                                         Hagimenetluses      Riigikohtus    võib    menetlusosaline
                                         menetlustoiminguid teha ning avaldusi ja taotlusi esitada
                                         üksnes vandeadvokaadi vahendusel, kui seaduses ei ole
                                         sätestatud teisiti.
                                         Juhul, kui menetlusosaline taotleb menetlusabi, peab ta
                                         esitama tähtaja kestel kassatsioonkaebuse. Kaebuse
                                         põhjendamiseks või riigilõivu tasumiseks või kaebuses esineva
                                         sellise puuduse kõrvaldamiseks, mis on seotud menetlusabi
                                         taotlemisega, annab kohus mõistliku tähtaja pärast
                                         menetlusabi taotluse lahendamist, kui nimetatud taotlus ei ole
                                         esitatud põhjendamatult või tähtaja pikendamise eesmärgil.


MENETLUSOSALISTE NÕUDED, VASTUVÄITED JA PÕHJENDUSED

1. OÜ Alledem (hageja) esitas 8. mail 2015 Viru Maakohtule hagi OÜ Mäenurga Talu (kostja)
vastu, milles palus mõista kostjalt hageja kasuks välja põhivõlgnevuse 819,93 eurot ja viivised
113,09 eurot.
Hagiavalduses märgitu kohaselt on kostjal hagejale tasumata 15. mai 2013 arve nr T20130233 ja
18. juuli 2013 arve nr T20130307, kokku summas 819,93 eurot, millele lisandub viivis. Kostja
tellis hagejalt nõudepesumasina remondi, mille käigus vahetati arvetel nimetatud detailid.
Pärast remonti oli nõudepesumasin töökorras. Masin oli amortiseerinud ja hageja selgitas seda
kostjale. Kui probleem oleks olnud ebakvaliteetses töös, nagu väidab kostja, oleks pidanud iga
järgnev viga olema sarnane eelnevaga, aga igal järgneval korral tuli välja vahetada uus detail.
Teostatud tööd vastasid lepingutingimustele ja hageja tasunõue on muutunud sissenõutavaks alates
töö valmimisest.
2. Kostja ei tunnistanud hagi. Poolte vahel on sõlmitud töövõtuleping VÕS § 635 lg 1 tähenduses
nõudepesumasina remontimiseks. Hageja on lepingut rikkunud, sest kostjale ei ole hageja poolt
üle antud soovitud tulemust, st töökorras ja kasutamiskõlblikku nõudepesumasinat. Tasunõue ei
ole sissenõutavaks muutunud ning hageja tehtud töö ei vasta lepingutingimustele. Hageja
põhinõude põhjendamatuse tõttu on põhjendamatu ka viivise nõue. Kui kohus leiab, et tasunõue
on muutunud sissenõutavaks, siis tuleks hagejapoolseid rikkumisi arvestades vähendada viivist
nullini.

MAAKOHTU LAHEND

3. Viru Maakohus jättis 21. detsembri 2015 otsusega hagi rahuldamata ja menetluskulud hageja
kanda.
Maakohtu otsuse põhjenduste kohaselt ei ole poolte vahel vaidlust selle üle, et kostja tellis 15. mail
2013 ja 18. juulil 2013 hagejalt nõudepesumasina remondi (töövõtuleping). Tööde vastuvõtmist ei


                                                  2
saa lugeda tõendatuks kostjapoolse masina äraviimisega pärast remonti hageja töökojast ning
proovimisega masinat kasutada. Kuna tellija allkirjastatud akte tööde vastuvõtmise kohta ei ole
ning ka poolte seaduslike esindajate vande all antud ütlused ega tunnistaja ütlused ei tõenda tööde
vastuvõtmist tellija poolt, ei ole kostja VÕS § 637 lg 4 kohaselt töid vastu võtnud ja tasunõue ei
ole sissenõutavaks muutunud. Asjaolu, et hageja vahetas välja teatud detailid, andis masina
kostjale ning esitas arved, ei saa tähenda tööde vastuvõtmist kostja poolt. Kohtu hinnangul ei
saanud lugeda kostjat töid vastuvõtnuks ka VÕS § 638 teise lause kohaselt.
Isegi kui hageja vahetas välja arvetel nimetatud detailid ning tegi töö valmis, võib tellija (kostja)
keelduda tasu maksmisest juhul, kui töövõtja poolt teostatud töö ei vasta lepingutingimustele
(VÕS § 641). Poolte seaduslike esindajate vande all antud selgituste ja tunnistajate ütluste põhjal
ei saa lugeda tõendatuks, et remondijärgselt oli nõudepesumasin töökorras, sihipäraselt kasutatav
ning võimalikud järgnevad rikked tulenesid amortisatsioonist või kostjapoolsest masina ebaõigest
ekspluatatsioonist. Ainuüksi detailide vahetus ei kinnita ega tõenda tööde vastavust
lepingutingimustele. Maakohtu hinnangul on tõendatud, et kostja teavitas hagejat masina
mittetöökorras olekust korduvalt.
Kui töövõtja (hageja) leidis, et masina seisukorra tõttu ei ole seda mõistlik ega tehniliselt võimalik
ning majanduslikult otstarbekas parandada, jäi maakohtule selgusetuks, miks seda siiski tehti.
Maakohus märkis, et nõudepesumasina nõuetekohasel töötamisel ei ole vee leket põrandal, vaid
vesi põrandal annab veelkord kinnitust sellest, et masin ei olnud töökorras ka sel juhul, kui pump
oli tõepoolest vahetatud.
Isegi kui lugeda, et kostja on hageja teostatud tööd on vastu võtnud, ei muuda see VÕS § 76
lg-s 1 sätestatud põhimõtet. Töö vastuvõtmine ei võta iseenesest tellijalt õigust tugineda
puudustele tehtud töös.

MENETLUSOSALISTE TAOTLUSED JA PÕHJENDUSED

4. OÜ Alledem esitas apellatsioonkaebuse, milles taotleb Viru Maakohtu 21. detsembri 2015
otsuse tühistamist ja uue otsuse tegemist, millega hagi rahuldada. Apellant palub jätta
menetluskulud vastustaja kanda.
Apellatsioonkaebuses esitatud väidete kohaselt:
1) on kohus jätnud tähelepanuta, et lepingu tingimusteks oli ainult detailide vahetus. Lepingu
tingimuste analüüsimisel ei arvestanud kohus poolte seaduslike esindajate ega tunnistaja
V.Š. ütlustega. Kostja oli teavitatud masina seisukorrast ja optimaalsest lahendusest (uue masina
soetamine), kuid rahaliste vahendite puudumiste tõttu võttis kostja riski ja tellis detailide
vahetamise. Tööd tehti kostja korraldusel;
2) oli nõudepesumasin remondijärgselt töökorras ja sihipäraselt kasutatav (tunnistajate V.Š. ja
T.K. ütlused). Võimalikud järgnevad rikked tulenesid masina amortisatsioonist või ebaõigest
ekspluatatsioonist;
3) toimusid diagnostika ja veepumba vahetus (esimene remont) hageja juures. Nõudepesumasin
oli ära viidud kostja juurde ja järgmised kolm remonti toimusid kostja juures. Järelikult töötas
masin pärast esimest remonti. Kostja seadusliku esindaja ütlustest tulenevalt oli meister kutsutud
seoses veega põrandal. Seega oli pesupump enne veejagaja vahetamist (veejagaja remont oli juba
teine töö ja ei olnud seotud pesupumba remondiga) töökorras ja pesumasin töötas. Kostja seaduslik
esindaja ei viidanud nõudepesumasina mittetöötamisele, vaid ainult veele põrandal. Tunnistaja
T.K. ütlustest tuleneb, et pärast teist remonti (veejagaja vahetamist) tegi nõudepesumasin paar
pesu, aga hiljem oli sama probleem. Asja materjalidest nähtuvalt ei töötanud nõudepesumasin



                                                  3
seekord küttekeha tõttu, mis on juba teine detail ning ei ole seotud veejagaja ja pesupumbaga.
Apellant tõi paralleele sõiduauto remondiga.
5. OÜ Mäenurga Talu vaidleb apellatsioonkaebusele vastu ja taotleb selle läbivaatamata jätmist.
Vastustaja palub jätta menetluskulud apellandi kanda.
Vastuväidete kohaselt:
1) taotleb vastustaja TsMS § 643 alusel apellatsioonkaebuse läbi vaatamata jätmist.
Apellatsioonkaebus on ebaõigesti võetud ringkonnakohtu menetlusse;
2) ei ole apellant põhjendanud apellatsioonkaebuses nimetatud õigusnormide kohaldamise
vajalikkust või ebaõiget kohaldamist;
3) on maakohus andnud õige hinnangu võlgnevuse sissenõutavuse ja lepingu tingimuste kohta.
Apellant teostas töid mittenõuetekohaselt ja ebakvaliteetselt. Apellant ei ole töövõtulepingut
täitnud, sest vastustajale ei ole töötavat masinat üle antud;
4) on maakohus lepingu tingimuste analüüsimisel arvestanud kostja ja hageja seaduslike
esindajate, samuti tunnistaja V.Š. ütlusi. Apellandi põhjendus masina halva remondieelse
seisukorra osas ei ole asjakohane. Apellant oli masina seisukorrast teadlik ja sõlmis töövõtulepingu
masina remondiks. Tunnistaja V.Š. ütlused ei tõenda, et masin töötas vastustajale üleandmise ajal.
Tunnistaja T.K. ütlustega on vastupidiselt apellandi poolt väidetule tõendatud, et masin ei töötanud
ja seda ei saadudki korda;
5) ei ole apellatsioonkaebuses toodud käsitlus sõiduauto remondi kohta asjakohane.

RINGKONNAKOHTU PÕHJENDUSED

6. Ringkonnakohus leiab, et apellatsioonkaebus tuleb rahuldada. Ringkonnakohus tühistab Viru
Maakohtu 21. detsembri 2015 otsuse ja teeb asjas uue otsuse, millega rahuldab OÜ Alledem hagi
OÜ Mäenurga Talu vastu ning mõistab välja OÜ-lt Mäenurga Talu OÜ Alledem kasuks
võlgnevuse 819,93 eurot ja viivise 113,09 eurot.
7. Tegemist on lihtmenetluse asjaga. Vastuses apellatsioonkaebusele on vastustaja taotlenud TsMS
§ 643 alusel apellatsioonkaebuse läbivaatamata jätmist.
Seadusest tulenevalt on lihtmenetluses tehtud asjades edasikaebeõigus apellatsioonimenetluses
piiratud. Vastavalt TsMS § 637 lg-le 21 võetakse § 405 lg-s 1 nimetatud asjas esitatud
apellatsioonkaebus menetlusse üksnes juhul, kui maakohtu otsuses on antud luba
edasikaebamiseks või kui maakohtu otsuse tegemisel on selgelt ebaõigesti kohaldatud
materiaalõiguse normi või on selgelt rikutud menetlusõiguse normi või on selgelt ebaõigesti
hinnatud tõendeid ja see võis oluliselt mõjutada lahendit.
Ringkonnakohus leiab, et maakohus on vaidlustatud otsuse tegemisel selgelt ebaõigesti kohaldatud
materiaalõiguse normi, rikkunud menetlusõiguse normi ja samuti selgelt ebaõigesti hinnatud
tõendeid ning see on oluliselt mõjutanud asjas tehtud lahendit. Seetõttu on alusetu vastustaja väide
kaebuse ebaõigesti menetlusse võtmise kohta.
8. Asja materjalide kohaselt nõuab hageja kostjalt arve nr T20130233 (tl 24) ja arve nr T20130307
(tl 20) alusel kokku 819, 93 euro (519, 79 + 300, 14 eurot) tasumist.
Pooled ei vaidle selle üle, et nende vahel oli suuline töövõtuleping nõudepesumasina remondiks.
Vaidlus seisneb eelkõige selles, kas suulise töövõtulepingu järgne tasu on muutunud
sissenõutavaks. Samuti vaidlevad pooled selle üle, kas töö vastas lepingutingimustele või mitte.




                                                 4
9. Asja materjalidest nähtuvalt on ringkonnakohtu arvates poolte vahel sõlmitud kaks suulist
töövõtulepingut – esimene 15.05.2013 (tl 23) ja teine 18.07.2013 (tl 21). Mõlema töövõtulepingu
esemeks oli nõudepesumasina remont.
VÕS § 635 lg 1 kohaselt kohustub töövõtulepinguga üks isik (töövõtja) valmistama või muutma
asja või saavutama teenuse osutamisega muu kokkulepitud tulemuse (töö), teine isik (tellija) aga
maksma selle eest tasu.
Tulenevalt töövõtulepingu mõistest ning asjas olevatest tellimustest nr 13183 ja nr 13275 ning
arvetest nr T20130233 ja nr T20130307 on ebaõige apellandi väide, et töövõtulepingu esemeks oli
ainult detailide vahetus, mitte aga nõudepesumasina parandamine. Asja materjalide põhjal on
tuvastatav asjaolu, et kostja soovis siiski nõudepesumasina remonti (mitte ei soovinud ainult
nõudepesumasina detailide vahetust).
10. Töövõtuleping on tasuline leping. Töövõtja põhikohustuseks on VÕS § 635 lg 1 kohaselt töö
(valmis)tegemine, tellija põhikohustuseks aga töö eest tasu maksmine. Need kohustused on
omavahel vastastikuses (sünallagmaatilises) suhtes.
Hageja nõuab kostjalt lepingujärgse tasu maksmist. Selle nõude rahuldamiseks tuleb kindlaks teha,
kas hageja tasunõue on muutunud sissenõutavaks (VÕS § 82 lg 7 mõttes) ja kas kostja on esitanud
sellele nõudele vastuväiteid, mis välistaks nõude maksmapaneku kestvalt või annaks õiguse selle
rahuldamisest ajutiselt keelduda.
Töövõtja tasunõue muutub VÕS § 637 lg 3 järgi sissenõutavaks töö valmimisega. Kui on kokku
lepitud töö vastuvõtmine tellija poolt või kui see on tavaline, muutub töövõtja tasunõue VÕS
§ 637 lg 4 esimese lause järgi sissenõutavaks, kui töö on vastu võetud või loetakse vastuvõetuks.
Käesoleval juhul ei ole pooled kokku leppinud töö vastuvõtmises tellija poolt. Arvestades
remonditööde objekti ja mahtu, ei saa väita, et töö vastuvõtmine eraldi vormistatava toiminguna
oleks tavaline. Eeltoodu alusel on ringkonnakohus seisukohal, et antud juhul kohaldub VÕS § 637
lg 3, mille kohaselt muutus tasunõue sissenõutavaks töö valmimisest.
Lähtudes eeltoodust ei nõustu ringkonnakohus maakohtu seisukohaga, et kuna tööde üleandmise-
vastuvõtmise akte vormistatud ei ole, siis ei ole töid vastu võetud ning tasunõue ei ole muutunud
sissenõutavaks.
11. Antud juhul on tasunõue muutunud sissenõutavaks ka arvestades VÕS § 637 lg-s 5 sätestatut.
VÕS § 637 lg 5 kohaselt tellija ei pea töö eest tasuma enne, kui tal on olnud võimalus asi üle
vaadata.
Kostja seaduslik esindaja Aleksander Dubrov ütluste kohaselt (tl 117) viis ta hageja juurest
nõudepesumasina ära seda eelnevalt kontrollimata, sest masin oli juba transportimiseks valmis
pandud.
Ringkonnakohus leiab, et kostjal oli võimalik 15.05.2013 sõlmitud töövõtulepingu alusel tehtud
töö üle vaadata pärast seda, kui ta viis nõudepesumasina asupaika ja paigaldas selle, s.o tal oli
võimalik kontrollida nõudepesumasina korrasolekut selle tavalises paiknemiskohas. Juhul, kui
nõudepesumasin ei töötanud, pidi ta sellest informeerima mõistliku aja jooksul töövõtjat (kostjat),
kuid kostja ei ole teatanud hagejale, et pärast remonti nõudepesumasin ei töötanud. Seega on
muutunud 15.05.2013 töövõtulepingu järgne töötasu sissenõutavaks VÕS § 637 lg 3 ja 5 alusel.
Samuti on muutunud sissenõutavaks 18.07.2013 sõlmitud töövõtulepingu järgne tasu. Nimetatud
töövõtulepingu järgseid töid teostati kostja asukohas ning tal oli võimalik remonditööd üle vaadata
(s.o kontrollida nõudepesumasina töökorras olekut).




                                                 5
12. Vastavalt VÕS § 82 lg-le 7 kohustus muutub sissenõutavaks, kui võlausaldajal on õigus nõuda
kohustuse täitmist. Kui lepingust ei tulene teisiti, võib võlausaldaja nõuda kohustuse täitmist
kohustuse täitmise tähtpäeva või kohustuse täitmiseks ettenähtud tähtaja möödumisel.
Arvestades VÕS § 82 lg-s 7 sätestatut muutus 15.05.2013 sõlmitud töövõtulepingu järgne töötasu
nõue sissenõutavaks alates 24.05.2013 ning 18.07.2013 sõlmitud töövõtulepingu järgne töötasu
muutus sissenõutavaks alates 26.07.2013.
13. Kostja on keeldunud tasu maksmisest, väites, et töö ei vastanud lepingutingimustele ning
seetõttu on VÕS § 111 alusel kostjal kui tellijal õigus keelduda omapoolsete kohustuste täitmisest,
eelkõige töövõtjale tasu maksmisest puudustele vastavas ulatuses (maksmisest keeldumise õigus
on ka siis, kui töö on vastu võetud). Siinkohal ei ole kostja täpsustanud, millised olid puudused
töös ning kui suures ulatuses seetõttu on kostjal õigus keelduda tasu maksmisest. Asja
materjalidest ei nähtu, et kostja oleks hagejale teatanud enne kohtumenetluse algust puudustest
töös.
Käesoleval juhul oli töövõtuleping sõlmitud nõudepesumasina remonttööde tegemiseks. Kui
remonditööd ei ole edukad, st kui asja remontimise tulemusena ei saa sellel esinenud viga
kõrvaldatud, ei ole kokku lepitud tulemus saavutatud ega leping täidetud. Antud juhul ei ole kostja
tõendanud asjaolu, et nõudepesumasina remontimise tulemusena ei kõrvaldatud sellel esinenud
viga (s.o viga, mille esinemise tõttu nõudepesumasin remonti anti).
Töövõtulepingud sõlmiti 15.05.2013 ja 18.07.2013, hageja on pöördunud tasu nõudega kohtusse
20.05.2015. Kostja väitel ei olnud nõudepesumasin töökorras kohe pärast remonti, s.o väidetavad
puudused avastas kostja koheselt pärast nõudepesumasina remonti. Samas ei ole kostja esitanud
kohtumenetluse kestel tõendeid selle kohta, et ta oleks hagejale VÕS § 644 lg 1 kohaselt mõistliku
aja jooksul teatanud töö lepingutingimustele mittevastavusest.
Toimikus on kostja 22.01.2015 e-kiri Kreedix OÜ-le (tl 49), milles ta märgib, et ei ole nõus võlga
tasuma, kuna nõudepesumasin ei ole pärast remonti töökorras ja ta on sellest OÜ-d Alledem
teavitanud. Nimetatud kiri ei anna alust asuda seisukohale, et kostja oleks teavitanud hagejat töö
lepingutingimustele mittevastavusest. Kuna puuduvad tõendid selle kohta, et kostja oleks enne
kohtumenetluse algust teavitanud hagejat puudustest töös, siis on toimunud töö
lepingutingimustele mittevastamisest teatamine ebamõistliku tähtaja jooksul. Samuti ei ole kostja
tõendanud seda, et asjas esinevad VÕS § 645 lg-s 1 sätestatud alused, s.o et kostja tellijana võib
tugineda lepingutingimustele mittevastavusele sõltumata sellest, et ta ei teatanud õigeaegselt
lepingutingimustele mittevastavusest.
14. VÕS § 644 lg 3 järgi kui tellija ei teata töövõtjale töö lepingutingimustele mittevastavusest
õigeaegselt või ei kirjelda oma majandus- või kutsetegevuses sõlmitud lepingu puhul töö
lepingutingimustele mittevastavust piisavalt täpselt, ei või tellija töö lepingutingimustele
mittevastavusele tugineda. Kui teatamata jätmine on mõistlikult vabandatav, võib tellija siiski
lepingutingimustele mittevastavusele tuginedes alandada makstavat tasu või nõuda, et töövõtja
hüvitaks tekitatud kahju, välja arvatud saamata jäänud tulu.
Antud juhul ei ole kostja soovinud alandada makstavat tasu ega nõudnud kahju hüvitamist, vaid
on tuginenud VÕS § 111 lg-st 1 tulenevale kohustuse täitmise keeldumise õigusele.
Ringkonnakohus leiab, et kuna kostja tellijana ei ole teatanud hagejale kui töövõtjale töö
lepingutingimustele mittevastavusest õigeaegselt (s.o mõistliku aja jooksul), siis on ta VÕS § 644
lg 3 järgi kaotanud õiguse tugineda töö lepingutingimustele mittevastavusele, st kostja ei saa
keelduda tasu maksmisest põhjusel, et hageja andis talle väidetavalt üle puudustega töö.
15. Tööde vastuvõtmine ei mõjuta iseenesest kostja õigust tugineda lepingurikkumisele ja kasutada
sellest tulenevaid õiguskaitsevahendeid. Küll peab kostja arvestama, et need asjaolud on tema
tõendada, st kui ta ei suuda tõendada tehtud töö lepingutingimustele mittevastavust ja sellest


                                                6
tulenevalt hageja nõuet välistava õiguskaitsevahendi kasutamist, peab ta hagejale kokkulepitud
tasu maksma.
Kokkulepitud tasu maksmisest saab tellija keelduda üksnes juhul, kui tal on rahaline nõue töövõtja
vastu kahju hüvitamiseks VÕS § 115 lg 1 järgi või kulutuste hüvitamiseks VÕS § 646 lg 5 järgi
ulatuses, milles tellija tasaarvestab selle tasunõudega. Lisaks võib tellija keelduda tasu
maksmisest, kui ta alandab puudustele tuginedes lepingujärgset hinda VÕS § 112 lg 1 alusel, hinna
alandamise võrra. Samuti vabaneb tellija tasu maksmise kohustusest VÕS § 116 lg 1 alusel
lepingust taganedes.
Antud juhul ei ole kostja kasutanud eelloetletud õiguskaitsevahendeid, s.o kostja ei ole kasutanud
hageja nõuet välistavaid õiguskaitsevahendeid.
16. Kuigi kostjal ei ole VÕS § 111 lg 1 alusel õigus keelduda omapoolsete kohustuste täitmisest
seetõttu, et ta on VÕS § 644 lg 3 järgi kaotanud õiguse tugineda töö lepingutingimustele
mittevastavusele, märgib ringkonnakohus, et kostja ei ole ka tõendanud töö lepingutingimustele
mittevastavust.
Kostja ei ole tõendanud oma väidet, et nõudepesumasin ei olnud remondijärgselt töökorras ja
sihipäraselt kasutatav. Nimetatud asjaolu ei tõenda tunnistajate T.K., H.K., Ü.T. ja kostja
seadusliku esindaja A. Dubrovi vande all antud ütlused (nagu on ekslikult leidnud maakohus).
Tunnistaja T.K. ütluste kohaselt (tl 121) „Enne seda töötas, peale seda oli kutsutud
meister./…/Paar pesu see ikka tegi, aga hiljem oli sama probleem.“
Tunnistaja Ü.T. ütlustest nähtuvalt (tl 120) käidi ühel korral nõudepesumasinat parandamas ja
pärast seda ei ole masinat kasutatud.
Tunnistaja H.K. ütluste kohaselt (tl 119) teab ta seda, et naised helistasid kogu aeg, et masin ei
tööta.
Kostja seadusliku esindaja A. Dubrovi ütluste järgi (tl 117-118) teavitas ta hagejat korduvalt
nõudepesumasina mitte töökorras olekust.
Ringkonnakohtu arvates ei võimalda eelviidatud ütlused tuvastada, millises seisukorras oli
nõudepesumasin hageja poolt 15.05.2013 ja 18.07.2013 töövõtulepingute täitmise tulemusena.
Tunnistajate T.K., H.K., Ü.T. ja kostja seadusliku esindaja A. Dubrovi vande all antud ütlused on
laialivalguvad ja üldsõnalised ning nende alustel ei ole tuvastatav, millises seisus oli
nõudepesumasin hageja poolt lepingute täitmise tulemusel. Tunnistaja V.Š. ja hageja seadusliku
esindaja E. Trummi vande all antud ütluste kohaselt oli nõudepesumasin remondijärgselt
töökorras ja kostja ei ole tõendanud kohtumenetluse käigus vastupidist.
15. Lähtudes kõigest eeltoodust leiab ringkonnakohus, et hagi tuleb rahuldada ning kostjalt välja
mõista hageja kasuks arvete nr T20130233 ja nr T20130307 alusel tasumisele kuuluv summa
819,93 eurot, millele lisandub viivis 113,09 eurot.
Kostja vastuväite kohaselt on viivisesumma põhjendamatult suur ja selle esitamine on vastuolus
hea usu põhimõttega, sest hageja on ise rikkunud omapoolseid kohustusi.
VÕS § 113 lg 1 kohaselt rahalise kohustuse täitmisega viivitamise korral võib võlausaldaja nõuda
võlgnikult viivitusintressi (viivis), arvestades kohustuse sissenõutavaks muutumisest kuni kohase
täitmiseni.
Antud juhul on hageja nõudnud viivist kindla summana (viivise arvestus tl 25) ning ei ole esitanud
viivise nõuet kuni kohase täitmiseni. Hageja on nõudnud viivist seaduses sätestatud määras ning
seetõttu on ebaõige kostja väide, et viivisesumma on põhjendamatult suur. Tõendatud ei ole
hagejapoolne lepingu rikkumine ning viivise nõude esitamine ei ole vastuolus hea usu
põhimõttega.


                                                7
16. Kuna hagi ja apellatsioonkaebus kuuluvad mõlemad rahuldamisele, siis jäävad menetluskulud
maakohtus ja ringkonnakohtus TsMS § 162 lg 1 alusel kostja kanda.
TsMS § 174 lg 4 kohaselt kui maakohus kohtuotsuses või asja lõpetavas määruses menetluskulusid
kindlaks ei määra, määrab tsiviilasja lahendanud maakohus menetluskulude rahalise suuruse
kindlaks pärast kohtuotsuse või menetlust lõpetava määruse jõustumist käesoleva seadustiku § 177
lõikes 2 sätestatud korras. Kaebuse lahendamisel maakohtu kohtuotsuse või asja lõpetava määruse
peale, millega maakohus menetluskulusid kindlaks ei määranud, kõrgema astme kohus
menetluskulude rahalist suurust ei määra.
Antud juhul ei ole maakohus menetluskulusid kindlaks määranud ning tulenevalt TsMS § 174
lg-st 4 ei määra ringkonnakohus menetluskulude rahalist suurust.



/allkirjastatud digitaalselt/     /allkirjastatud digitaalselt/    /allkirjastatud digitaalselt/
    Triin Uusen-Nacke                   Andra Pärsimägi                   Viivi Tomson




                                                 8

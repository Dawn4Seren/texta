                             KOHTUMÄÄRUS
   Kohus                                  Tartu Ringkonnakohus
   Määruse tegemise aeg ja koht           15. november 2016 Tartu (kirjalik menetlus)
   Kriminaalasja number                   1-16-553
   Kohtukoosseis                          Mati Kartau, Maarika Kuusk, Tiit Lõhmus


   Vaidlustatud kohtulahend               Viru Maakohtu (Jõhvi kohtumaja) 19. oktoobri 2016
                                          määrus Sander Saare (ik 39607161913) tingimisi enne
                                          tähtaega    elektroonilise  valvega     vangistusest
                                          vabastamata jätmise kohta
   Kaebuse esitaja ja kaebuse liik        Süüdimõistetu Sander Saar, määruskaebus


   RESOLUTSIOON
   Jätta Viru Maakohtu 19. oktoobri 2016 määrus muutmata ja määruskaebus
   rahuldamata.


   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada
   määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.


   Asjaolud ja menetluse käik
1. Pärnu Maakohtu 20. aprilli 2016 otsusega mõisteti Sander Saarele KarS § 215 lg 2 p 1, 2 järgi
   ja KarS § 68 lg 1, § 69 lg 6, 7 ja § 65 lg 2 alusel karistuseks 10 kuud ja 23 päeva vangistust.
   Karistuse kandmise alguseks loeti 31. mai 2016 ja karistuse kandmise lõpuks 23. aprill 2017.
2. Viru Vangla esitas 27. septembril 2016 Viru Maakohtule materjalid kinnipeetava S. Saare
   vangistusest tingimisi enne tähtaega elektroonilise valvega vabastamise otsustamiseks.
3. Viru Maakohtu 19. oktoobri 2016 määrusega jäeti süüdimõistetu vangistusest tingimisi enne
   tähtaega vabastamata. S. Saart on kriminaalkorras karistatud kolmel korral ning kannab
   esimest reaalset vanglakaristust. Väärteokorras on isikut karistatud kokku 39-l korral.
   Süüdimõistetul puudub nii põhiharidus kui ka eriala ning garanteeritud töökoht vabaduses.
   Samuti on isikul sõltuvus narkootilistest ainetest.
4. Samas leidis maakohus, et vangistus on süüdimõistetule avaldanud positiivsest mõju, kuna ta
   on vangistuses olles läbinud „Köögiviljakultuuride tundmaõppimise ja kasvatamise“
   koolituse, osalenud sotsiaalprogrammis „Eluviisitreening õigusrikkujatele“ ning osaleb
   sõltlastele suunatud nõustamises. Samuti on positiivne, et vabanemise korral on S. Saare ema
   nõus teda toetama ning tal on olemas kindel elukoht.
5. Kuid maakohtu hinnangul ei ole isiku varasemad karistused ja määratud kriminaalhooldus
   süüdimõistetu puhul eesmärki täitnud. Ta pole neist järeldusi teinud ega hoidunud uute
   süütegude toimepanemisest. Maakohtu arvates ei ole usutav, et isik hakkaks vabaduses
   õiguskuulekalt käituma. Arvestades toimepandud kuritegude asjaolusid ja korduvaid karistusi,
   ei ole maakohtu hinnangul S. Saare tingimisi enne tähtaega vangistusest vabastamine
   elektroonilise järelevalve alla õigustatud ja oleks liialt ennatlik. Kuna isik on jätkanud
   kuritegelikku eluviisi olenemata asjaolust, et ta on ka varasemalt vabastatud karistuse
   kandmisest tingimuslikult, siis ei osuta kriminaalhooldus isikule piisavat mõju ja oleks
   ebaotstarbekas. Maakohus on veendunud, et võimaluse korral eiraks süüdimõistetu
   ühiskonnas kehtestatud reegleid omakasu eesmärgil. S. Saar on kahel korral viibinud
   kriminaalhoolduse kontrolli all ning mõlemal korral oli süüdimõistetul tõsiseid probleeme
   katseaja nõuete täitmisega.
6. Maakohtul puudub veendumus, et karistuse eesmärgid on täidetud ning isik ei pane enam uusi
   kuritegusid toime. Seetõttu oleks isiku ennetähtaegne vangistusest vabastamine liialt ennatlik
   ning seeläbi oleks oluliselt riivatud ühiskonna õiglustunne. Vangistus osutab süüdimõistetule
   paremat mõju kui vabaduses viibimine. Kinnipeetaval on võimalik järelejäänud vangistuse
   jooksul teha järeldusi oma varasemast käitumisest, osaleda täiendavates sotsiaalprogrammides
   ja võimaluse korral ka tööhõives. Sellest tulenevalt leidis maakohus, et S. Saarel tuleb jätkata
   karistuse kandmist vanglas.


   Määruskaebus
7. Maakohtu määruse peale esitas kaebuse S. Saar, kes taotleb Viru Maakohtu määruse
   tühistamist ja vangistusest tingimisi enne tähtaega elektroonilise valvega vabastamist.
   Süüdimõistetu arvates jättis maakohus ta vabastamata ilma piisava põhjenduseta. S. Saar
   märgib, et see on tema viimane võimalus taotleda ennetähtaegset vabastamist. Tema
   vabastamist toetab nii vangla, kriminaalhooldaja kui ka prokuratuur. S. Saar leiab, et tema
   vabastamata jätmise põhjuseks ei saa olla üksnes see, et ta on vabaduses olles rikkunud
   kriminaalhooldusnõudeid. Ta on kinnipidamiskohas hästi käitunud ning tal puuduvad
   distsiplinaarkaristused. Süüdimõistetu leiab, et ta on valmis täitma ühiskonnas kehtestatud
   reegleid. Samuti taotleb S. Saar endale riigi õigusabi korras kaitsjat. Ta ei taotlenud
   varasemalt kaitsjat, sest tema vabastamist toetasid nii vangla, kriminaalhooldaja kui ka
   prokuratuur.


   Ringkonnakohtu seisukoht
8. Ka ringkonnakohus ei vabasta S. Saart vangistusest tingimisi enne tähtaega. Maakohus on
   kõiki asjas tähtsust omavaid asjaolusid kogumis hinnanud ja kohtukolleegium nõustub igati
   vaidlustatava määruse põhjendustega. Seetõttu märgib ringkonnakohus vastusena
   määruskaebusele vaid järgmist.
9. Esmalt märgib ringkonnakohus, et jätab S. Saare taotluse talle riigi õigusabi korras kaitsja
   määramiseks rahuldamata. Tutvudes esitatud määruskaebusega, leiab ringkonnakohus, et S.
   Saar on võimeline edukalt oma õigusi iseseisvalt ilma kaitsja abita kaitsma ning S. Saare poolt
   koostatud määruskaebus on piisavalt põhjendatud.
10. S. Saart on vaatamata tema noorele eale kriminaalkorras karistatud kolmel korral ning 39
    korral väärteokorras. Käesolevat vangistust kannab S. Saar seetõttu, et pani katseajal toime
    taaskord kuriteo. Soodusteguriks S. Saare poolt kuritegude toimepanemisel on
    alkoholitarvitamine ning grupi mõju. Samuti on S. Saarel diagnoositud sõltuvus kanepist.
    Sellest tulenevalt puudub ringkonnakohtul veendumus, et S. Saar suudab vabaduses olles
    hoiduda uute kuritegude toimepanemisest. Talle on varasemalt korduvalt antud võimalusi
    kanda mõistetud karistusi tingimisi vabaduses, kuid ta ei ole mõistetud karistustest järeldusi
    teinud ning on jätkanud kuritegelikku käitumist. Ka vangla iseloomustuse kohaselt õigustab S.
    Saar oma tegusid ja käitumist ning ei väärtusta ühiskonnas toimivaid reegleid. Eeltoodu alusel
    on ringkonnakohus seisukohal, et mõistetud karistus ei ole süüdimõistetu puhul veel eesmärki
    täitnud. S. Saare eelnev elukäik ja kuriteo toimepanemise asjaolud ei tekita ringkonnakohtus
    usaldust, et isik suudab sellel korral katseaja edukalt läbida. Lisaks eeltoodule välistavad
    süüdlase vabastamise praegusel hetkel ka karistuse preventiivsed eesmärgid.
11. Kuigi vangla ja prokuratuur on S. Saare ennetähtaegse vabastamise osas toetaval seisukohal,
    ei ole see kohtu jaoks siduv. Ainult kohus otsustab KarS § 76 lg-s 4 toodud asjaolusid
    kogumis arvestades, kas kinnipeetava ennetähtaegne vabastamine on põhjendatud. Maakohtu
    vastav määrus on nõuetekohaselt põhistatud. Kuigi S. Saare puhul esineb ka vabastamist
    toetavaid asjaolusid, on tema vabastamine käesolevalt siiski eelnevas punktis toodud põhjustel
    välistatud.
12. Eeltoodust tulenevalt ja juhindudes KrMS §-st 390 ja § 337 lg 1 p-st 1 tuleb jätta Viru
    Maakohtu 19. oktoobri 2016 määrus muutmata ning määruskaebus rahuldamata.



       /allkiri/                            /allkiri/                            /allkiri/
       Mati Kartau                          Maarika Kuusk                        Tiit Lõhmus

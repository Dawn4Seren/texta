                            KOHTUOTSUS
                                 EESTI VABARIIGI NIMEL


Kohus                                       Harju Maakohus

Otsuse tegemise aeg ja koht                 22. märtsil 2016.a. Tallinnas, Harju Maakohtu
                                            Liivalaia kohtumajas

Väärteoasja number                          4-16-1331

Kohtunik                                    Anne Rebane

Sekretär                                    Merike Kunnus

Tõlk                                        Maksim Tšurkin

Väärteoasi                                  Jevgeni Roždestvenski väärteoasi LS § 201 lg 2
                                            järgi

Menetlusalune isik                          Jevgeni Roždestvenski, isikukood: 39503170270;
                                            elukoht: XXX; kodakondsus: EV; töökoht: puudub

Väärteoasja arutati menetlusaluse isiku osavõtuta VTMS § 90 lg 1 alusel

Kohtuväline menetleja                       Politsei- ja Piirivalveameti Põhja Prefektuuri
                                            esindaja Hannes Küünarpuu

Väärteoprotokolli number                    AB1391755 väärteoasjas nr 2317,16,001125

RESOLUTSIOON                                Juhindudes VTMS §-st 107 lg 1 p 1, §-st 83 p 2,
                                            § 109, § 111 ning KarS § 48, kohus otsustas:

1. Süüdi tunnistada Jevgeni Roždestvenski 03.02.2016.a. toime pandud väärteos LS § 201 lg
   2 järgi ja karistada arestiga 15 (viisteist) päeva.
2. Jevgeni Roždestvenskil tuleb aresti kandmisele asuda hiljemalt 11.aprillil 2016.a. Põhja
   Prefektuuri Arestimajas aadressil Rahumäe tee 6, Kristiine linnaosa, Tallinn.
3. Tähtaegselt aresti kandmisele mitteasumise korral kohaldada Jevgeni Roždestvenski suhtes
   sundtoomist.


Edasikaebamise kord
Kui kohtumenetluse pool soovib kasutada apellatsiooniõigust, peab ta sellest kirjalikult teatama
Harju Maakohtule 7 päeva jooksul, alates kohtuotsuse lõpposa kuulutamisest.
Apellatsiooni esitamisel on kohtuotsus tervikuna kättesaadav Harju Maakohtu Liivalaia
kohtumaja kantseleis 15. päeval apellatsiooniteate esitamisest.

Otsuse peale võib esitada apellatsioonkaebuse Tallinna Ringkonnakohtule 15 päeva jooksul,
alates päevast, mil kohtuotsus on kohtumenetluse pooltele Harju Maakohtu kantseleis
tutvumiseks kättesaadav.

KOHTUOTSUSE PÕHIOSA

Menetluse käik ja asjaolud

Harju Maakohtu menetlusse saabusid Politsei- ja Piirivalveameti Põhja Prefektuurist
väärteoasja nr 2317,16,001125 materjalid Jevgeni Roždestvenski poolt toime pandud LS § 201
lg 2 järgi kvalifitseeritava väärteo kohta koos taotlusega kohaldada Jevgeni Roždestvenski
suhtes karistusena aresti.

Kohtu põhjendused ja seisukoht

VTMS-i § 83 p 2 kohaselt arutab väärteoasja maakohtunik, kui väärteoasja arutades on vaja
otsustada aresti mõistmine. VTMS-i § 90 lõike 1 alusel arutati väärteoasja ilma menetlusaluse
isiku osavõtuta. Väärteoasja toimikust (tl 16) nähtub, et Jevgeni Roždestvenski sai 04.märtsil
kätte kohtukutse, milles muuhulgas on märgitud, et kui menetlusalune isik kohtuistungile ei
ilmu, siis arutatakse väärteoasja ilma tema osavõtuta. Väärteoasja toimikus olevast õiendist (tl
20) nähtub, et Jevgeni Roždestvenski jõudis kohtuistungile hilinemisega, kui kohtuotsus oli
juba kuulutatud, ja sai kohtuotsuse allkirja vastu kätte.

LS § 201 lg 2 alusel karistatakse vastava kategooria mootorsõiduki juhtimisõiguseta isikut, kes
on mootorsõiduki juhtimiselt kõrvaldatud või kelle mootorsõiduki juhtimisõigus on peatatud,
kehtetuks tunnistatud või kellelt on mootorsõiduki juhtimisõigus ära võetud, mootorsõiduki
juhtimise eest rahatrahviga kuni 300 trahviühikut või arestiga.

LS § 90 lg 1 p 1,3 tulenevalt ei tohi mootorsõidukit juhtida isik, kellel ei ole vastava kategooria
või alamkategooria mootorsõiduki juhtimisõigust; kes ei täida juhile ja mootorsõidukile
kehtestatud ja juhiloale märgitud nõudeid või kes on kõrvaldatud sõiduki juhtimiselt vastavalt
käesoleva seaduse §-le 91.

LS § 91 tulenevalt on sõiduki juhtimiselt kõrvaldamine liiklusjärelvalve teostaja otsus, mille
sisuks on sõiduki juhtimise keelamine kuni juhtimiselt kõrvaldamise aluse äralangemiseni.
Sõiduki juhtimiselt kõrvaldamise alused on loetletud LS § 91 lg-s 2.

Väärteoprotokollist nähtuvalt juhtis Jevgeni Roždestvenski 03.02.2016.a. kell 02:17 Tallinnas
Sõpruse puiesteel mootorsõidukit BMW 528i, omamata vastava kategooria mootorsõiduki
juhtimisõigust, olles eelnevalt LS § 91 lg 2 p 3 alusel mootorsõiduki juhtimiselt kõrvaldatud.

LS § 91 lg 2 p 3 sätestab sõiduki juhtimiselt alusena vastava kategooria mootorsõiduki
juhtimisõiguse puudumise.

Vastavalt KrMS-i §-le 60 lõikele 2 on tõendatus kohtul tõendamise tulemusena kujunenud
veendumus, et tõendamiseseme asjaolud on olemas või puuduvad. KrMS-i § 61 lõigete 1 ja 2
kohaselt ei ole ühelgi tõendil kindlaksmääratud jõudu. Kohus hindab tõendeid nende kogumis
oma siseveendumuse kohaselt.
Jevgeni Roždestvenski poolt LS § 201 lg 2 järgi kvalifitseeritava väärteo (03.02.2016.a. kell
02:17 Tallinnas Sõpruse puiesteel mootorsõiduki BMW 528i juhtimine, omamata vastava
kategooria mootorsõiduki juhtimisõigust, olles eelnevalt LS § 91 lg 2 p 3 alusel mootorsõiduki
juhtimiselt kõrvaldatud) toimepanemine on tõendatud:

   1) Isikusamasuse tuvastamise protokolliga, millest nähtuvalt osutus isikuks, kelle suhtes
      03.02.2016.a. kohaldati isikusamasuse tuvastamist, Jevgeni Roždestvenski.
      Isikusamasus tuvastati isiku passi ja politsei andmekogu kontrollimise abil. Jevgeni
      Roždestvenski on isikusamasuse tuvastamise protokollile alla kirjutanud. Kohus
      märgib, et isikusamasuse tuvastamise protokoll sisaldab trükiviga meetme kohaldamise
      alguse aja lahtris, ent kohtu hinnangul ei mõjuta viga protokolli tõenduslikku kvaliteeti;
   2) Menetlusaluse isiku (Jevgeni Roždestvenski) ülekuulamisel antud ütlustega, millest
      nähtuvalt on Jevgeni Roždestvenski väärteo toimepanemist tunnistanud ja põhjendanud
      oma tegu sooviga toimetada sõiduk BMW 528i (XXX) Statoilist koju (Sõpruse pst 232).
      Jevgeni Roždestvenski on väljendanud kahetsust ja möönnud, et see ei olnud tal esimene
      kord niisugust tegu toime panna;
   3) Väljavõttega Maanteeameti liiklusregistrist (seisuga 09.02.2016.a.), millest nähtuvalt
      puudub Jevgeni Roždestvenskil kehtiv juhiluba;
   4) Sõiduki juhtimiselt kõrvaldamise otsusega (12.12.2015.a.), millest nähtub, et Jevgeni
      Roždestvenski on kõrvaldatud mootorsõiduki BMW 528i (XXX) juhtimiselt kui isik,
      kel puudub vastava kategooria mootorsõiduki juhtimise õigus (s.o. LS § 91 lg 2 p 3
      alusel).

Tõenditest nähtuvalt on täidetud LS-i § 90 lg 1 p 1,3 objektiivne teokoosseis J.Roždestvenski
käitumises, s.o. mootorsõiduki juhtimise keelu rikkumine. Tegu on karistatav LS § 201 lg 2
alusel.

Subjektiivsest küljest on KarS-i § 15 lõike 3 kohaselt väärteona karistatav nii tahtlik kui
ettevaatamatu tegu. Arvestades, et elulise usutavuse aspektist on ebareaalne, et isik, kellel
mootorsõiduki juhtimise õigust pole olnudki, võiks eksikombel arvata, et tal on mootorsõiduki
juhtimise õigus olemas, on Jevgeni Roždestvenski pannud väärteo toime otsese tahtlusega.

Seega on täidetud subjektiivne teokoosseis.

Õigusvastasust ja süüd välistavad asjaolud puuduvad. Seega vastutab Jevgeni Roždestvenski
LS-i § 90 lg 1 p 1,3 rikkumise eest LS-i § 201 lg 2 järgi.

KarS-i § 56 lg 1 kohaselt on isiku karistamise aluseks süü. Karistuse mõistmisel kohtu poolt
või määramisel kohtuvälise menetleja poolt arvestatakse kergendavaid ja raskendavaid
asjaolusid, võimalust mõjutada süüdlast edaspidi hoiduma süütegude toimepanemisest ja
õiguskorra kaitsmise huvisid.

LS-i § 201 lg 2 järgi kvalifitseeritava väärteo eest karistatakse rahatrahviga kuni 300
trahviühikut või arestiga.

Karistusregistri väljavõttest nähtub, et menetlusaluse isiku puhul on tegemist koduva
õigusrikkujaga. Tal on neli kehtivat väärteokaristust, seejuures kolmel korral on teda karistatud
LS § 201 lg 2 alusel. Antud asjaolust järeldub, et Jevgeni Roždestvenski eirab põhimõtteliselt
üht liiklusseaduse (liiklusreeglite) fundamentaalset printsiipi, mille kohaselt võib
mootorsõidukit (iseseisvalt) juhtida vaid juhtimisõigusega isik.
Karistusregistri väljavõttest nähtub lisaks eelmainitule, et neljast kehtivast väärteokaristusest
kolm on J.Roždestvenskil täitmata. Tasumata on esimene, 2014.aastal määratud rahatrahv (200
eurot), aga ka 2015.a. detsembris, s.o. vähem kui kaks kuud enne käesolevas väärteoasjas
käsitletavat tegu määratud rahatrahv (800 eurot). Seega on ilmne, et lisaks ülalkirjeldatud
põhimõttelisele liiklusseaduse ignoreerimisele lähtub Jevgeni Roždestvenski oma käitumises
ka põhimõttest, et õigusrikkumiste eest määratud karistused ei ole talle täitmiseks
kohustuslikud. Teisisõnu – rahatrahv ei ole avaldanud talle vähimatki mõju (kui välja arvata
käesolevas väärteoasjas väljendatud kahetsus, mida kohus tõlgendab kui hirmu järjekordse,
senisest raskema karistuse ees). Jevgeni Roždestvenskit ei ole varasemalt karistatud arestiga.
Kohus leiab, et kuna rahatrahv kui karistusliik ei ole menetlusalusele isikule vajalikku
(õigemini: vähimatki) mõju avaldanud, tuleb teda karistada raskema karistuse liigiga – arestiga.

Vastavalt KarS-i §-le 48 võib kohus väärteo eest mõista aresti kuni kolmkümmend päeva. Aresti
keskmine määr on 15 päeva. Karistust kergendava asjaoluna arvestab kohus ülekuulamisel
väljendatud kahetsust, karistust raskendavad asjaolud puuduvad. Vaatamata asjaolule, et
Jevgeni Roždestvenski on oma tegu kahetsenud, leiab kohus, et karistus peab vastama
sanktsiooni keskmisele määrale, sest kõnealune tegu on rangelt taunitav (juhtimisõiguse
saamine on võrdlemisi keeruline protsess; seevastu korduv juhtimisõiguseta sõitmine väljendab
põhimõttelist üleolekutunnet teistele isikutele kehtivate kohustuste suhtes). Eripreventiivsetest
kaalutlustest lähtudes tuleb arvestada, et korduvad karistused ei ole pannud J.Roždestvenskit
loobuma mootorsõiduki juhtimisest ilma juhtimisõiguseta. Kohus asub eelöeldu pinnalt
seisukohale, et J.Roždestvenski käitumist iseloomustab igasuguse aukartuse puudumine
riigivõimu ees ja ükskõiksus tema tegudele antud (karistusõigusliku) hinnangu suhtes. Seetõttu
tuleb vaatamata kahetsusele määrata karistuseks arest sanktsiooni keskmise määra ulatuses.

Kohus leiab, et Jevgeni Roždestvenskit tuleb karistatada LS § 201 lg 2 alusel arestiga 15 päeva
tema ükskõikse suhtumise muutmiseks õiguskorda. Selline karistus annab signaali ka
ühiskonnale, et taoline käitumine on rangelt taunitav.



Anne Rebane
Kohtunik

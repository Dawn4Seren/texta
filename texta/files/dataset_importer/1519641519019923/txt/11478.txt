                          KOHTUOTSUS
                               EESTI VABARIIGI NIMEL

Kohus                               Tallinna Ringkonnakohus
Kohtukoosseis                       Eesistuja Maret Altnurme, liikmed Villem Lapimaa ja
                                    Kaire Pikamäe
Otsuse tegemise aeg ja koht         29. juuni 2016, Tallinn
Haldusasja number                   3-15-672
Haldusasi                           AE kaebus mittevaralise kahju hüvitamiseks summas
                                    100 eurot
Menetlusosalised                    Kaebaja – AE
                                    Vastustaja – Harju Maakohus, esindaja Hans Moks
Vaidlustatud kohtulahend            Tallinna Halduskohtu 13. novembri 2015. a otsus
Menetluse alus ringkonnakohtus      AEu apellatsioonkaebus
Asja läbivaatamine                  Kirjalik menetlus

RESOLUTSIOON
1. Jätta AE 17.06.2016 taotlus Riigi Kinnisvara AS-lt kahe foto väljanõudmiseks
rahuldamata.
2. Jätta AE apellatsioonkaebus rahuldamata ja Tallinna Halduskohtu 13. novembri
2015. a otsus haldusasjas nr 3-15-672 muutmata.
3. Jätta kaebaja menetluskulud (riigilõiv) apellatsiooniastmes riigi kanda ja vastustaja
võimalikud menetluskulud tema enda kanda.


EDASIKAEBAMISE KORD
Otsuse peale võib Riigikohtule esitada kassatsioonkaebuse 30 päeva jooksul otsuse avalikult
teatavakstegemisest arvates, s.o hiljemalt 29.07.2016, välja arvatud HKMS § 212 lg 1 teises
lauses sätestatud juhul (HKMS § 212 lg 1).
Vastuseks      esitatud  kassatsioonkaebusele    võib   teine    menetlusosaline    esitada
vastukassatsioonkaebuse 14 päeva jooksul kassatsioonkaebuse vastukassatsioonkaebuse
esitajale kättetoimetamisest arvates või ülejäänud kassatsioonitähtaja jooksul, kui see on
pikem kui 14 päeva (HKMS § 215 lg 3).
Kui kassaator soovib asja arutamist kohtuistungil, tuleb seda kassatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS
§ 213 lg 1 p 5). Sõltumata kohtuistungi soovi märkimisest võib Riigikohus
kassatsioonkaebuse läbi vaadata kirjalikus menetluses, kui ta ei pea istungi korraldamist
vajalikuks (HKMS § 223 lg 1).
                                                                                      3-15-672

Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).
ASJAOLUD JA MENETLUSE KÄIK
1. Tallinna Vangla kinnipeetav AE viibis 11.03.2015 kriminaalasja nr 1-15-1478 arutamisega
seoses Harju Maakohtu Liivalaia kohtumaja ooteboksis nr 4.
2. AE esitas 16.03.2015 Tallinna Halduskohtule kaebuse seoses Harju Maakohtu Liivalaia
kohtumaja ooteboksidega, taotledes 100 euro suuruse kahju hüvitamist ning vastustaja
kohustamist kõrvaldada ooteboksides inimväärikust alandavad tingimused.
Tallinna Halduskohus tagastas kohustamisnõude 27.03.2015 määrusega, kohtu menetlusse jäi
kahju hüvitamise nõue (täiendatud 15.04.2015, 05.10.2015, 15.10.2015 ja 19.10.2015).
Kaebuse kohaselt toimetati kaebaja 11.03.2015 kella 9:15 paiku kriminaalasja nr 1-15-1478
raames Tallinna Vanglast Harju Maakohtu Liivalaia kohtumajja, kus ta paigutati kohtumaja
keldris asuvasse ooteboksi nr 4. Boks haises, selle seinanurgad olid roojased, puudus
adekvaatne õhuvahetus ja oli pime (silmade kõrgusel ukse kõrval asus mingi valgusti,
valgustustihedus umbes 20 luksi). Kätt ventilatsiooniavadele asetades tundus, et ventilatsioon
ei töötanud või töötas minimaalselt. Boksis viibis kaebaja kuni kella 15:20-ni, v.a kohtuistungi
ajal (12:00 – 12:15) ja määruse kätteandmise ajal (14:05 – 14:10), seega kokku 5 tundi ja 45
minutit. Euroopa inimõiguste ja põhivabaduste kaitse konventsiooni (EIÕK) art-st 3 ja Eesti
Vabariigi põhiseaduse (PS) § 18 lg-st 1 tulenev inimväärikust alandava kohtlemise keeld
laieneb ka kinnipeetavatele. Kuigi üheski seaduses ei ole defineeritud, millistele nõuetele peab
vastama kohtumaja keldris asuv ooteboks, saab kohaldada vangistusseaduse (VangS) § 45 lg-s
1 ja rahvatervise seaduse (RTerS) § 4 p-des 7 ja 11 sätestatut. Ooteboks ei ole kinnipeetava
elukamber tavamõistes, kuid tegemist on siiski ruumiga, kus kinnipeetavat sunnitakse olema
pika aja päevast. Kohtumaja ooteboksis peab olema adekvaatne õhuringlus ja kunstlik
valgustus, mis kindlustab ruumi piisava valgustatuse. Samuti peaks ooteboks olema puhas
vähemalt sel määral, et ei tekiks okserefleksi. Kaebaja on varemgi kohtumaja keldris asuvates
boksides viibinud ja esitanud kohtule märgukirju, kuid peale seinte värvitooni pole midagi
muutunud. Kaebaja esitas 12.03.2015 Harju Maakohtule selgitustaotluse, millele vastati üsna
lakooniliselt, et Riigi Kinnisvara AS (RKAS) on kinnipeetavate kambrite olukorrast
informeeritud. Kaebajal ei ole ooteboksis nr 4 valitsenud tingimusi millegagi tõendada, kuid
kohus saab need ise välja selgitada.
3. Harju Maakohus palus jätta kaebuse rahuldamata. Vastustaja reageeris kaebaja
13.03.2015 selgitustaotlusele koheselt ja tegi kõik, et selgitada välja 11.03.2015 ooteboksis
valitsenud olukord. Lisaks visuaalsele vaatlusele küsitles vastustaja vaidlusalusel ajal tööl
olnud politseiametnikke ja esitas päringu hoone omanikule RKAS-le selgitamaks, kas viimane
on täitnud oma seadusest ja lepingust tulenevaid kohustusi hoone suhtes. Vaatluse alusel ei
leidnud kinnitust asjaolu, et 11.03.2015 oleks ooteboksis nr 4 valitsenud inimväärikust
alandav olukord ning politseinikelt saadud informatsiooni kohaselt ei esitanud kaebaja ka
mingeid pretensioone ooteboksis valitsevate tingimuste kohta seal viibimise ajal. RKAS
kinnitas, et kinnipeetavate ootebokse hooldatakse ja puhastatakse igapäevaselt. Samuti
hooldatakse ventilatsioonisüsteeme vastavalt hooldusgraafikule ning järgmine põhjalikum
ventilatsioonisüsteemi puhastustöö on 2017. a aprillikuus. Ootebokside sanitaarsed
värvimistööd olid juba varasemalt ette planeeritud. Harju Maakohtu Liivalaia kohtumaja on
tervikuna amortiseerunud ning ruumide väljanägemine ei ole kaasaegne, kuid kõiki ruume, sh

                                                                                           2(7)
                                                                                     3-15-672

kinnipeetavate ootebokse, hoitakse heas seisukorras ning neid hooldatakse regulaarselt.
Ootebokside põrandaid ja pinke koristatakse iga päev. Vastustaja on ootebokside korrashoiu ja
hooldustöö osas teinud kõik, mis võimalik. Vastustajale ei ole varem kinnipeetavatelt bokside
olukorra kohta kaebusi laekunud, mis annab alust järeldada, et boksides ei ole esinenud ega
esine inimväärikust alandavat olukorda. Enne kinnipeetavate ooteboksidesse paigutamist
kontrollivad politseiametnikud alati üle, et boksides ei esineks puudusi või rikkeid. Kõiki
ootebokse koristatakse viis korda nädalas esmaspäevast reedeni; niisket puhastust tehakse
kolm korda nädalas; ventilatsiooniavade, -restide ja laeplaatide puhastus toimub üks kord
kvartalis. Tööde teostamisel kasutatakse sobivaid kemikaale ja tarvikuid. Tõendist selgub ka
kohtumaja      kõigi   ruumide      ennetuslike     hooldustööde      regulaarsus    ning   et
ventilatsioonisüsteemide sissepuhkeagregaatide veekalorifeeriga ja väljatõmbeventilaatorite
tehniline hooldus viidi läbi 2015. a jaanuarikuus. Hoolduspäevikust nähtub, et
ventilatsioonisüsteemide plaaniline hooldus viidi läbi 09.03.2015, s.o kõigest kaks päeva enne
11.03.2015. Politseikapten MM, kes näeb igapäevaselt koristajate töö kvaliteeti, ei ole nende
töö kvaliteedi kohta pretensioone. Kogutud tõendite pinnalt on selge, et kaebaja väited on
ainetud.
4. Tallinna Halduskohus jättis 13.11.2016 otsusega kaebuse rahuldamata ning vastustaja
menetluskulud tema enda kanda ja kaebaja menetluskulud (riigilõiv) riigi kanda.
Kaebajal on pretensioonid ooteboksi nr 4 valgustuse, ventilatsiooni, haisu ja seinte puhtuse
osas, kuid oma väidete tõendamiseks ei ole tal esitada ühtegi tõendit. Riigikohus on
kinnipidamistingimuste tõendamisega seoses selgitanud, et tõendamisreeglitest tulenevalt
peab küll kaebaja eelkõige ise esitama tõendeid kaebuses väidetud asjaolude kohta, kuid
kohus ei saa kaebaja väiteid tagasi lükata pelgalt nende tõendamatuse motiivil. Kaebuses
nimetatud asjaolude esinemise või puudumise peab kohus tuvastama uurimisprintsiipi järgides
ning arvestades kinnipeetava tegelikke võimalusi tõendite kogumiseks ja esitamiseks (vt
Riigikohtu 21.04.2010 otsus nr 3-3-1-14-10, p 10 ja 22.03.2006 otsus nr 3-3-1-2-06, p 13).
Otseseid tõendeid Harju Maakohtu Liivalaia kohtumaja ooteboksi nr 4 seisukorrast
11.03.2015 seisuga ei ole võimalik tagantjärele esitada. Puuduvad andmed, et vastustaja oleks
fikseerinud või oleks pidanud selle aja seisuga fikseerima ooteboksi nr 4 valgustuse,
ventilatsiooni, haisu ja puhtuse näitajaid (nt numbriliselt või fotode abil). Nähtuvalt
konvoiteenistuse vanema MM 29.09.2015 ettekandest (tl 97), politseinik AK 30.09.2015
ettekandest (tl 98) ja vanempolitseinik RK 30.09.2015 ettekandest (tl 99) ei esitanud kaebaja
11.03.2015 ooteboksi nr 4 tingimuste ega enda tervise osas kaebusi. Ka kaebaja ise ei väida
seda. Seega ei olnud vastustajal isegi ajendit lasta ootekambri tingimusi fikseerida, rääkimata
fikseerimise kohustusest. Hiljem kogutud tõendid saavad vaid kaudselt näidata, kas nende
alusel on põhjust uskuda inimväärikust alandavate tingimuste esinemist 11.03.2015.
Ventilatsioonisüsteemi mõte on tagada ruumis vajalik õhuvahetus. Kaebaja ei väida, et tal ei
olnud ooteboksis viibides piisavalt õhku, vaid et ta ei tunnetanud käega katsudes
ventilatsiooni töötamist. Vastustaja selgitas 27.04.2015 vastuses, et Harju Maakohtu Liivalaia
kohtumaja omanik RKAS korraldab hoone ventilatsioonisüsteemide hooldust ja puhastamist.
Vastustaja esitas 06.10.2015 tõenditena RKAS esitatud koristamise ja puhastamise graafiku
ning ennetusliku hoolduse graafiku tabelid (tl 66-68), hoolduspäeviku (69-78) ning
ventilatsioonisüsteemi puhastustööde akti nr 1208 (tl 79-81) Harju Maakohtu Liivalaia
kohtumaja kohta. Ooteboksid on põhiotstarbelised ruumid, mille ventilatsiooniavade, -restide
ja laeplaatide puhastust ventilatsiooniavade ümbert teostatakse üks kord kvartalis. Ennetusliku
hoolduse graafikust nähtub, et ventilatsioonisüsteemide tehnohooldus teostati 2015. a
jaanuaris (graafikus tähistatud mustade kastikestega). Liivalaia kohtumaja hoolduspäevikus
sisalduvad tabelid (tl 74, 75) kinnitavad, et nii plaat- kui rootorsoojusvahetiga
ventilatsiooniagregaatide plaaniline hooldus toimus 09.03.2015. Plaanilist tehnohooldust

                                                                                          3(7)
                                                                                        3-15-672

iseloomustab regulaarsus ja eesmärk vähendada rikete ilmnemise tõenäosust või
ventilatsioonisüsteemi toimimise halvenemist. Olenemata sellest, milliste regulaarsete
toimingute tegemises ventilatsioonisüsteemide hooldamine seisneb, on selge, et need
toimingud tagavad ventilatsioonisüsteemi edaspidise toimimise. Kaebaja väide, et puhastus-
või hooldustööd ei olnud korrektsed, sest erinevalt 11.03.2015 ooteboksis nr 4 viibimisest
tundis ta 13.08.2015 samas ooteboksis, et ventilatsioon töötab, on paljasõnaline. Lisaks
selgitas MM 29.09.2015 ettekandes, et politseiametnikud kontrollivad kohtuhoone ajutisi
kinnipidamiskambreid enne kinnipeetavate paigutamist kambritesse. Lõhutud kambri
sisustuse korral teatatakse Liivalaia kohtumaja haldusosakonna vanemspetsialistile, kes
saadab töömehed rikkeid või puudusi kõrvaldama (nt lõhutud pink, ventilatsiooniavad jne).
Liivalaia kohtumaja kohta 16.04.2012 väljastatud ventilatsioonisüsteemi puhastustööde akt nr
1208 kinnitab, et põhjalikum ventilatsioonisüsteemide puhastus toimus 29.03.2012 –
10.04.2012 ning järgmine puhastusvajadus tekib viie aasta pärast. Kuna aktist ei nähtu, et
puhastus oleks tehtud vaid osale ventilatsioonisüsteemist, siis saab eeldada, et puhastati kogu
süsteemi. Arvestades Liivalaia kohtumaja ventilatsioonisüsteemide puhastamise ja hooldamise
regulaarsust ning seda, et politseinikud kontrollivad enne kinnipeetava sinna paigutamist mh
ventilatsiooni puuduste esinemist, puudub alus arvata, et ooteboksi nr 4 ventilatsioon oli
11.03.2015 ebapiisav.
Sarnaselt ventilatsioonile ei ole ka ooteboksi valgustustihedusele sätestatud nõudeid. Seega,
kuigi valgustustingimused on kaebaja sõnul praegu samad, ei oleks valgustustiheduse
mõõtmine vajalik. Ooteboks on kinnipeetavale mõeldud istungi või vanglasse tagasiviimise
ootamiseks, mitte töötamiseks, lugemiseks, elamiseks ega mingiks muuks tegevuseks, mille
ohutuse või kvaliteedi tagamiseks oleks nõutav teatud valgustustihedus. Siiski on selge, et
ooteboksis ei tohiks olla täiesti pime, sest see võiks tõesti tekitada hirmu ja ängistust. Kuna
kaebaja ise märkis, et ooteboksis oli üks valgusti, siis olenemata valgustipirni võimsusest jm
näitajatest ei saanud valgustus olla ebapiisav, arvestades, et kaebajal tuli ruumis ainult oodata.
Kaebusest ei selgu, millise muu tegevuse jaoks oleks valgustus veel pidanud piisav olema.
Vastustaja on kinnitanud, et Liivalaia kohtumaja on küll amortiseerunud ja ruumide
väljanägemine ei ole kaasaegne, kuid kõiki ootebokse hoitakse heas seisukorras ja hooldatakse
regulaarselt. Vastustaja esitatud Liivalaia kohtumaja koristamise ja puhastamise graafikust
nähtub, et ruumide, sh ootebokside põrandaid puhastatakse viis korda nädalas, ja seinu
vastavalt vajadusele, kuid mitte vähem kui kolm korda nädalas (esmaspäeval, kolmapäeval ja
reedel). Seega on usutav, et ooteboksi nr 4 sein ei saanud enne kaebaja sinna paigutamist
roojane olla, sest märgatava räpasuse korral oleksid koristajad seina eelmisel päeval vastavalt
vajadusele ära puhastanud. Kuna kaebaja viidi kohtumajja umbes kell 9:15, siis tõenäoliselt
oli ta tol päeval ooteboksis nr 4 esimesena viibiv kinnipeetav ja mõni varasem kinnipeetav ei
saanud pärast koristamist ja enne kaebaja ooteboksi paigutamist seina ära määrida. Seega ei
ole usutav ka see, et ooteboks haises mustuse järele.
Kaebaja arusaam sellest, et 2015. a suvel ooteboksides värskendava remondi tegemine
tõendab ruumide ebainimlikku seisukorda 11.03.2015, on alusetu. Kohtul puudub alus kahelda
vastustaja poolt juba 10.04.2015 määruskaebusele vastates esitatud väites, et 2015. a suvised
värvimistööd olid RKAS poolt planeeritud varem. MM 29.09.2015 ettekandest ei tulene, et
värvimistööde ja ventilatsiooni puhastamise põhjuseks oli AE kaebus, vaid et ajaliselt toimus
värskendusremont ja ventilatsiooni puhastamine pärast AE esimese kaebuse esitamist. Isegi,
kui kaebamine ajendas RKAS plaanitud töid varem tegema, ei tõenda see kuidagi, et
ooteboksi seinte olukord oli ebainimlik. Kuna vastustaja on tunnistanud, et kohtumaja on
amortiseerunud, siis on loogiline, et mingi aja tagant tulebki teostada värskendavat remonti.
Ka kaebaja ise märkis 16.03.2015 esitatud kaebuses, et ootebokside seinte värvitoon on
varemgi muutunud, s.o ooteboksides on remonti tehtud.

                                                                                             4(7)
                                                                                         3-15-672

Ooteboksidele esitatavate nõuete osas VangS § 45 lg-le 1 tuginemine ei ole asjakohane, sest
kohtumaja ooteboks ei ole kinnipeetava eluruum. Ooteboks erineb olemuslikult elukambrist,
kus toimub kinnipeetava igapäevane elutegevus. Ka varasemas kohtupraktikas on peetud
oluliseks eristada kinnipeetavate ooteruume eluruumidest (nt Tallinna Ringkonnakohtu
31.10.2006 otsus asjas nr 3-05-195, p-d 4 ja 12). RTerS § 4 p-le 7 viitamine on asjakohatu
põhjusel, et kaebaja ei väida enda tervise kahjustamist kohtumaja ooteboksis. Samuti pole
väidetud, et hämar ruum oleks kaebaja nägemist kahjustanud ja et ta oleks saanud või pidanud
ooteruumis viibides töö- ja õppeülesandeid täitma (RTerS § 4 p 11).
Ooteboksi mõõdud, mille väljaselgitamise vajadusele on kaebaja 15.10.2015 avalduses (tl 90)
viidanud, ei puutu asjasse. Kaebaja ei väida, et üheks inimväärikust alandavaks tingimuseks
oleks olnud ruumi mõõtmed ega selgita, milline muu tähtsus ruumi mõõtmetel olla saab.
Kohtute infosüsteemist ei nähtu, et keegi oleks kunagi kaevanud Harju Maakohtu Liivalaia
kohtumaja ootebokside tingimuste peale. Ka vastustaja kinnitab, et neile ei ole varem
ootebokside olukorra kohta kaebusi laekunud. Õiguskantsleri kontrollkäikude andmebaasist ei
nähtu, et õiguskantsler oleks Liivalaia kohtumajas kontrollkäigul käinud. Ka eeltoodu tõendab
kaudselt, et Liivalaia kohtumaja ooteboksides ei ole süsteemset probleemi inimväärikust
alandavate tingimustega.
Õigusvastaste valgustus- ja ventilatsioonitingimuste ning antisanitaarse olukorra esinemine
11.03.2015 ooteboksis nr 4 ei ole tõendatud. Seega ei ole ka tõendatud ega usutav, et kaebaja
oleks ooteboksis viibides kannatanud nii, et kannatused oleksid ületanud kinnipidamisega
kaasnevate kannatuste vältimatu taseme, arvestades kinnipidamistingimuste kumulatiivset
mõju ja ooteboksis viibimise ajavahemikku (vt Riigikohtu 15.03.2010 otsuse nr 3-3-1-93-09,
p 11). Isegi kui leida, et ooteboksis esinesid õigusvastased ja alandavad tingimused, siis oleks
täitmata RVastS § 7 lg-st 1 tulenev esmaste õiguskaitsevahendite ammendamise nõue.
Kaebaja väited, et kõik ooteboksid olid ühesuguste tingimustega ehk järelikult haisesid, olid
roojased ning neis oli puudulik ventilatsioon ja valgustus, on oletuslikud. Kui kaebaja viibis
11.03.2015 ooteboksis nr 4, siis ei saanud ta teada sel ajal teistes ooteboksides valitsevat seisu.
Seega isegi juhul, kui kaebaja väidetud tingimuste esinemine oleks tuvastatud, puuduks alus
kahju hüvitamiseks, sest kaebaja pole püüdnud kahju teket vältida. Kui kaebaja pole
politseiametnike poole kaebustega pöördunud, siis ei saa ta oletada, et ametnikel poleks
niikuinii olnud võimalik midagi ette võtta.
MENETLUSOSALISTE SEISUKOHAD APELLATSIOONIMENETLUSES
5. AE palub apellatsioonkaebuses Tallinna Halduskohtu 13.11.2015 otsus tühistada ja teha
asjas uus otsus, millega kaebus rahuldada.
Kohus on vastustaja esitatud tõendeid ebaõigesti hinnanud ning see on kaasa toonud ebaõige
kohtuotsuse. Kohus väidab, et ooteboksis nr 4 ei valitsenud inimväärikust alandavat olukorda,
samas MM 29.09.2015 ettekande ja RKAS tegevuse põhjal saab väita vastupidist. Nimelt on
märgitud, et pärast esimese kaebuse laekumist toimusidki kinnipidamiskambrites
ventilatsiooni puhastused ja värskendusremont ning nii enne tööde teostamist kui pärast tööde
vastuvõtmist käisid kohal ka RKAS esindajad. Vastustaja, teades, et temal lasub
tõendamiskoormus, ei fikseerinud mingil moel pärast kirja või kaebuse saamist boksi nr 4
tingimusi ning pole esitanud ühtegi veenvat tõendit ka kohtumenetluse jooksul. Kui
spetsialistid käivad olukorda hindamas, siis tavaliselt fikseeritakse ka olemasolev olukord.
Seega ei ole usutav, et vastustajal ei õnnestunud hankida andmeid toonasest olukorrast
ooteboksis. Vastustaja ei ole kaebaja väiteid ebainimlike tingimuste kohta ümber lükanud.
Esitatud ettekanded kinnitavad üksnes seda, et kaebaja ei teavitanud ametnikke olukorrast.
Kaebajal puudus võimalus kahju tekkimist vältida, sest kõik ooteboksid on ühesuguste

                                                                                              5(7)
                                                                                      3-15-672

tingimustega. Asjaolu, et õiguskantslerile ei ole esitatud ühtegi kaebust ja ta ei ole teinud
kontrollkäike, ei tõenda midagi.
6.   Harju Maakohus palus kirjalikus vastuses jätta apellatsioonkaebus rahuldamata.
Halduskohus on vastustaja esitatud tõendeid piisava põhjalikkusega analüüsinud ning
hinnanud neid õigesti. Vastustaja tegi kõik, selgitamaks 11.03.2015 ooteboksis valitsenud
tegelikku olukorda – lisaks visuaalsele vaatlusele küsitles vastustaja sel päeval tööl olnud
politseinikke ooteboksis valitsenud olukorra tuvastamiseks ning selgitamaks, kas kaebaja
esitas ooteboksis viibides pretensioone seal valitseva halva olukorra kohta. Asjakohatu on
vaielda selle üle, kas värskendusremont oli plaaniline või mitte, kuna lõppkokkuvõttes omab
kõige suuremat tähtsust kinnipeetavate ruumide korrastamise ja hooldamise regulaarsus, mida
vastustaja on tõendanud kirjalike tõenditega. Värvimistöid ei ole võimalik alati teostada ainult
neid pikalt ette planeerides, kuna värvimistööde vajalikkuse ja sageduse määrab ära
kinnipeetavate ootebokside seinte kujunduslike elementidega kattumise kiirus. Värvimistööde
teostamine ajaliselt plaanitust varem ei tõenda, et 11.03.2015 valitses ooteboksis nr 4
ebainimlik olukord.
Kaebaja esitas kaebuse alles kaks päeva hiljem, s.o 13.03.2015, mistõttu ei olnud vastustajal
võimalik fikseerida vahetult ja objektiivselt 11.03.2015 valitsenud tegelikku olukorda ning
esitada kohtule otseseid tõendeid. Küll aga nähtub 11.03.2015 tööl olnud politseinike RK, AK
ja MM kirjalikest ütlustest, et AE ei esitanud ooteboksis viibides ühtegi kaebust, mis annab
alust järeldada, et ooteboksis valitsenud olukord ei saanud olla inimväärikust alandav. Samuti
kinnitab politseinik MM oma 29.09.2015 ettekandes, et ootebokse kontrollitakse alati enne
kinnipeetavate sisse paigutamist ning puuduste esinemisel reageeritakse nende
kõrvaldamiseks koheselt.
Kaebaja ei saanud teada teiste ootebokside olukorda, kuna ta viibis sel päeval ainult
ooteboksis nr 4. Kaebajal oli võimalus teavitada sel päeval tööl olnud politseinikke
väidetavast inimväärikust alandavast olukorrast, kuid mingil põhjusel ta seda ei teinud.
Kaebaja tegevusetuse tõttu ei tekkinud võimalust väidetava inimväärikust alandava olukorra
lõpetamiseks tema suhtes, samuti ei olnud vastustajal võimalik koguda otseseid tõendeid.
Samas on praegusel juhul asjas kogutud tõendite põhjal kahtlusteta selge, et kaebaja väited on
ainetud.
RINGKONNAKOHTU PÕHJENDUSED
7. Apellatsioonkaebus jääb rahuldamata. Halduskohus ei ole hinnanud tõendeid puudulikult
ega kohaldanud vääralt materiaalõigust. Halduskohtu otsus on seaduslik ja põhjendatud ning
selle muutmiseks või tühistamiseks puudub alus. Ringkonnakohus nõustub halduskohtu
põhjendustega, järgib neid ega pea vajalikuks neid HKMS § 201 lg 4 alusel üle korrata.
Vastuseks apellatsioonkaebuse väidetele märgib ringkonnakohus järgmist.
8. AE esitas 17.06.2016 ringkonnakohtule taotluse nõuda RKAS-lt välja kaks fotot Harju
Maakohtu keldris asuvatest ruumidest, võimalik, et ooteboksidest. See teave on talle teatavaks
saanud haldusasja nr 3-16-496 menetlemise raames. Ringkonnakohtu hinnangul tuleb AE
taotlus tõendite kogumiseks jätta rahuldamata, kuna taotletaval kahel fotol ei ole asjas
tähtsust. HKMS § 62 lg 2 kohaselt võtab kohus vastu ainult sellise tõendi ja korraldab selliste
tõendite kogumise ning arvestab asja lahendamisel ainult sellist tõendit, millel on asjas
tähtsust. Ringkonnakohtu arvates ei sõltu praeguses asjas tehtav lahend sellest, kas RKAS
alustas Harju Maakohtu ootebokside ülevärvimisega plaanipärases korras juulikuus 2015. a-l
või oli see ajendatud AE kaebusest. Mõlemal juhul jääks kaebus rahuldamata. Vaidlus puudub
selles, et ooteboksi 11.03.2015 ei pildistatud ega fikseeritud seal olnud olukorda ka kuidagi

                                                                                           6(7)
                                                                                       3-15-672

muul moel. Ringkonnakohus nõustub maakohtuga, et olulisem sellest, kas värskendusremont
oli plaaniline või mitte, on kinnipeetavate ruumide korrastamise ja hooldamise regulaarsus.
Ootebokside korrastamise ja hooldamise regulaarsust on vastustaja esimese astme
kohtumenetluses tõendanud kirjalike tõenditega ning halduskohus on neid piisava
põhjalikkusega analüüsinud oma otsuse p-des 11 ja 13. Ringkonnakohus nõustub halduskohtu
poolt tõenditele antud hinnanguga ja halduskohtu põhjendustega ega korda neid.
9. Õige ei ole kaebaja arvamus, et kahju vältimise võimalus RVastS § 7 lg 1 tähenduses ei
ole mitte kahju hüvitamise välistamise, vaid kahjuhüvitise vähendamise aluseks. Kahju
hüvitamise nõude rahuldamise eelduseks on esmaste õiguskaitsevahendite ammendumine.
Asjas puudub vaidlus selles, et 11.03.2015, kui kaebaja viibis Harju Maakohtu ooteboksis, ei
pöördunud ta mitte kellegi poole nõudega paigutada ta ootamise ajaks kuhugi mujale või et
ooteboksi olukord oleks olnud tema inimväärikust riivav. Halduskohus on oma otsuse p-s 19
põhjendatult leidnud, et asjaolu, et kaebaja on erinevates Liivalaia kohtumaja ooteboksides
viibinud ka enne ja teab nende üldist seisukorda, ei tähenda, et ta teaks, kas teised ooteboksid
olid parajasti koristamata ja haisesid ning kas nende ventilatsiooniavadesse oli midagi topitud
või töötas ventilatsioon korralikult. Seega isegi juhul, kui kaebaja väidetud tingimuste
esinemine oleks tuvastatud, puuduks alus kahju hüvitamiseks, sest kaebaja pole püüdnud
kahju teket mingilgi moel vältida.
10. Asjaolu, et halduskohus on muu hulgas viidanud ka sellele, et õiguskantsler ei ole Harju
Maakohtu Liivalaia kohtumaja ooteboksides kontrollkäigul käinud, ei muuda otsust
õigusvastaseks. Nimetatud asjaolu ei oma iseenesest tõepoolest tõenduslikku väärtust, kuid
halduskohus on vastava asjaolu ära nimetanud seonduvalt sellega, et Liivalaia kohtumaja
ootebokside olukord ei ole olnud midagi sellist, mis oleks varasemalt laiemat avalikku
tähelepanu pälvinud.
11. RVastS § 9 lg-te 1 ja 2 kohaselt võib füüsiline isik nõuda mittevaralise kahju rahalist
hüvitamist süüliselt väärikuse alandamise, tervise kahjustamise, vabaduse võtmise, kodu või
eraelu puutumatuse või sõnumi saladuse rikkumise, au või hea nime teotamise korral.
Mittevaraline kahju hüvitatakse proportsionaalselt õiguserikkumise raskusega ning arvestades
süü vormi ja raskust. Kaebaja viibis 11.03.2015 Harju Maakohtu Liivalaia kohtumaja
ooteboksis nr 4 kokku 5 tundi ja 45 minutit. Ringkonnakohtu hinnangul ei saa esitatud
tõendite valguses ühelgi juhul asuda seisukohale, et kaebaja oleks ooteboksis viibides
kannatanud selliselt, mis õigustaks kahju hüvitamist rahas. Kaebaja kannatused ei ületanud
kinnipidamisega kaasnevate kannatuste vältimatut taset, arvestades kinnipidamistingimuste
kumulatiivset mõju ja ooteboksis viibimise ajavahemikku.

12. HKMS § 108 lg 1 alusel kannab menetluskulud pool, kelle kahjuks otsus tehti. Kaebaja oli
riigilõivu tasumisest vabastatud, mistõttu jäävad kaebaja menetluskulud (riigilõiv) HKMS §
118 lg 3 alusel riigi kanda. Vastustaja ei ole kaebajalt menetluskulude väljamõistmist
taotlenud. Seega jäävad vastustaja võimalikud kulud tema enda kanda.




 /allkirjastatud digitaalselt/   /allkirjastatud digitaalselt/    /allkirjastatud digitaalselt/
       Maret Altnurme                  Villem Lapimaa                    Kaire Pikamäe




                                                                                            7(7)

                        KOHTUMÄÄRUS

Kohus                             Harju Maakohus

Määruse tegemise aeg ja koht      19.12.2016.a Tallinn, Liivalaia kohtumaja

Kohtuasja nr                      1-14-3685

Kohtunik                          Eha Popova

Kohtuistungi sekretär             Julia Senkevitš

Tõlk                              Natalia Senkevitš

Kohtuasi                          Vangla materjalid Jekaterina Võsotskaja tingimisi enne
                                  tähtaega vangistusest vabastamiseks

Süüdimõistetu                     Jekaterina Võsotskaja (ik 49611160249) viibib Vanglas

Kaitsja                           Andres Tamm

Kohtuistungi toimumise aeg,       12.12.2016.a Tallinn     Liivalaia   kohtumaja,   avalik
                                  kaugkohtuistung
koht


RESOLUTSIOON

1. Vabastada Jekaterina Võsotskaja karistuse kandmisest tingimisi enne tähtaega
katseajaga kuni 16.05.2018.a.

2. KarS § 76 lg 5 alusel allutada Jekaterina Võsotskaja katseajal KarS §-s 75 sätestatud
käitumiskontrollile ning kohustada teda järgima KarS § 75 lg 1 p 1-6 sätestatud
kontrollnõudeid:
    1) elama kohtu määratud alalises elukohas XXXX;
    2) ilmuma         kriminaalhooldaja        määratud         ajavahemike         järel
       kriminaalhooldusosakonda registreerimisele;
   3) alluma kriminaalhooldaja kontrollile oma elukohas ning esitama talle andmeid
      oma kohustuste täitmise ja elatusvahendite kohta;
   4) saama kriminaalhooldusametnikult eelneva loa elukohast lahkumiseks Eesti
      territooriumi piires kauemaks kui viieteistkümneks päevaks;
   5) saama kriminaalhooldusametnikult eelneva loa elu-, töö- või õppimiskoha
      vahetamiseks;
   6) saama kriminaalhooldusametnikult eelneva loa Eesti territooriumilt lahkumiseks
      ja väljaspool Eesti territooriumi viibimiseks.

3. Kohaldada Jekaterina Võsotskaja suhtes käitumiskontrolli ajal KarS § 75 lg 2 p 2, 21,
4 ja 7 sätestatud kohustusi:
- mitte tarvitada alkoholi,
- mitte omada või tarvitada narkootilisi või psühhotroopseid aineid,
- asuda tööle või võtta end Töötukassas arvele 2 (kahe) nädala jooksul peale vanglast
vabanemist.
- mitte suhelda talle teadaolevalt kriminaalkorras karistatud või narkootilisi aineid
tarvitavate või ebaseadusliku käitlemisega tegelevate isikutega, va lähisugulased.

4. Jekaterina Võsotskajale määratud katseaja ja käitumiskontrolli kulgemist arvestada
alates kohtumääruse jõustumisest.

5. Määrata Jekaterina Võsotskajale kriminaalhooldaja                 Vangla     Ida-Harju
kriminaalhooldusosakonna juhataja määramisel ja saata                määrus     täitmiseks
kriminaalhooldusosakonnale.

6. Jekaterina Võsotskaja vabastada määruse jõustumisel.

7. KrMS § 180 alusel mõista Jekaterina Võsotskajalt välja menetluskuluna tasu õigusabi
osutamise eest summas 48 (nelikümmend kaheksa) eurot, mis tuleb tasuda 30 päeva
jooksul     kohtumääruse     jõustumisest      Rahandusministeeriumi      arveldusarvele
EE891010220034796011 SEB Pank, EE932200221023778606 Swedbank või
EE403300333416110002 Danske Bank AS Eesti filiaal, märkides ära viitenumbri
2800049777 ja selgitusse: „Jekaterina Võsotskaja, kriminaalasi nr 1-14-3685,
kaitsjatasu”. Kui menetluskulu tähtajaks ei ole tasutud, pööratakse määrus tasumata osas
täitmisele kohtutäituri kaudu.

Määrus saata teadmiseks vanglale, prokurörile ja süüdimõistetule.


Edasikaebamise kord
Määrusele saab esitada 15 päeva jooksul määruskaebuse Harju Maakohtule.

Asjaolud ja kohtumääruse põhjendused

Vangla esitas Harju Maakohtule materjalid kinnipeetava Jekaterina Võsotskaja tingimisi enne
tähtaega vangistusest vabastamiseks.
Jekaterina Võsotskaja tunnistati süüdi Harju Maakohtu 28.05.2014.a kohtuotsusega KarS §
184 lg 2 p 1 järgi ning mõisteti karistuseks 3 aastat vangistust. Kohaldades KarS § 74 sätteid,
ei pööratud vangistust osaliselt täitmisele. Koheselt kuulus ärakandmisele 4 kuud vangistust
alates 15.05.2014.a. Vangistust 2 aastat ja 8 kuud ei pöörata täitmisele, kui Jekaterina
Võsotskaja ei pane 3-aastase katseaja kestel toime uut kuritegu ning täidab kriminaalhooldaja
järelevalve all KarS § 75 lg 1 sätestatud kontrollnõudeid. KarS § 75 lg 2 p 2, 7 ja 8 alusel
määrati J. Võsotskajale lisakohustused: mitte tarvitada alkoholi ja narkootikume; mitte suhelda
talle teadaolevalt narkootikume tarvitavate isikutega või narkootikumide ebaseadusliku
käitlemise eest süüdimõistetud isikutega (v.a lähisugulased); osaleda kriminaalhooldaja
määratavas sotsiaalprogrammis. Kohtuotsus jõustus 26.08.2014.a.
Harju Maakohtu 17.11.2014.a määrusega pikendati kriminaalhooldaja ettekande alusel KarS §
74 lg 4 alusel Jekaterina Võsotskajale Harju Maakohtu 28.05.2014.a kohtuotsusega määratud
katseaega 2 kuu võrra, s.o kuni 27.07.2017.a, sest Jekaterina Võsotskaja on rikkunud kohtu
poolt pandud lisakohustust – osaleda sotsiaalabiprogrammis.
Harju Maakohtu 24.09.2015.a määrusega pöörati J. Võsotskajale                  Harju Maakohtu
28.05.2014.a otsusega mõistetud ja ärakandmata karistus – 2 aastat ja 8 kuud vangistust KarS
§ 74 lg 4 alusel täitmisele, sest J. Võsotskaja ei ilmunud alates 26.11.2014. a registreerimisele
kriminaalhooldusosakonda. Karistuse alguseks loeti 16.09.2015.a. Kohtumäärus jõustus
01.12.2015.a.

Karistuse kandmise algus oli 16.09.2015.a ja lõpp on 16.05.2018.a.


Jekaterina Võsotskaja kohta kinnipidamisasutuses koostatud iseloomustusest nähtub, et
ta läbis sotsiaalprogrammi „Eluviisitreening“ ja osaleb alates 12.02.2016.a tööhõives
majandustöölisena. Distsiplinaarkaristusi ei ole.

Jekaterina Võsotskaja kohta kriminaalhoolduses koostatud iseloomustusest nähtub, et
vabanemisjärgselt soovib ta elama asuda XXXX oma emale kuuluvasse korterisse.
Vabanemisjärgselt J. Võsotskajal töökohta ei ole.

Jekaterina Võsotskaja soovib vabaneda tingimisi enne tähtaega. Kannab karistust
narkokuriteo eest. Kriminaalkorras karistatud üks kord ja vanglas on teist korda. Töökohta
vabanemisel ei ole. Narkootikume hakkas tarvitama 13. eluaastast. Püüdis vabaneda, käis
anonüümsete narkomaanide grupis, aga hakkas uuesti tarvitama. Vanglas olles hakkas hindama
vabadust ja kontrollnõudeid ei hakka rikkuma. On nõus lisakohustustega.
Abiprokurör Katrin Tron edastas kirjalikult arvamuse, mille kohaselt prokurör toetab
Jekaterina Võsotskaja tingimisi ennetähtaegset vabastamist, nõustudes vangla arvamusega, mis
on ära toodud kinnipeetava iseloomustuses. Samuti toetab abiprokurör Jekaterina Võsotskaja
katseaja määramist ja allutamist KarS § 75 sätestatud käitumiskontrollile kuni 16.05.2018
(ärakandmata karistuse lõpuni), leides, et vangla ja kriminaalhooldaja poolt taotletud
lisakohustused on abiks kriminaalhoolduse läbimisel. Riikliku süüdistust esindanud prokurör
toetab Jekaterina Võsotskaja tingimisi ennetähtaegset vabastamist.

Kaitsja toetab nii vangla kui prokuröri arvamust, selle kohta, et süüdimõistetu võib vabastada
tingimisi enne tähtaega. Teda on kriminaalkorras karistatud üks kord, vanglas teist korda, kuna
ei täitnud kohustusi. Kogu tema saatus on tema enda kätes. Kui ta ei tarvita narkootikume, läheb
tööle, siis ta enam kohtu alla ei sattu.
Kohus, tutvunud esitatud materjalide ja prokuröri kirjaliku seisukohaga ning ära kuulanud
süüdimõistetu ja kaitsja arvamuse, leiab, et Jekaterina Võsotskaja võib vangistusest tingimisi
ennetähtaegselt vabastada.

Tingimisi enne tähtaega vangistusest vabastamise otsustamisel arvestab kohus kuriteo
toimepanemise asjaolusid, süüdlase isikut, varasemat elukäiku ning käitumist karistuse
kandmise ajal, samuti tema elutingimusi ja neid tagajärgi, mida võib süüdlasele kaasa tuua
tingimisi enne tähtaega karistusest vabastamine. Seega võtab kohus taotluse läbivaatamisel
arvesse kõik süüdimõistetu isikut iseloomustavad andmed – tema käitumist nii kuriteo
toimepanemisele eelnenud ajal, sellel ajal ning sellele järgnenud perioodil.

Antud juhul peab kohus põhjendatuks vabastada kinnipeetav vangistusest tingimisi
ennetähtaegselt. Jekaterina Võsotskaja on kriminaalkorras karistatud ühel korral. Vangla ja
prokurör toetavad tema tingimisi ennetähtaegset vabastamist. Vangla hinnangul on uue
kuriteo toimepanemise tõenäosus Jekaterina Võsotskaja puhul kahe järgneva aasta jooksul on
16%.

Kohus usub, et praegune vangistus on pannud Jekaterina Võsotskaja mõistma, et toimepandud
kuritegudele järgnevad tema igapäevast elu ja heaolu oluliselt piiravad tagajärjed ning ta on
enda õigusvastasest käitumisest ka vajalikud järeldused teinud. Kohus leiab, et kinnipeetavale
võib anda võimaluse näidata, et ta on suuteline õiguskuulekalt käituma.

Kohtu hinnangul võimaldab Jekaterina Võsotskaja tingimisi ennetähtaegne vabastamine
kohaldada tema üle käitumiskontrolli ning seeläbi teostada järelevalvet väljaspool
kinnipidamisasutust, kindlustamaks positiivseid muutusi, andes samas talle võimaluse tõestada,
et ta on asunud paranemise teele ning on võimeline edaspidi järgima seaduskuulekat eluviisi.
Katseajal on võimalik hinnata kinnipeetava püüdlusi oma elu korraldamisel, samuti kehtivate
tavade ja reeglite järgimisel. Kriminaalhooldusseaduse § 1 lg 1 kohaselt valvatakse
kriminaalhoolduse käigus kriminaalhooldusaluse käitumise ja temale kohtu või prokuröri poolt
pandud kohustuste täitmise järele ning soodustatakse kriminaalhooldusaluse sotsiaalset
kohanemist eesmärgiga mõjutada teda hoiduma kuritegude toimepanemisest.

Pärast vabanemist on Jekaterina Võsotskajal olemas kindel elukoht ning kriminaalhoolduse
kohaldamisega on nõustunud ka süüdimõistetu, saades aru selle vajalikkusest ja kasulikkusest
oma edasise elu korraldamisel. Kõik need asjaolud aitavad kohtu hinnangul kaasa kinnipeetava
edaspidisele õiguskuulekale käitumisele ning ühiskonnas aktsepteeritavate hoiakute ja
tõekspidamiste omaksvõtmisel. Kohus usub, et süüdimõistetu on nüüdseks teinud karistusest
vastavad järeldused ning oskab edaspidises elus käituda normikohaselt.

Kohus juhindub KarS § 76 ja KrMS §-dest 426, 432, 383, 384.


Eha Popova
Kohtunik

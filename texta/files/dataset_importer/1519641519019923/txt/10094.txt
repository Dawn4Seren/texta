                             KOHTUMÄÄRUS
   Kohus                                 Tartu Ringkonnakohus
   Määruse tegemise aeg ja koht          1. august 2016 Tartu (kirjalik menetlus)
   Kriminaalasja number                  1-14-3418
   Kohtukoosseis                         Mati Kartau, Tiit Lõhmus, Maarika Kuusk


   Vaidlustatud kohtulahend              Viru Maakohtu (Rakvere kohtumaja) 27. mai 2016
                                         määrus Aleksandr Karlovitši (ik 38406032239)
                                         tingimisi enne tähtaega elektroonilise valvega
                                         vangistusest vabastamata jätmise kohta
   Kaebuse esitaja ja kaebuse liik       Süüdimõistetu Aleksandr Karlovitš, määruskaebus


   RESOLUTSIOON
   Jätta Viru Maakohtu 27. mai 2016 määrus muutmata ja määruskaebus rahuldamata.


   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada
   määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.


   Asjaolud ja menetluse käik
1. Viru Maakohtu 9. mai 2014 otsusega mõisteti Aleksandr Karlovitšile KarS § 199 lg 2 p-de 5,
   7, 8, 9 ja § 200 lg 2 p-de 4, 8, 10 järgi § 64 alusel karistuseks 3 aastat 6 kuud vangistust.
   KarS § 68 alusel loeti eelvangistus karistusaja hulka ja kandmisele kuuluvaks karistuseks
   arvestati 3 aastat 5 kuud 25 päeva vangistust. KarS § 65 lg 2 alusel suurendati karistust Viru
   Maakohtu 15. mai 2013 otsusega mõistetud karistuse kandmata osa võrra ja mõisteti
   A. Karlovitšile liitkaristuseks 4 aastat 11 kuud 25 päeva vangistust. Karistuse kandmise
   algusajaks loeti 1. november 2013.
2. Viru Vangla esitas 26. aprillil 2016 Viru Maakohtule materjalid kinnipeetava A. Karlovitši
   vangistusest tingimisi enne tähtaega elektroonilise valvega vabastamise otsustamiseks.
3. Viru Maakohtu 27. mai 2016 määrusega jäeti süüdimõistetu vangistusest tingimisi enne
   tähtaega vabastamata. A. Karlovitši on kriminaalkorras karistatud 21 korda ning ta kannab
   kuuendat vanglakaristust. Kuriteod on pandud toime rahalise kasu saamiseks ning
   soodusteguriks on olnud sõltuvusainete tarvitamine. Lisaks on süüdlane varasemalt rikkunud
   kriminaalhoolduse nõudeid. Vangla hindab uue kuriteo toimepanemise tõenäosust väga
   kõrgeks. Vangistuses on kinnipeetaval kolm kehtivat distsiplinaarkaristust. Positiivseks tuleb
   pidada, et kinnipidamisasutuses on A. Karlovitš osalenud majandustöödel ja
   sotsiaalprogrammides ning õppinud riigikeelt. Kohtu hinnangul ei kaalu aga A. Karlovitši
   võimalused vabanemisel (elu- ja töökoht ja lähedaste toetus) üles tema varasemat elukäiku ja
   käitumist vangistuse ajal (distsiplinaarkaristused).


   Määruskaebus
4. Maakohtu määruse peale esitas kaebuse A. Karlovitš, kes taotleb Viru Maakohtu määruse
   tühistamist ja vangistusest tingimisi enne tähtaega elektroonilise valvega vabastamist.
   Kinnipeetava hinnangul võttis kohus liialt arvesse tema minevikku ja jättis kõrvale
   A. Karlovitši praeguse seisundi. Süüdlane on vanglas endaga töötanud ning soovib muutuda.
   Kuigi tal oli selleks võimalus ka varem, olid A. Karlovitšil siis valed prioriteedid. Nüüdseks
   on ta seda mõistnud ega kavatse tulevikus enam kuritegelikult käituda.


   Ringkonnakohtu järeldused
5. Ka ringkonnakohus ei vabasta A. Karlovitši vangistusest tingimisi enne tähtaega ning nõustub
   üldjoontes maakohtu põhjendustega. Kuigi kinnipeetav on avaldanud soovi ennast parandada,
   oleks tema ennetähtaegne vabastamine siiski ennatlik.
6. Ennetähtaegse vabastamise üle otsustamisel võtab kohus arvesse kõiki KarS § 76 lg-s 4
   toodud asjaolusid. A. Karlovitši puhul ei toeta need asjaolud tema ennetähtaegset vabastamist.
   Isikul on 21 kriminaalkaristust ning ta viibib vangistuses juba kuuendat korda. Juba ainuüksi
   need arvud eeldavad väga mõjukaid ennetähtaegset vabastamist toetavaid asjaolusid, kuid
   A. Karlovitši puhul neid ei esine. Kuigi isik on kinnipidamisasutuses osalenud
   taasühiskonnastavates tegevustes, on ta korduvalt rikkunud ka vangla korda. Seega ei toeta ka
   käitumine karistuse kandmise ajal A. Karlovitši vabastamist. Samuti välistab ennetähtaegse
   vabastamise väga suur oht uute kuritegude toimepanemiseks. On ilmselge, et mõistetud
   karistuse eesmärgid ei ole veel saavutatud. Edasise vangistuse jooksul saab A. Karlovitš
   jätkata kuritegelikku käitumist põhjustanud probleemidega tegelemist ning süvendada
   tekkinud positiivseid muutusi enda mõtlemises.
7. Eeltoodust tulenevalt ja juhindudes KrMS §-st 390 ja § 337 lg 1 p-st 1 tuleb jätta Viru
   Maakohtu 27. mai 2016 määrus muutmata ning määruskaebus rahuldamata.



   /allkiri/                           /allkiri/                            /allkiri/
   Mati Kartau                         Tiit Lõhmus                          Maarika Kuusk

                                 TARTU HALDUSKOHUS
                                    Tartu kohtumaja
                          KOHTUMÄÄRUS
Kohtuasja number           3-15-2992
Määruse kuupäev            13. jaanuar 2016
Kohtunik                   Tamara Hristoforova
Kohtuasi                   Eno Tuivi kaebus Viru Vangla tekitatud mittevaralise kahju
                           hüvitamiseks
Resolutsioon               Tagastada Eno Tuivi kaebus.
Edasikaebamise kord        Määruse peale võib esitada määruskaebuse Tartu Ringkonnakohtule
                           Tartu Halduskohtu kaudu 15 päeva jooksul arvates määruse
                           kättesaamisest.


Asjaolud

1. Tartu Halduskohtusse saabus 27.11.2015 Eno Tuivi kaebus seoses Viru Vanglas liigse müra
tekitamisega. Kaebusest nähtus, et eelnevalt on E. Tuiv esitanud kahju hüvitamise taotluse Viru
Vanglale.

2. 21.12.2015 jättis Tartu Halduskohus E. Tuivi kaebuse käiguta, kuna kaebaja polnud tasunud
riigilõivu ega esitanud menetlusabi taotlust.

3. 12.01.2016 saabus Tartu Halduskohtusse E. Tuivi avaldus, milles ta märkis, et tal puuduvad
rahalised vahendid kohtumenetluses osalemiseks, mistõttu ta loobub kohtumenetlusest.

Kohtu seisukoht

4. Esmalt peab kohus asuma seisukohale, kas pidada 12.01.2016 kohtusse saabunud E. Tuivi
avaldust kaebusest loobumise avalduseks. Kohus selgitas 21.12.2015 määruses, et riigilõivu
tasumata või menetlusabi taotluse esitamata jätmise korral tagastab kohus kaebuse. Sisuliselt
ongi E. Tuiv oma avalduses teatanud, et ei tee kumbagi. Kaebusest loobumine olukorras, kus
kaebus niikuinii tagastataks, ei oleks eeldatavasti ka menetlusosalise huvides, kuna kaebusest
loobumise korral kohalduks halduskohtumenetluse seadustiku (HKMS) § 43 lg 1 p 2, mis
välistab võimaluse tulevikus uuesti kohtusse pöörduda. Kohus peab usutavaks, et käesoleval
juhul on pidanud kaebaja silmas, et loobub kaebuses puudusi kõrvaldamast. Olukorras, kus isik
ei ole tasunud riigilõivu ning see takistab kaebuse menetlusse võtmist, puudub igasugune
praktiline põhjus kaebusest loobumise avalduse esitamiseks, kuna see saab kaebaja olukorda
vaid halvendada. Seetõttu ei käsita kohus 12.01.2016 kohtusse saabunud avaldust kaebusest
loobumise avaldusena.

5. Nähtuvalt väljastusteatele märgitust sai E. Tuiv Tartu Halduskohtu 21.12.2015 määruse kätte
30.12.2015. Seega saabus tähtaeg puuduste kõrvaldamiseks ehk riigilõivu tasumiseks või
menetlusabi taotluse esitamiseks esmaspäeval, 11.01.2016, kuivõrd 09.01.2016 oli laupäev. E.
Tuiv ei tasunud riigilõivu ega esitanud menetlusabi taotlust.

6. HKMS § 121 lg 1 p 2 kohaselt tagastab kohus kaebuse määrusega selle esitajale, kui kaebus
ei vasta HKMS §-de 37 – 39 nõuetele, kaebaja ei ole kohtu poolt määratud tähtaja jooksul
puudusi kõrvaldanud ja puudused takistavad asja läbivaatamist. Riigilõivu tasumine või
menetlusabi taotluse rahuldamine on kaebuse menetlusse võtmise eelduseks, kuid E. Tuiv ei
ole tasunud riigilõivu ega esitanud menetlusabi taotlust. Seega takistavad kõrvaldamata
puudused asja läbivaatamist.

7. Eeltoodust tulenevalt tagastab kohus E. Tuivi kaebuse HKMS § 121 lg 1 p 2 alusel. HKMS
§ 43 lõike 2 kohaselt ei võta kaebuse tagastamine õigust pöörduda uuesti kohtusse ning kaebuse
tagastamisel loetakse, et kaebus ei ole kohtu menetluses olnud. Samas märgib kohus, et
tulenevalt HKMS § 47 lõikest 2 ei ole käesolevas asjas esitatud nõudega enam võimalik
tähtaegselt uuesti kohtusse pöörduda.


/allkirjastatud digitaalselt/

Tamara Hristoforova
kohtunik




                                              2

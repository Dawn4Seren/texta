                                            RIIGIKOHUS
                                     TSIVIILKOLLEEGIUM


                                            KOHTUOTSUS
                                        Eesti Vabariigi nimel

 Kohtuasja number                     3-2-1-30-16

 Otsuse kuupäev                       Tartu, 26. mai 2016

 Kohtukoosseis                        Eesistuja Ants Kull, liikmed Jaak Luik, Tambet Tampuu

 Kohtuasi                             Aktsiaseltsi DNB Pank hagi Martin Reiniku (Reinik)
                                      vastu võla nõudes

 Vaidlustatud kohtulahend             Tallinna Ringkonnakohtu 9. novembri 2015. a otsus
                                      tsiviilasjas nr 2-13-38228

 Kaebuse esitaja ja kaebuse liik      Martin Reiniku kassatsioonkaebus

 Tsiviilasja hind Riigikohtus         87 021 eurot 21 senti

 Menetlusosalised ja nende            Hageja Aktsiaselts DNB Pank, esindaja Eliza Lainela
 esindajad Riigikohtus
                                      Kostja Martin Reinik, esindaja vandeadvokaat Anto Variku

 Asja läbivaatamise kuupäev           2. mai 2016, kirjalik menetlus



RESOLUTSIOON
1. Tühistada Tallinna Ringkonnakohtu 9. novembri 2015. a otsus tsiviilasjas nr 2-13-38228 ja
saata asi uueks läbivaatamiseks samale ringkonnakohtule.
2. Kassatsioonkaebus rahuldada.
3. Tagastada Martin Reiniku kassatsioonkaebuselt tasutud kautsjon.


ASJAOLUD JA MENETLUSE KÄIK
1. Aktsiaseltsi DNB Pank (hageja) õiguseelneja sõlmis 18. septembril 2007 FAAB Grupp OÜ-ga
(laenusaaja) laenulepingu nr 85/07K33 (laenuleping I) ja laenulepingu nr 86/07K33 (laenuleping II)
(I kd, tl-d 21-32 ja 33-45). Hageja õiguseelneja andis laenusaajale laenulepingu I kohaselt
51 150 eurot investeerimislaenu tootmishoonete ostmiseks ja renoveerimiseks ning laenulepinguga II
16 000 eurot tootmisliini paigaldamiseks.
Mõlema laenulepingu tagamiseks sõlmiti laenusaaja juhatuse liikme William Stewartiga
käendusleping nr TAL09S/71 (käendusleping I) (käenduse ulatus 187 200, hiljem 260 000 eurot),
seati kommertspant (ulatus 31 956 eurot) ja hüpoteek soetatavale tootmishoonele (hüpoteegisumma
96 000 eurot, hiljem 134 000 eurot). Laenulepingust II ja selle lisadest 1-4 tulenevaid nõudeid tagas
lisaks ka Martin Reinikuga (kostja) 10. detsembril 2009 sõlmitud käendusleping nr TALO9S/3
(käendusleping II) vastutuse piirmääraga 78 300 eurot.
Laenulepingut II muudeti ja sõlmiti neli laenulepingu lisa. Lisaga 1 (18. veebruar 2008) suurendati
laenulepingu summat seniselt 16 000 eurolt 48 400 euroni, muudeti hüpoteegisummat
134 000 euroni, suurendati W. Stewarti käenduse ulatust 232 000 euroni ning lisati Kredexi käendus
24 300 euro ulatuses. Lisaga 2 (3. detsember 2008) suurendati laenusummat 60 227 euroni. Lisaga 3
(31. detsember 2008) lükati laenu tagastamise kuupäev mõne kuu võrra edasi. Lisas 4 (10. detsember
2009) suurendati laenusummat 65 039 euro 23 sendini ja pooled kinnitasid, et tasumata on
66 744 eurot 17 senti, W. Stewarti käenduse ulatuseks jäi 260 000 eurot, sellel ajal sõlmiti ka
käendusleping II kostjaga vastutuse piirmääraga 78 300 eurot.
Laenusaaja on pärast tema vastu algatatud pankrotimenetlust 28. jaanuaril 2016 äriregistrist
kustutatud. Teise käendaja suhtes rahuldas maakohus käesolevas asjas 1. septembril 2014
tagaseljaotsusega hagi ja mõistis W. Stewartilt hageja kasuks välja laenulepingust I tuleneva nõude
katteks 39 662 eurot 51 senti ning laenulepingust II tuleneva nõude katteks 101 616 eurot 28 senti.
See tagaseljaotsus on jõustunud. Kohtumenetlus jätkub kostja vastu.
Hageja palus kostjalt välja mõista 78 300 eurot (põhivõlg 61 820 eurot 14 senti, kõrvalnõuded
3967 eurot 48 senti, viivis 12 512 eurot 38 senti). Lisaks esitas hageja kostja vastu
käenduslepingust II tuleneva 8721 euro 21 sendi suuruse nõude kohustuste täitmisega viivitamise eest
(I kd, tl 124).
Laenulepingu II kogusummaks jäi 65 039 eurot 23 senti ning laenu tagasimakse tähtpäevaks
10. detsember 2010. Laenusaajal võlgnes laenulepingu lõppemise tähtaja seisuga 68 059 eurot
60 senti (põhivõlg 61 820 eurot 14 senti, intress 3967 eurot 48 senti, viivis 2271 eurot 98 senti). Hagi
esitamise ajaks oli viivisevõlg kasvanud 60 460 euro 10 sendini, kuid hageja vähendas hea usu
põhimõttest lähtuvalt viivisenõuet 35 828 euro 66 sendini (I kd, tl 121). 2. novembril 2011 andis
hageja kostjale allkirja vastu üle pankrotihoiatuse, koos võlateatega, kus palus tasuda võlgnevuse
78 300 eurot 14 päeva jooksul. Kostja seda ei teinud.
Lisaks oli hagejal kostja vastu käenduslepingu II alusel kohustuste täitmisega viivitamise eest enne
hagiavalduse esitamist sissenõutavaks muutunud nõue 8721 eurot 21 senti.
2. Kostja vaidles hagile vastu, leides, et nõue on aegunud ning et käenduslepingu II punkt 9 on
tüüptingimusena osaliselt tühine. Alternatiivselt esitas kostja hageja vastu tasaarvestuse hageja
nõudele 87 021 euro 21 sendi ulatuses, sest hageja on rikkunud VÕS § 14 lg-st 2 tulenevaid
kohustusi.
Kostja väitis, et käendusleping II on sõlmitud tüüptingimustel. Selle p 9 esimese lause teine osa „või
laenulepingust tulenevate nõuete täieliku tasumiseni" on teda tüüptingimusena ebamõistlikult
kahjustav ja mittemääratletav, mistõttu tuleb see lugeda VÕS § 42 lg 1 ja lg 3 p 19 ning § 44 järgi
osaliselt tühiseks ning käenduslepingu II p 9 esimese lause kohaselt lugeda käendusleping sõlmituks
kuni 10. detsembrini 2011. Tulenevalt asjaolust, et käenduslepingu II p 9 esimese lause kohaselt
kehtis leping 10. detsembrini 2011 või laenulepingust tulenevate nõuete täieliku täitmiseni ning
laenusaaja pankrot kuulutati välja 30. novembril 2011, oleks hagejal olnud võimalus esitada
käendusest tulenev nõue enne selle tähtaja (10. detsember 2011) saabumist, kuid hageja seda ei
teinud.
Kostja väitis veel, et ta oli hagejaga lepingut sõlmides tarbija, sest ta ei ole kunagi olnud laenusaaja
osanik ega juhatuse liige, mistõttu tuleb käenduslepingut käsitada tarbijakäenduslepinguna.
Laenulepingu II lisa 1 p-ga 5 määrati uueks hüpoteegisummaks 134 000 eurot. Hagejale oli
mõistlikult eeldades teada, et tootmishoone kinnistu turuhind ei saanud lisa 1 sõlmimise ajal olla
134 000 eurot. Praegu on kinnistu turuhinnaks pakutud 15 000-20 000 eurot.
Hagejale oli selge, et laenusaaja ei olnud 10. detsembriks 2009 spordijookide tootmist alustanud ja
laenusaajal puudusid mistahes rahavood igapäevaseks majandustegevuseks. Need asjaolud olid
hagejale teada vähemalt 3. detsembriks 2008, kui sõlmiti laenulepingu II lisa 2 laenusaaja kohustuste
refinantseerimiseks.
Laenulepingu II lisas 4 viidati, et laenusaaja varadele on seatud hüpoteek (134 000 eurot), laenusaaja
varale kommertspant (31 956 eurot), W. Stewartiga on sõlmitud käendusleping I (260 000 eurot) ja
antud on Kredexi käendus (24 300 eurot ehk 380 212 krooni). Hageja ei arvestanud asjaoluga, et
käenduslepingu I käendajal W. Stewartil ei ole vara. See tekitas kostjas ebaõige ettekujutuse käenduse
tegelikest asjaoludest, kuivõrd kõik asjaolud viitasid, et laenulepingu II täitmisega ei ole probleeme.
Hageja oleks pidanud laenulepingu II üles ütlema, mitte kaasama kostjat käendajana, või vähemalt
teavitama kostjat kõigist objektiivsetest asjaoludest ja käendusest tulenevatest riskidest. Hageja seda
aga ei teinud. Professionaalsel krediidiandjal on VÕS § 14 lg-st 1 tulenev üldine kohustus hinnata
krediiditaotleja krediidivõimekust, mida ei ole aga praegusel juhul korrektselt tehtud. VÕS § 14 lg 2
sätestab kohustuse teavitada käendajat kõigist olulistest ja kahtlustäratavatest asjaoludest
krediiditaotleja krediidivõime osas ja krediidiga seotud riskidest. VÕS § 14 lg-st 2 tulenevalt on
kostjal hageja teavitamiskohustuse rikkumise tõttu kahju hüvitamise nõue tema vastu, mis seisneb
käenduslepingust tulenevate negatiivsete varaliste tagajärgede (kahju) kõrvaldamises, mille ta saab
hageja nõudega tasaarvestada. Kostja saab kahju hüvitamise nõude tasaarvestada hageja krediidi
tagamise nõudega ehk VÕS § 149 lg 3 alusel selles ulatuses täitmisest keelduda. Kostja tasaarvestab
hageja nõude 87 021 euro 21 sendi ulatuses ja keeldub tasaarvestuse tõttu hageja nõude täitmisest.
3. Maakohus rahuldas 14. aprilli 2015. a otsusega hagi ja mõistis kostjalt (solidaarselt W. Stewartiga)
laenulepingust II tuleneva võla katteks hageja kasuks välja 78 300 eurot (põhivõlg 61 820 eurot
14 senti, kõrvalnõuded 3967 eurot 48 senti, viivis 12 512 eurot 38 senti). Lisaks mõistis maakohus
kostjalt käenduslepingu II alusel hageja kasuks välja 8721 eurot 21 senti kohustuse täitmisega
viivitamise eest. Maakohus jättis hageja menetluskulud kostja kanda ja kostja menetluskulud tema
enda kanda.
Maakohtu otsuse põhjenduste kohaselt ei ole hageja nõue aegunud, sest laenulepingus II lepiti kokku
laenu tagasimakse kuupäevana 10. detsember 2010. Aegumistähtaeg kestusega kolm aastat hakkas
TsÜS § 154 kohaselt kulgema 1. jaanuaril 2011. Hagi esitati 19. augustil 2013. Seega ei ole hageja
nõue kostja vastu aegunud. Kostja ei sõlminud käenduslepingut II tarbijana. Kostja on olnud
äriregistri andmetel OÜ Fine Petrol (OÜ) ainuosanik alates 3. märtsist 2003, äriühingu juhatuse liige
alates 21. jaanuarist 2000 ning OÜ kuulus ajavahemikul 1. aprill 2009 kuni 1. oktoober 2009
laenusaaja osanike ringi, seega ka vahetult enne käenduslepingu II sõlmimist 10. detsembril 2009.
Seetõttu tuleb kostjat pidada käenduslepingu II sõlmimisel majandus- ja kutsetegevuses tegutsenuks.
Käenduslepingu p 9 ei ole kostjat kahjustav tüüptingimus, käendusleping on punkti esimesest lausest
tulenevalt tähtajaline. VÕS § 153 lg 1 p 3 kohaselt lõpeb käendus tähtajalise käenduse puhul tähtaja
möödumisega ja VÕS § 153 lg 1 p 1 järgi lõpeb käendus tagatud kohustuse lõppemisega. Eeltoodust
lähtuvalt tuleb käenduslepingu II p 9 tõlgendada nii, et käendus kehtib kuni tähtaja möödumiseni, kui
käendus ei ole enne tähtaja möödumist lõppenud käendatava kohustuse lõppemisega.
Käenduslepingu II p 9 esimese lause teine pool ei ole tüüptingimusena kostjat ei ebamõistlikult
kahjustav ega ka mittemääratletav, mistõttu puudub alus lugeda see VÕS § 42 lg 1 ja lg 3 p 19
ning § 44 järgi osaliselt tühiseks.
Kostjale kuulub osalus OÜ-s, mis omakorda omas 2009. a aprillist kuni oktoobrini osalust
laenusaajas. Seetõttu puudub kostjal alus nõuda hagejalt tasaarvestuse korras kahju hüvitamist
VÕS § 14 ja § 115 lg 1 alusel. Hageja ei pidanud kostjat enne käenduslepingu II sõlmimist laenusaaja
krediidivõimekusest ja sellega seotud riskidest informeerima. Kostjale pidid need asjaolud teada
olema, kuna ta oli olnud vahetult enne käenduslepingu II sõlmimist talle kuuluva OÜ kaudu
laenusaaja osanik. E-kirjavahetus tõendab, et hageja oli 2009. a kirjavahetuses W. Stewartiga, et OÜ-l
oli 2009 olnud laenusaajale võlgu ja sellest omakorda olenes laenulepingu II järgsete maksete
tasumine. Ka pidasid hageja ja kostja 2009. a läbirääkimisi laenulepingu II ülevõtmise tingimuste üle.
Kõik eeltoodu välistab kostja tasaarvestuse avalduse rahuldamise hageja vastu.
Kuna kostja on viivitanud oma käenduslepingust II tuleneva kohustuse täitmisega, on hagejal õigus
nõuda kostjalt viivist 8721 eurot 21 senti ka üle käenduslepingus kokku lepitud käendaja vastutuse
piirmäära, sest kostja on rikkunud endale käenduslepinguga võetud kohustust.
4. Kostja esitas apellatsioonkaebuse, milles palus tühistada maakohtu otsuse, teha uue otsuse ja
lugeda käenduslepingu II p-s 9 toodud tingimus kostjat ebamõistlikult koormavaks ning jätta
hagiavaldus täies ulatuses rahuldamata või alternatiivselt tasaarvestada hageja nõue kostjal tekkinud
kahjudega VÕS § 14 lg 2 ja VÕS § 149 lg 3 alusel 87 021 euro 21 sendi ulatuses või saata asi uueks
arutamiseks tagasi maakohtule. Menetluskulud palus hageja jätta maakohtus ja ringkonnakohtus
kostja kanda.
5. Hageja vaidles apellatsioonkaebusele täies ulatuses vastu, palus jätta apellatsioonkaebuse
rahuldamata ja menetluskulud kostja kanda.


Ringkonnakohtu lahend ja põhjendused
6. Ringkonnakohus jättis maakohtu otsuse lõppjäreldustes muutmata, arvestades ringkonnakohtu
põhjendusi. Apellatsioonkaebus jäeti rahuldamata ning poolte maakohtu ja ringkonnakohtu
menetluskulud jäeti kostja kanda.
Ringkonnakohtu otsuse põhjenduste kohaselt leidis maakohus õigesti, et hageja nõue ei ole aegunud.
TsÜS § 147 lg 1 kohaselt algab aegumistähtaeg nõude sissenõutavaks muutumisega ning nõuded
käendaja vastu hakkavad aeguma samal ajal kui samad nõuded võlgniku vastu. Aegumise
kohaldamise jaoks ei ole oluline, millal võlausaldaja esitas nõude käendaja vastu (Riigikohtu
20. aprilli 2009. a otsus tsiviilasjas nr 3-2-1-33-09, p 10). Pooled ei vaidle selle üle, et hageja ei ole
laenulepingut II üles öelnud. Hageja esitas nõude kostja vastu 2. novembril 2011, kui kostjale anti üle
pankrotihoiatus koos täiendava tähtajaga täita kohustus hiljemalt 16. novembriks 2011, seega enne
käenduslepingu lõppemise tähtaega 10. detsembril 2011. Maakohus on jätnud tähelepanuta
pankrotihoiatuse mõju aegumisele. Pankrotihoiatuses määratud tähtaeg on seaduses ettenähtud
täiendav tähtaeg, mistõttu peatub aegumine TsÜS § 167 lg 2 järgi määratud tähtaja möödumiseni või
kohustuse täitmisest lõpliku keeldumiseni (Riigikohtu 18. aprilli 2012. a otsus tsiviilasjas nr 3-2-1-
47-12, p 17; 3. detsembri 2014. a otsus tsiviilasjas nr 3-2-1-121-14, p 14). Seega aegus hageja nõue
kostja vastu 14. jaanuaril 2014, mitte 31. detsembril 2013.
Põhjendatud on apellatsioonkaebuse väide, et kostjat tuleb käenduslepingus II käsitada tarbijana, sest
kostja ei olnud selle sõlmimise ajal (10. detsembril 2009) seotud laenusaajaga OÜ osaluse kaudu
laenusaajas. Maakohus leidis õigesti, et käenduslepingu II p 9 esimene lause ei ole kostjat kahjustav
või mittemääratletav tüüptingimus. Käenduslepingu II p 9 esimest lauset saab tõlgendada nii, et
üldjuhul lõpeb käendus tähtaja saabumisega, aga võib lõppeda ka varem, kui põhivõlgnik täidab enda
kohustuse enne käenduslepingu tähtaja saabumist. Käendaja suhtes ei kehti põhivõlgniku
pankrotimenetluse ajal intressi ja viivise arvestamise keeld.
Käendaja nõuded võivad tuleneda üksnes VÕS §-st 14 ja eelkõige juhul, kui krediidiasutus ei ole
lepingueelseid läbirääkimisi pidades avaldanud talle olulist informatsiooni. Käendaja võib nagu
põhivõlgnik tasaarvestada võlgniku kahju hüvitamise nõude. Käendajal võib olla iseseisev kahju
hüvitamise nõue krediidiandja vastu, samuti võib ta käenduslepingu eksimuse või pettuse tõttu
tühistada, kui krediidiandja on rikkunud oma kohustust teavitada käendajat käenduslepingu
sõlmimisel võlgniku majandusliku seisundiga seotud olulistest asjaoludest (Riigikohtu 27. novembri
2012. a otsus tsiviilasjas nr 3-2-1-136-12, p-d 24-25). Puuduvad andmed, et hageja oleks võinud
mõistlikult eeldada, et laenu tagatiseks olnud hüpoteegiga koormatud kinnistu turuväärtus poleks
olnud laenulepingu II lisa 1 sõlmimise ajal 134 000 eurot. Arvestades, et laenulepinguga II laenati
põhivõlgnikule 65 039 eurot 23 senti ja seda tagasid kostja, W. Stewarti ja Kredexi käendused,
hüpoteek ja kommertspant, ei saa väita, et hageja oleks andnud põhivõlgnikule laenu olukorras, kus
laenuleping oleks tulnud üles öelda. Krediidiasutusel ei olnud vastutustundliku laenamise kohustust
W. Stewartiga käenduslepingut sõlmides (Riigikohtu 18. veebruari 2015. a otsus tsiviilasjas nr 3-2-1-
157-14, p 11). Ka asjaolu, et hageja ei esitanud laenusaaja kohustuste täitmise kontrollimiseks
vajalikke dokumente, ei tähenda, et hageja jättis põhivõlgniku krediidivõime hindamata.


MENETLUSOSALISTE PÕHJENDUSED
7. Kostja esitas kassatsioonkaebuse, milles vaidlustas ringkonnakohtu otsuse osas, mis puudutab
kostja vastuväidet hagile, milles ta palus kohaldada VÕS § 14 lg-t 2 ja § 149 lg-t 3 ning tasaarvestada
hageja nõue kostjale tekkinud kahjudega 87 021 eurot 21 senti. Kassatsiooniastme menetluskulud
palus kostja jätta hageja kanda.
Kostja leiab, et hageja ei ole täitnud üldist VÕS § 14 lg-st 1 tulenevat kohustust hinnata laenusaaja
krediidivõimet. Hageja ei esitanud kohtumenetluses välja nõutud laenusaaja kohustuste täitmise
kontrollimiseks vajalikke dokumente ja ringkonnakohus leidis, et see ei tähenda, et hageja jättis
põhivõlgniku krediidivõime hindamata. Kostja ei nõustu ringkonnakohtu seisukohaga.
Hageja laenulepingu II lisa 3 p-s 7 nimetatud kohustuste täitmata jätmine on oluline, sest nendest
asjaoludest teadasaamisel ei oleks kostja käenduslepingut II sõlminud. 10. detsembril 2009 sõlmiti
laenulepingu II lisaga 4 samal ajal käendusleping II kostjaga ning selleks ajaks oli hagejale täiesti
selge, et laenusaaja ei olnud tolleks ajaks spordijookide tootmist alustanud ning tal puudusid mistahes
rahavood igapäevaseks majandustegevuseks. See oli hagejale teada vähemalt 3. detsembriks 2008,
kui sõlmiti laenulepingu II lisa 2 laenusaaja kohustuste refinantseerimiseks. Riigikohtu 19. veebruaril
2014 tsiviilasjas nr 3-2-1-169-13 tehtud otsuse p-s 21 on selgitatud, et laenulepingu refinantseerimist
võib pidada vastutustundliku laenamise põhimõttega vastuolus olevaks, kui krediidiandjale pidi
olema refinantseerimislepingu sõlmimisel selge, et laenutähtaja pikendamine lisatasu eest üksnes
suurendab laenusaaja võlgnevust. Enne käenduslepingu II sõlmimist oli hageja ja laenusaaja vahel
laenukohustusi korduvalt refinantseeritud ja hageja oli käenduslepingu sõlmimise ajal teadlik, et
laenusaajal ei ole majandustegevust.
8. Hageja palus jätta kassatsioonkaebuse rahuldamata. Kassatsioonkaebuses on ringkonnakohtule ette
heidetud tõendite ebaõiget hindamist. TsMS § 688 lg 5 järgi puudub Riigikohtul pädevus hinnata
seda, kas alama astme kohtud on asjaolusid õigesti tuvastanud, tuvastada ise hagi aluseks olevaid
asjaolusid või hinnata tõendeid. Kohtud ei ole tõendite hindamisel menetlusõiguse norme rikkunud,
kui nad tuvastasid, et hageja ei ole vastutustundliku laenamise põhimõtet rikkunud. Samuti on kohtud
tõendeid kogumis hinnanud ja põhjendatult leidnud, et hagejal ei olnud võimalik mõistlikult eeldada,
et kinnistu turuväärtus on väiksem kui hüpoteegisumma.
Hageja väide, et tal ei olnud majanduslikku huvi laenusaaja kohustuste käendamiseks, on
paljasõnaline, kostja on majandustegevuses kogenud ja tal oli võimalik tutvuda laenulepinguga või
küsida hagejalt laenusaaja finantsseisundi kohta. Käendaja kannab tagatava kohustusega
mittetutvumisest tingitud võimaliku eksimuse riisikot (Riigikohtu 13. jaanuari 2016. a otsus
tsiviilasjas nr 3-2-1-156-15, p 14, teine lõik). Laenusaajale antud laen ei ole sel ajal kehtinud
VÕS § 402 mõttes tarbijakrediit ning laenu refinantseerimise hetkel ei saanud välistada laenusaaja
majandustegevuse jätkamist.


KOLLEEGIUMI SEISUKOHT
9. Kolleegium leiab, et ringkonnakohtu otsus tuleb materiaalõiguse normi väära kohaldamise ja
menetlusõiguse normi rikkumise tõttu TsMS § 692 lg 1 p-de 1 ja 2 alusel tühistada ning saata asi
TsMS § 691 p 2 järgi samale ringkonnakohtule uueks läbivaatamiseks. Kassatsioonkaebus
rahuldatakse.
10. Kolleegium märgib esmalt, et oluline on eristada võimalikke laenuandja ja laenusaaja vahelisi
ning laenuandja ja käendaja vahelisest suhtest tekkida võivaid nõudeid. Vastutustundliku laenamise
põhimõtte järgimise kohustus on laenuandjal suhtes laenusaajaga, mitte käendajaga (Riigikohtu
18. veebruari 2015. a otsus tsiviilasjas nr 3-2-1-157-14, p 11).
Laenuandja ja laenusaaja vahelises suhtes on vastutustundliku laenamise põhimõtte rakendamise
kohustuse põhisisu hinnata piisavalt laenusaaja krediidivõimet, tagamaks, et laenu ei antaks isikule,
kelle puhul on tõenäoline, et ta ei suuda seda jooksvast sissetulekust või muust eluks otseselt
mittevajalikust varast tagasi maksta. Professionaalsel laenuandjal on VÕS § 14 lg 1 esimesest lausest
tulenevalt üldine kohustus hinnata laenutaotleja krediidivõimet (vt Riigikohtu 19. veebruari 2014. a
otsus tsiviilasjas nr 3-2-1-169-13, p 21). Samuti on laenuandjal VÕS § 14 lg-st 2 tulenev olulisest
informatsioonist teavitamise kohustus. Kui laenuandja laenusaaja krediidivõimet ei hinda või rikub
teavitamiskohustust, võib krediidisaaja mh nõuda sellega tekitatud kahju hüvitamist VÕS § 14
ja § 115 lg 1 alusel (vt Riigikohtu 27. novembri 2012. a otsus tsiviilasjas nr 3-2-1-136-12, p 25).
11. Laenuandja suhtes käendajaga vastutustundliku laenamise põhimõte käenduslepingule ei kohaldu.
Käendaja nõuded võivad tuleneda üksnes VÕS §-st 14 ja eelkõige juhul, kui krediidiasutus ei ole
lepingueelseid läbirääkimisi pidades avaldanud talle käenduslepingu sõlmimisel olulist
informatsiooni võlgniku majandusliku seisundi kohta. Kolleegium jääb varem väljendatud seisukoha
juurde, et hea usu põhimõttest tuleneva võlausaldaja teavitamiskohustuse rikkumine ei anna
käendajale iseenesest õigust keelduda käenduskohustuse täitmisest (Riigikohtu 18. veebruari 2015. a
otsus tsiviilasjas nr 3-2-1-157-14, p 11). Kuid käendajal on kolm õiguslikku võimalust oma õiguste
kaitsmiseks. Esiteks saab ta VÕS § 149 lg-te 1 ja 3 järgi kasutada laenuandja vastu samu vastuväiteid
nagu põhivõlgnikust laenusaaja, mh tasaarvestada võlgniku kahju hüvitamise nõude, mis tuleneb
vastutustundliku laenamise põhimõtte rikkumisest, laenuandja nõudega. Teiseks saab käendajal olla
VÕS § 14 lg 2 alusel teavitamiskohustuse rikkumisest tulenev kahju hüvitamise nõue. Kolmandaks
võib tal olla õigus käendusleping eksimuse või pettuse tõttu tühistada (vt Riigikohtu 18. veebruari
2015. a otsus tsiviilasjas nr 3-2-1-157-14, p 11; 27. novembri 2012. a otsus tsiviilasjas nr 3-2-1-136-
12, p 24-25).
12. Laenuandjal on käenduslepingu sõlmimisel üldine VÕS § 14 lg-st 2 tulenev kohustus teavitada
käendajat olulistest asjaoludest, sh võlgniku majanduslikust seisundist. Kolleegium rõhutab, et
erinevalt VÕS § 146 lg-st 3, mis kohaldub lepingu täitmise kestel põhivõlgniku kohustuse täitmise
suhtes, on laenuandjal käenduslepingu sõlmimisel teavitamiskohustus sõltumata sellest, kas käendaja
teavet nõuab.
Kui võlausaldaja ei teavitanud käendajat käenduslepingu sõlmimisel olulistest asjaoludest ja talle
tekkis teatamiskohustuse rikkumise tõttu kahju, siis on tal õigus esitada võlausaldaja vastu kahju
hüvitamise nõue, mida ta saab kasutada võlausaldaja nõude tasaarvestamiseks VÕS § 197 järgi.
Nõuete tasaarvestamiseks ei pea käendaja esitama vastuhagi ning tasaarvestuse avalduse võib esitada
ka kohtumenetluse ajal (vt Riigikohtu 1. veebruari 2016. a otsus tsiviilasjas nr 3-2-1-168-15, p 16;
vt ka 5. juuni 2012. a otsus tsiviilasjas nr 3-2-1-42-12, p 10; 27. novembri 2013. a otsus tsiviilasjas
nr 3-2-1-126-13, p 12; 2. märtsi 2015. a otsus tsiviilasjas nr 3-2-1-145-14, p 29).
Seega ei ole käendaja VÕS § 14 lg 2 rikkumisest tuleneva laenuandja vastu suunatud iseseisva kahju
hüvitamise nõude (VÕS § 115 lg 1) puhul küsimus mitte selles, kas laenuandja on laenusaaja suhtes
täitnud vastutustundliku laenamise põhimõttest tulenevat kohustust kontrollida laenusaaja
krediidivõimet, vaid kas laenuandja on nõuetekohaselt täitnud teavitamiskohustuse. Tuleb hinnata,
kas laenuandja on käendajat olulistest asjaoludest, sh laenusaaja majanduslikust olukorrast
teavitanud.
13. VÕS § 14 lg 2 ja § 115 lg 1 alusel esitatava nõude puhul on käendaja tõendada, et ta ei oleks
käenduslepingut sõlminud, kui laenuandja oleks käendajat laenusaaja majanduslikust olukorrast
kohaselt informeerinud. Seevastu ei ole käendajal iseseisvat kahju hüvitamise nõuet, kui laenuandja
tõendab, et ta on teavitamiskohustust täitnud ja käendaja oli või pidi olema laenusaaja majanduslikust
olukorrast teadlik.
Maakohus on oma otsuse p-s 16.4 asunud seisukohale, et hageja ei pidanud kostjat laenusaaja
majanduslikust olukorrast ja käenduse andmisega seotud riskidest teavitama, sest need asjaolud pidid
kostjale OÜ osaluse kaudu laenusaajas teada olema.
Ringkonnakohus on oma otsuse p-s 16 apellatsioonkaebuse väitega nõustudes leidnud, et kostja ei
olnud käenduslepingu II sõlmimise ajal enam laenusaajaga seotud, mistõttu ei pidanud ta laenusaaja
krediidivõimest teadlik olema. Kolleegium leiab, et kui kostja ei pidanud laenusaaja majanduslikust
olukorrast teadlik olema, siis pidi hageja kostjat sellest käenduslepingu II sõlmimisel kohaselt
teavitama. Ringkonnakohus on jätnud välja selgitamata, kas hageja on kostja teavitamise kohustust
täitnud. Sellest tulenevalt on ringkonnakohus kohaldanud vääralt materiaalõigust ning jätnud täitmata
selgitamis- ja põhjendamiskohustuse TsMS § 654 lg-te 4 ja 5 mõttes.
14. Kostja on kassatsioonkaebuses tuginenud sellele, et hageja ei teavitanud teda käenduslepingu II
sõlmimisel asjaolust, et laenusaaja ei olnud 10. detsembriks 2009 spordijookide tootmist alustanud
ning tal puudusid mistahes rahavood igapäevaseks majandustegevuseks. Kostja viitab, et see asjaolu
oli hagejale teada vähemalt 3. detsembriks 2008, kui laenusaajaga sõlmiti laenulepingu lisa 2. Samuti
heidab kostja hagejale ette, et laenuandja ei teavitanud teda, kas laenusaaja on täitnud laenulepingu II
lisa 4 p-s 7 reguleeritud eritingimused, mille alusel hageja laenusaaja krediidivõimet hindas.
Vaatamata tõendite kogumise taotluse rahuldamisele maakohtus, ei ole hageja kostja väitel seni
eelviidatud loetelust ühtegi dokumenti esitanud. Kostja tõi välja, et kui talle oleks eritingimustest
teatatud, ei oleks ta käenduslepingut kindlasti sõlminud.
Asja uuel lahendamisel peab ringkonnakohus tuvastama VÕS § 14 lg 2 teavitamiskohustuse
(vt käesoleva otsuse p 12) kohase täitmise hindamiseks, kas hageja on kostja teavitamise kohustuse
kohaselt täitnud, arvestades käesoleva otsuse p-s 13 viidatud tõendamiskoormuse jaotust.
Hagejal tuleb kostja VÕS § 14 lg 2 alusel teavitamise kohustuse rikkumisest tuleneva kahju
hüvitamise tasaarvestusnõude maksmapanemise vältimiseks kas tõendada, et ta teavitas kostjat
käenduslepingu sõlmimisel sellest, et laenusaaja ei ole spordijookide tootmist alustanud ning
laenusaajal puudusid rahavood igapäevaseks majandustegevuseks, või tõendada, et ta ei olnud
kohustatud kostjat neist asjaoludest teavitama. Samuti on hagejal võimalik tõendada, et ta teavitas
kostjat laenusaaja vastavusest eritingimustele või et ta ei pidanud kostjat sellest teavitama.
15. Kolleegium nõustub ringkonnakohtu käsitlusega, et asjaolu, et teine käendaja oli väidetavalt
käenduslepingu I sõlmimisel varatu, ei anna alust öelda, et hageja on selles osas rikkunud
vastutustundliku laenamise põhimõtet. Krediidiasutusel on vastutustundliku laenamise põhimõtte
järgimise kohustus laenulepinguid sõlmides, aga mitte käenduslepingute puhul (Riigikohtu
18. veebruari 2015. a otsus tsiviilasjas nr 3-2-1-157-14, p 11).
16. Kolleegium märgib lisaks, et maakohus on juba laenulepingust II tuleneva nõude katteks
mõistnud 1. septembril 2014 tehtud tagaseljaotsusega W. Stewartilt välja 101 616 eurot 28 senti
(põhivõlg 61 820 eurot 14 senti, intress 3967 eurot 48 senti, viivis seisuga 19. august 2013. a
35 828 eurot 66 senti). Ringkonnakohtu otsuse resolutsiooni sõnastamisel tuleb selle asjaoluga
arvestada.
17. Kuivõrd ringkonnakohtu otsus tühistatakse ja asi saadetakse tühistatud osas samale
ringkonnakohtule uueks läbivaatamiseks, jääb menetluskulude jaotus TsMS § 173 lg 3 teise lause
järgi ringkonnakohtu otsustada.
18. Kassatsioonkaebuse rahuldamise tõttu tuleb TsMS § 149 lg 4 esimese lause alusel tasutud
kassatsioonikautsjon tagastada. TsMS § 149 lg 8 alusel tagastatakse kautsjon avalduse lahendanud
kohtu määruse alusel menetlusosalisele, kes selle tasus.


Ants Kull, Jaak Luik, Tambet Tampuu

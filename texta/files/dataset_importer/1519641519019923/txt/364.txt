                              KOHTUMÄÄRUS

Kohus                              Viru Maakohus
Määruse tegemise aeg ja koht       21. detsembril 2016 Jõhvi kohtumajas
Kohtuasja number                   1-15-9082
Kohtukoosseis                      kohtunik Inna Kirsipuu
Kohtuistungi sekretär, tõlk        Merike Erisalu, tõlk Valentina Michelson-Ipbüker
                                   Viru Vangla materjalid Igor Tarassovi tingimisi enne tähtaega
Kohtuasi
                                   vangistusest vabastamise otsustamiseks
Asja läbivaatamise kuupäev         21.12.2016 avalikul videokohtuistungil
Süüdimõistetu                      Igor Tarassov, isikukood 38811252212, xxx

RESOLUTSIOON

Kohus, juhindudes KarS § 76 ja KrMS § 426, § 432 , määras:

Jätta Igor Tarassov vangistusest tingimisi enne tähtaega vabastamata.

Edasikaebamise kord

Määruse peale võib esitada määruskaebuse Viru Maakohtule 15 päeva jooksul alates päevast, mil
isik sai vaidlustatavast kohtumäärusest teada.

Asjaolud

Viru Vangla esitas 05.12.2016 Viru Maakohtule materjalid kinnipeetava Igor Tarssovi tingimisi
enne tähtaega vangistusest vabastamise otsustamiseks.

Igor Tarassov tunnistati Harju Maakohtu 10.11.2015 otsusega nr 1-15-9082 süüdi KarS § 184 lg 1
järgi ning KarS § 68 lg 1 alusel mõisteti karistuseks 2 aastat vangistust. Otsus jõustus 08.12.2015.
Karistuse kandmise algus 29.07.2015 ja lõpp 29.07.2017.

Tingimisi ennetähtaegse vabanemise võimaluse avanemine 29.11.2016.

Kinnipidamisasutusest Igor Tarassovi kohta koostatud iseloomustusest nähtub, et kinnipeetaval
on üks kehtivad distsiplinaarkaristus fooliumist süütamisvahendite omamise eest. Vangistuses on
isik osalenud tööhõives majandustöödel koristajana, käesoleval ajal osaleb tööhõives
köögitöölisena. Kinnipeetav on osalenud sotsiaalprogrammis Eluviisitreening. Vabanemise korral
soovib elama asuda oma abikaasa juurde aadressil xxx. Tegemist on üürikorteriga. Korteriomanik
ei ole vastu, et isik asub elama nimetatud elamispinnale. Süüdimõistetul puudub põhiharidus. xxx,
omandas xxxx xxx. Käesoleval ajal õpib 9. klassis. Riigikeelt xxx tasemel. Ametlikult on töötanud
alla ühe kuu xxx. Enne vangistust ei olnud tööga hõivatud. Isikul puudub eriala, kuid ta omab
                                                                                               1(4)
mõningasi ehitusalaseid töökogemusi. Peamiselt elatus vargustest. Vabanemisjärgselt kindel
töökoht puudub. K-raha andmetel on täitmata nõudeid summas 2179, 76 eurot, vabanemisfondis
84,54 eurot. Igor Tarassov on lahutatud, enne vangistust elas koos elukaaslasega. Ema ja üks vend
on surnud, isiku sõnul on ka isa surnud. Varasema elukaaslasega on ühine laps, kuid suhted on
katkenud. Vangistuse aja on kinnipeetav uuesti abiellunud ning on abikaasa poolt koju oodatud.
Abikaasa on nõus teda igati toetama. Üldise korduva kuriteo toimepanemise tõenäosus 2 aasta
jooksul on 39 %. Vägivaldse kuriteo toimepanemise tõenäosus 2 aasta jooksul on 63 %. Lähtuvalt
ülaltoodud asjaoludest, uue kuriteo ja ohtlikkuse riskifaktoritest, Viru Vangla ei toeta isiku
ennetähtaegset vabastamist.

Kriminaalhooldaja arvamuse kohaselt on Igor Tarassov lahutatud. Tema lähedasteks on abikaasa
ja abikaasa alaealine laps. Ema ja vend on surnud. Igor Tarassov tutvus oma elukaaslasega vanglas
oleku ajal ning nad sõlmisid 30.11.2016 vanglas abielu. Karistuse kandmise ajal suhtleb Igor
Tarassov oma abikaasaga telefoni, kirjavahetuse ning lühiajaliste kokkusaamiste teel. Vestluses
kinnipeetava abikaasaga ilmnes, et Igor Tarassov on tema poolt koju oodatud ning abikaasa on
valmis teda nii moraalselt kui materiaalselt toetama. Ennetähtaegse vabanemise korral soovib Igor
Tarassov elama asuda oma abikaasa juurde aadressil xxx. Tegemist on 2-toalise üürikorteriga.
Üürileping kehtib alates 22.07.2016 ja on sõlmitud tähtajatult. Korterimaksete eest võlgnevusi ei
ole. Antud elamispinnal elavad kinnipeetava abikaasa ja üks alaealine laps. Korteriomanik ei ole
vastu sellele, et Igor Tarassov asub elama nimetatud elamispinnale. Vabanemise korral puudub
Igor Tarassovil garanteeritud töökoht. Rahvastikuregistri andmetel on kinnipeetava kodakondsus
määratlemata. Tema elamisloakaart ja elamisluba kehtivad kuni 09.04.2017. Karistusregistri
andmetel on Igor Tarassovit korduvalt kriminaalkorras karistatud ning vangistuses on ta samuti
viibinud korduvalt. Käesolevat vangistust kannab narkootilise aine käitlemisega seotud kuriteo
eest. Varasemalt on teda karistatud varguste, kelmuse, röövimiste, kuriteost mitte teavitamise ja
tapmise eest. Kuritegude toimepanemise ajendiks on materiaalse kasu saamine ning üheks ajendiks
on sõltuvusainete tarbimine. Korduvad süüteod viitavad Igor Tarassovi riskivale ja hoolimatule
elustiilile ning impulsiivsele käitumisele.
Süüdimõistetul on üks kehtiv distsiplinaarkaristus, seega ei ole tema käitumine vanglas olnud
seaduskuulekas.

Prokurör selgitas kirjalikus seisukohas, et nõustub Viru Vangla poolt 02.12.2016 koostatud
iseloomustuses toodud seisukohtadega, ega toeta samuti Igor Tarassovi ennetähtaegset
vangistusest vabastamist. Prokurör märgib täiendavalt, et kuna Igor Tarassov on kriminaalkorras
karistatud kuuel korral ja reaalset vangistust kannab neljandat korda, siis ei olnud uute kuritegude
toimepanemine juhuslik. Vahetult pärast eelmise vangistuse ärakandmist ja vabanemist
(14.04.2015) on ta lühikese ajavahemiku jooksul (hiljemalt 29.07.2015) toime pannud esimese
astme rahvatervisevastase kuriteo. Eeltoodust järeldub, et varasemad karistused ei ole talle
positiivset eripreventiivset mõju avaldanud ning suure tõenäosusega jätkab ta vangistusest
vabanedes kuritegude toimepanemist. Kuna Igor Tarassov kannab karistust narkokuriteo eest,
saaks tema ennetähtaegse vabastamise korral ühiskonna õiglustunne tugevalt riivata kuna karistuse
üldpreventsiooni eesmärgiks on näidata ühiskonnale, et narkootiliste ainete ebaseaduslik
käitlemine ei ole tolereeritav ning toob endaga kaasa tugeva riigipoolse sanktsiooni, mis võib
väljenduda eelduslikult vangistuse täiel määral ära kandmises. Eelnimetatud iseloomustuse
kohaselt on kinnipeetaval üks kehtiv distsiplinaarkaristus. Isik, kes on paigutatud kinnisesse
asutusse, peab käituma vastavalt seal kehtivatele reeglitele ning vältima distsiplinaarrikkumiste
toimepanemist. Käesoleval juhul ei ole see tingimus täidetud. Olukorras, kus kinnipeetav ei ole
aru saanud oma kuritegude tõsidusest ja sellega kaasnevatest tagajärgedest ning ei ole ka
vangistuses üles näidanud tõsist tahet seaduskuulekaks eluks, oleks tema vabastamise korral
ühiskonna heaolu ohustatud. Seega puudub alus arvata, et käesolev karistus oleks olnud
varasematest mõjusam ning Igor Tarassov oleks nüüd võimeline vabaduses õiguskuulekalt elama.
Ei saa jätta tähelepanuta vangla materjalides märgitut, mille kohaselt on Igor Tarassov ohtlik
avalikkusele (risk ühiskonnas). Eelmainitud iseloomustuse kohaselt on süüdimõistetu poolt
üldise kuriteo toimepanemise ja vägivaldse kuriteo eest süüdimõistmiste tõenäosus järgmise 2
aasta jooksul vastavalt 39% ja 63%, mis ei ole madal risk. Seega on tema puhul olemas arvestatav

                                                                                               2(4)
uue kuriteo toimepanemise tõenäosus. Käesoleval juhul ei pea prokuratuur õigeks kohaldada
süüdimõistetu suhtes erandlikku meedet, st vabastada teda ennetähtaegselt karistuse kandmisest,
mistõtuttu on prokuratuur Igor Tarassovi vangistusest ennetähtaegsele vabastamisele vastu.

Süüdimõistetu Igor Tarassov selgitas, et ta soovib alustada uut elu, tal on elukaaslane, elukoht.
Ta soovib loobuda kuritegekust elustiilist.

Kohtu põhjendused

Kohus, tutvunud esitatud materjalidega, ära kuulanud süüdimõistetu arvamuse ning arvestades
prokuröri kirjalikku seisukohta, leiab, et Igor Tarassov tuleb jätta tingimisi enne tähtaega
vangistusest vabastamata. Kohtu hinnangul ei ole kinnipeetava ennetähtaegne vangistusest
vabastamine põhjendatud.

KarS § 76 lg 4 alusel, katseajaga tingimisi enne tähtaega vangistusest vabastamise otsustamisel
arvestab kohus kuriteo toimepanemise asjaolusid, süüdimõistetu isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdimõistetule kaasa tuua tingimisi enne tähtaega karistusest vabastamine. Kohus võtab taotluse
läbivaatamisel arvesse kõik süüdimõistetu isikut iseloomustavad andmed – tema käitumist nii
kuriteole eelnenud ajal, kuriteo toimepanemise ajal ning sellele järgnenud perioodil.

Süüdimõistetul puudub põhiharidus. Igor Tarassov õppis xxxx, omandas xxx lõpetas xx klassi.
Käesoleval ajal õpib xxx klassis. Riigikeelt valdab xxx. Isik omab lühikest ametlikku
töökogemust, enne vangistust ei olnud tööga hõivatud ning peamiselt elatus vargustest. Igor
Tarassovil puudub eriala, kuid ta omab mõningasi ehitusalaseid töökogemusi. Vabanemisjärgselt
garanteeritud töökoht puudub.

Karistusregistri väljavõttest nähtub, et süüdimõistetut on korduvalt kriminaalkorras karistatud ja
kehtivaid kriminaalkarsitusi (sealhulgas käesolev karistus) on kokku 3. Vanglakaristust kannab 4.
korda. Igor Tarassovi poolt toime pandud kuriteod on olnud varieeruvad, enamasti on need toime
pandud majandusliku kasu saamise eesmärgil, soodusteguriks sõltuvusainete tarvitamine. Teda on
karistatud varguse, omastamise, kelmuse, röövimise ja kuriteost mitteteatamise eest. Käesolevat
karistust kannab narkootilise ja psühhotroopse aine suures koguses ebaseadusliku käitlemise eest.
Isik omandas suures koguses (s.o rohkem kui kümnele inimesele narkojoobe tekitamiseks mõeldud
mõjudoosi) narkootilist ainet fentanüüli ja metüleendioksümetamfetamiini ning hoidis nimetatud
aineid enda juures, kuni ta kahtlustatavana kinni peeti.

Väärteokorras on isikut karistatud korduvalt, käesoleval ajal on kehtivaid väärteokaristusi 1 ja see
on mõistetud ÜTS § 547 lg 1 järgi ühistranspordivahendis sõiduõigust tõendava dokumendita
sõitmise eest.

Kohus loeb positiivseks, et Igor Tarassov on vangistuse jooksul osalenud sotsiaalprogrammis
Eluviisitreening, osalenud tööhõives majandustöödel koristajana ja köögitöölisena. Nimetatud
asjaolude alusel saab kohus järeldada, et kinnipidamisasutus avaldab isikule positiivset mõju.

Viru Vangla andmetel omab Igor Tarassov elaimisloakaarti, mis kehtib kuni 09.04.2017.

Ennetähtaegse vabanemise korral soovib süüdimõistetu elama asuda aadressile xxTegemist on 2-
toalise üürikorteriga, milles käesoleval ajal elavad kinnipeetava abikaasa ja viimase alaealine laps.
Võlgnevusi kommunaalteenuste eest ei ole. Korteri omanik on nõus, et Igor Tarassov vabanedes
sinna elama asub. Isiku lähedaseks on abikaasa, kes on valmis süüdimõistetut vabanemise korral
materiaalselt ja moraalselt toetama. Kohus loeb positiivseks asjaolu, et süüdimõistetul on olemas
toetav lähedane ja vabanemisjärgne elukoht, mis maandavad mõningal määral uue kuriteo
toimepanemise riske.


                                                                                                3(4)
Samas, arvestades kinnipeetava poolt toimepandud kuriteo asjaolusid, ei ole kohtu hinnangul Igor
Tarassov tingimisi enne tähtaega vangistusest vabastamine õigustatud ja oleks liialt ennatlik. Isikut
on korduvalt kriminaalkorras karistatud erinevate kuritegude ja väärtegude eest, kuid isik on
jätkanud kuritegelikku eluviisi. Kohus leiab, et kriminaalhooldus ei osuta isikule piisavat mõju ja
oleks ebaotstarbekas. Oleks kergemeelne arvata, et isik hakkaks kriminaalhooldaja kontrolli all
uut, seadusekuulekat elu elama. Vastupidiselt – kohus on veendumusel, et võimaluse tekkimisel
eiraks süüdimõistetu ühiskonnas kehtestatud reegleid omakasu eesmärgil. Kohus märgib, et
süüdimõistetu on enamuse kuritegusid toime pannud materiaalse kasu saamise eesmärgil,
soodusteguriteks sõltuvusainete tarvitamine. Vähetähtis pole asjaolu, et kinnipeetaval on K-raha
andmetel tasumata võlanõudeid summas 2179,76 eurot, vabanedes garanteeritud töökoht puudub.
Kohus hindab nimetatut kui uue kuriteo toimepanemise riske.

Kinnipeetava karistusaeg lõpeb 29.07.2017, ärakandmiseni on veel veidi üle 7 kuu aega, mis on
piisavalt pikk aeg. Järelejäänud vangistuse jooksul on kinnipeetaval võimalik teha järeldusi oma
varasemast käitumisest, osaleda täiendavates sotsiaalprogrammides ja tööhõives.

Kohus peab vajalikuks viidata Riigikohtu varasemale praktikale, mille kohaselt on vangistusest
tingimisi ennetähtaegse vabastamise näol tegemist süüdimõistetu subjektiivse õigusega nõuda
seaduses toodud tähtaegade saabumisel enda tingimisi ennetähtaegse vabastamise avalduse
menetlemist. (RKKKo 3-1-1-18-11 p 9.1) See aga ei tähenda, et isiku vangistusest tingimisi
ennetähtaegne vabastamine oleks reegliks. Pigem on isiku ennetähtaegne vangistusest vabastamine
erand, mille puhul tuleb arvestada kõiki elulisi asjaolusid. Kohus hindab süüdimõistetu pingutusi
(lähedase toetus, kindla elukoha olemasolu) küll kiiduväärseks, kuid leiab, et nimetatu ei ole tema
ennetähtaegseks vabastamiseks piisav.

Kohus peab vajalikuks viidata kehtivale kohtupraktikale, mille kohaselt on isiku hea käitumine
vanglas üheks oluliseks asjaoluks ennetähtaegse vabastamise küsimuse lahendamisel (RKKKm 3-
1-1-91-06 p 8.1). Kuna aga see tingimus ei ole täidetud (Igor Tarassovil on 1 kehtiv
distsiplinaarkaristus), näitab see, et isik ei ole ka kinnipidamisasutuses suutnud järgida
üldkehtivaid reegleid. Kohus märgib, et arvestab sealjuures asjaolu, et kinnipeetav ei ole allunud
vanglaametnike korraldustele ja omanud kambris fooliumist süütamisvahendeid. See ilmestab
kohtu hinnangul asjaolu, et süüdimõistetu ei olegi motiveeritud oma käitumist muutma
õiguskuulekamaks.
Isik, kes pani toime kuriteo, peab arvestama asjaoluga, et tal tuleb ära kanda kogu temale
mõistetud karistus ning riik ei loo tingimisi ennetähtaegselt vangistusest vabastamise korra
kehtestamisega isikutele õiguspositsioone, millele need hiljem võiksid toetuda. Süüdimõistmisel ei
ole ennetähtaegne vabastamine isikule garanteeritud. Narkootiliste ja psühhotroopsete ainete
ebaseaduslikku käitlemist peetakse riigi julgeoleku ja avaliku korra seisukohalt väga tõsiseks
kuriteoks, sest see kujutab endast suurt ohtu rahva tervisele.
Kriminaaltoimiku materjalidest nähtuvalt osutab vangistus süüdimõistetule paremat mõju kui
vabaduses viibimine. Seega on kohus veendumusel, et süüdimõistetu puhul ei ole
kriminaalhoolduslike vahenditega võimalik korrigeerida tema käitumist õiguskuulekuse suunas
ning tal tuleb jätkata karistuse kandmist vangistuses.
Eeltoodust lähtudes ja juhindudes KarS § 76, KrMS § 426, § 432, jätab kohus süüdimõistetu Igor
Tarassovi temale Harju Maakohtu 10.11.2015 kohtuotsusega mõistetud vangistuse kandmisest
tingimisi ennetähtaegselt vabastamata.



/allkirjastatud digitaalselt/
Inna Kirsipuu
kohtunik




                                                                                                4(4)

                                 K O H T U O T S U S
                                       Eesti Vabariigi nimel

                                                                                          4-16-4121

14. juunil 2016.a.
Tallinnas Liivalaia kohtumaja
Harju Maakohtu kohtunik Karin Olentšenko, sekretär Maris Karna ja tõlgi Maria Azman
juuresolekul,     kohtuvälise   menetleja     –   PPA     Põhja   prefektuuri  korrakaitsebüroo
liiklusjärelevalvekeskuse liiklusmenetlustalituse esindaja Triinu Riigor osavõtul arutanud läbi
avalikul kohtuistungil

Viktoria Kapaljova, ik 49605033719, Eesti kodakondsus, elukoht XXX, ei tööta, 1 kehtiv
kriminaalkaristus -
- väärteoasja LS § 227 lg 3 järgi.

Vastavalt 03.05.2016 koostatud väärteoprotokollile nr 20160503375702 (2302,16,006314)
03.05.2016 kell 16:10 Harju maakonnas, Narva mnt 61 km liikudes Tallinna suunas Viktoria
Kapaljova juhtis mootorsõidukit kiirusega 151+-5 km/h. Esmase juhina ei tohi sõita kiiremini kui 90
m/h. Ületas lubatud sõidukiirust mitte vähem kui 56 km/h. Sellega rikkus Viktoria Kapaljova LS §
50 lg 2 nõudeid ning pani toime LS § 227 lg 3 järgi kvalifitseeritava väärteo.
Kohtuistungil kohtuvälise menetleja esindaja taotles Viktoria Kapaljovale karistuseks LS § 227 lg 3
järgi 12 päeva aresti, mille pidas võimalikuks asendada üldkasuliku tööga.
Menetlusalune isik tunnistas ennast täielikult süüdi, kahetses ja palus asendada arest üldkasuliku
tööga, sest tema ülalpidamisel on kolm alaealist last (ta on ema laste eestkostja).

Kohtule on esitatud väärteoasjas järgmised tõendid:
- Menetlusaluse isiku Viktoria Kapaljova ütluste kohaselt väga kiirustas, oli sünnipäev, hilines
  vanglasse, kus oli kokkusaamine emaga. Lubab rohkem kiirust mitte ületada. Palub leevendada
  talle määratavat trahvi, sest ta on kolme lapse hooldaja ja temal ei ole tööd.
- Maanteeameti liiklusregistri väljavõttest nähtub, et Viktoria Kapaljoval on esmane juhiluba.
- Salvestuse andmed, mille kohaselt 03.05.2016 kell 16:10:33 teostas XXX mootorsõiduki reg.nr
  XXX sõidukiiruse mõõtmist Tallinn-Narva 61 km.- maks. kiirus 151 km/h, kiiruse piirang 110
  km/h.
- Menetlusaluse isiku Viktoria Kapaljova taotlus (17.05.2016) koos lisadega, millest nähtuvalt ta
  palub mitte karistada teda arestiga. Isik palub leida võimalus kohaldada tema suhtes rahatrahvi ja
  võimaldada seda tasumist KarS § 66 lg 2 ja 3 alusel ositi ühe aasta jooksul ning mitte võtta talt
  mootorsõiduki juhtimisõigust. Taotlusele on lisatud väärteoprotokolli koopia, Viru Maakohtu
  22.04.2016.a otsuse koopia, koopiad kahest kutsest arsti vastuvõtule, Töötukassa teade ja
  kommunaalmaksete tõend.
- Karistusregistri väljavõttest nähtuvalt on Viktoria Kapaljoval 1 kehtiv kriminaalkaristus.

Kohus leiab, et eelpool loetletud tõendid langevad omavahel kokku ning Viktoria Kapaljova süü
rikkumistes on tõendatud: ta juhtis mootorsõidukit asulavälisel teel sõidukiirusega 151+-5 km/h, kuid
esmase juhina ei tohi sõita kiiremini kui 90 km/h. Seega ületas lubatud sõidukiirust mitte vähem kui
56 km/h. Viktoria Kapaljova käitumine sisaldab LS § 227 lg 3 väärteokoosseisu ja tema tegu on
õigusvastane. Õigusvastasust välistavaid asjaolusid ei ole tuvastatud. Viktoria Kapaljova käitumine
oli süüline, ta tegutses tahtlikult.
Karistamise aluseks on KarS § 56 kohaselt isiku süü. Karistuse mõistmisel kohtu poolt arvestatakse
kergendavaid ja raskendavaid asjaolusid, võimalust mõjutada süüdlast edaspidi hoiduma süütegude
toimepanemisest ja õiguskorra kaitsmise huvisid. Karistuse valikul tuleb lähtuda ka võimalusest, et
karistus sunnib isikut edaspidi loobuma uute süütegude toimepanemisest. Raskendavaid asjaolusid ei
ole tuvastatud. Kergendavaks asjaoluks on süü tunnistamine ja puhtsüdamlik kahetsus. Viktoria
Kapaljova omab juhtimisõigust alates 2016.veebruarikuust, mis tähendab, et liiklusnõuded peavad tal
olema värskemalt meeles. Niivõrd suur kiiruseületamine näitab, et menetlusalune isik ei oska oma
sõidukiirust adekvaatselt hinnata, mis kohtu arvates muudab sellise sõidukijuhi liikluses eriti
ohtlikuks. Asulavälisel teel nii suures ulatuses lubatud suurimat sõidukiirust ületades pani isik toime
enamohtliku väärteo seades ohtu nii iseenda kui ka teiste kaasliiklejate elu ja tervise. Karistuse liigi
valikul tuleb lähtuda nii menetlusaluse isiku süü suurusest, kui varasemast liikluskäitumisest. Kuigi
isikul puuduvad varasemad liiklusalased süüteod, tuleb antud juhul arvestada menetlusaluse isiku süü
suurust, samuti asjaolu, et menetlusalusel isikul puuduvad iseseisvad rahalised vahendid ning
töökoht. Seega kohtu arvates rahatrahviga karistamine ei ole otstarbekas, see karistus ei oleks
täidetav.
Arvestades Viktoria Kapaljova süü suurust ning asjaolu, et temal puuduvad rahalised vahendid, on
põhjendatud teda toimepandud väärteo eest karistada arestiga. Kohus leiab, et Viktoria Kapaljovale
§ 227 lg 3 rikkumiste eest mõista käesoleval juhul põhikaristusena arest sanktsiooni keskmise määra
lähedases suuruses, s.o 10 päeva, mille kohus peab võimalikuks asendada üldkasuliku tööga, sest
Viktoria Kapaljovat ei ole varem liiklusalaste rikkumiste eest karistatud, ta on kolme alaealise lapse
eestkostja.
Karistamine on tegupõhine, samuti võetakse arvesse süüdlase isik, tagades karistamise
eripreventiivseid eesmärke. Lisakaristuse kohaldamine sõiduki juhtimise õiguse äravõtmise näol on
karistusliik, mis omab eelkõige eripreventiivset toimet. Kohus leiab, et eripreventiivse prognoosi
kohaselt Viktoria Kapaljova suhtes ei ole hädavajalik lisakaristust kohaldada. V. Kapaljovat ei ole
varem karistatud arestiga või üldkasuliku tööga ning kohtu arvates üldkasuliku töö tegemine mõjutab
V. Kapaljovat käituma seaduskuulekalt. Lisakaristuse kohaldamine tuleks kõne alla pärast seda, kui
Kapaljova jätkab rikkumiste toimepanemist ka pärast üldkasuliku töö ärakandmist.

Arvestades eeltoodut ja juhindudes KarS § 56, VTMS §-de 107 lg 1 p 1, 136-139 kohus
                                          o t s u s t a s:

Süüdi tunnistada Viktoria Kapaljova LS § 227 lg 3 järgi ning mõista arest 10 päeva.
KarS § 69 lg 1 alusel asendada Viktoria Kapaljovale mõistetud arest 10 päeva üldkasuliku tööga 10
tunni ulatuses (ühele päevale arestile vastab 1 tund üldkasulikku tööd).
KarS § 69 lg 3 alusel määrata üldkasuliku töö tegemise tähtajaks kaks kuud alates kohtuotsuse
jõustumisest. KarS § 69 lg 4 alusel määrata Viktoria Kapaljova üldkasuliku töö tegemise ajaks
Politsei- ja Piirivalveameti Ida Prefektuuri (tel. 337 2200) järelevalve alla.

Kohtuotsuse peale võib esitada apellatsioonikaebuse Tallinna Ringkonnakohtule 15 päeva jooksul
alates otsuse kuulutamise päevast, teatades kirjalikult apellatsiooni esitamisest Harju Maakohtule 7
päeva jooksul kuulutamisest.

kohtunik
/allkirjastatud digitaalselt/




                                                                                                      2

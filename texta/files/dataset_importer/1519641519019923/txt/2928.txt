                             KOHTUMÄÄRUS
    Kohus                                  Tartu Ringkonnakohus

    Määruse tegemise aeg ja koht           14. november 2016 Tartu (kirjalik menetlus)

    Kriminaalasja number                   1-14-3954

    Kohtukoosseis                          Mati Kartau, Tiit Lõhmus, Maarika Kuusk


    Vaidlustatud kohtulahend               Viru Maakohtu (Rakvere kohtumaja) 5. oktoobri 2016
                                           määrus Ilja Šmigoli (ik 39310070213) tingimisi enne
                                           tähtaega    elektroonilise   valvega    vangistusest
                                           vabastamata jätmise kohta
    Kaebuse esitaja ja kaebuse liik        Süüdimõistetu Ilja Šmigoli kaitsja vandeadvokaat
                                           Andres Simson, määruskaebus
   RESOLUTSIOON
   Jätta Viru Maakohtu 5. oktoobri 2016 määrus muutmata ja määruskaebus rahuldamata.


   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada
   määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.


   Asjaolud ja menetluse käik
1. Harju Maakohtu 5. septembri 2014 otsusega mõisteti Ilja Šmigolile KarS § 199 lg 1 ja § 257
   järgi ning KarS § 64 lg 1 kohaldamisega liitkaristuseks üks aasta vangistust. KarS § 65 lg 2
   alusel suurendati karistust Harju Maakohtu 3. juuni 2013 otsusega mõistetud karistuse
   ärakandmata osa võrra ning mõisteti liitkaristuseks 5 aastat 3 kuud ja 26 päeva vangistust.
   Karistuse kandmise alguseks loeti 21. november 2013. Harju Maakohtu 30. jaanuari 2015
   määrusega moodustati I. Šmigolile uus liitkaristus, milleks on 5 aastat ja 25 päeva vangistust.
2. Viru Vangla esitas 5. augustil 2016 Viru Maakohtule materjalid kinnipeetava I. Šmigoli
   vangistusest tingimisi enne tähtaega elektroonilise valvega vabastamise otsustamiseks.
3. Viru Maakohtu 5. oktoobri 2016 määrusega jäeti süüdimõistetu vangistusest tingimisi enne
   tähtaega vabastamata. I. Šmigolil on kinnipidamiskohas 27 kehtivat distsiplinaarkaristust,
   millest 18 on määratud korraldustele mitteallumise eest. Maakohtu hinnangul puudub alus
   arvata, et isiku käitumine saab vabaduses olema seaduskuulekas, kui süüdimõistetu ka range
   režiimiga järelevalve tingimustes jätkab õigusrikkumiste toimepanemist. Antud asjaolu näitab
   seda, et I. Šmigolil puudub tõsine tahe normikuulekaks eluks. Kinnipeetav on kriminaalkorras
   karistatud kolmel korral ja reaalset vanglakaristust kannab teist korda. Uute kuritegude
   toimepanek ei ole olnud juhuslik ning I. Šmigoli korduvkaristatust arvesse võttes ei ole tegemist
   õiguskuulekusele orienteeritud isikuga. Maakohus luges positiivseks, et I. Šmigolil on
   vabanemise korral olemas kindel elukoht, talle on garanteeritud kindel töökoht, tal on olemas
   toetav sotsiaalvõrgustik ning I. Šmigol on läbinud vangistuses viibides sotsiaalprogrammi
   „Vihajuhtimine“ ning sooritanud A1 taseme riigikeele eksami tulemusele 95 % ja hetkel
   omandab riigikeelt tasemel B1. Samas ei taha kinnipeetav täita täitmiskavajärgset
   töötamiskohustust ja sellest tingituna on tekkinud distsiplinaarkaristused. I. Šmigoli
   tutvusringkond koosneb kriminaalkorras karistatud isikutest, mis omakorda suurendab
   riskikäitumist vabaduses ning ei aita kaasa resotsialiseerumisele. I. Šmigol on mõjutatav, kuna
   kõik kuriteod on toime pandud grupis. Isik on varasemalt olnud kriminaalhooldusel, kuid pani
   katseajal toime uue kuriteo. Maakohtu hinnangul ei ole kriminaalhoolduslike vahenditega
   võimalik I. Šmigoli ohtlikkust ühiskonnas alandada. Maakohtul puudub veendumus, et
   kinnipeetav suudaks ennetähtaegse vabastamisega kaasneva pika katseaja ning temale
   pandavaid kohustusi täita nõuetekohaselt. I. Šmigoli puhul on olemas tõenäoline kõrge
   käitumiskontrollist kõrvalehoidmise risk. I. Šmigoli iseloomustavad positiivsed asjaolud ei
   kaalu üle süüdimõistetu varasemat käitumist enne vangistusse sattumist ja vangistuse ajal ning
   isikul tuleb karistuse kandmist jätkata vangistuses.


   Määruskaebus
4. Maakohtu määruse peale esitas kaebuse I. Šmigoli kaitsja vandeadvokaat A. Simosn, kes
   taotleb Viru Maakohtu määruse tühistamist ja kinnipeetava vangistusest tingimisi enne tähtaega
   elektroonilise valvega vabastamist. I. Šmigol soovib vabanemise korral käia ära operatsioonil,
   lõpetada gümnaasiumi ja minna edasi õppima ülikooli. I. Šmigol kinnitab, et sooritas kuriteo
   nooruse rumalusest, on oma vigadest aru saanud, teinud omad järeldused ning on valmis
   seaduskuulekana naasma ühiskonda. Kaitsja toetab I. Šmigoli ennetähtaegset vabastamist
   elektroonilise järelevalve alla ja märgib, et kõik eeldused selleks on täidetud – isikul on elu- ja
   töökoht ning igati toetavad vanemad. Kaitsja hinnangul ei näita distsiplinaarkaristused isiku
   allumatust, vaid konflikti ühe konkreetse vanglaametnikuga. Isikul on olemas kindel elukoht,
   mis on ennetähtaegse vabastamise vältimatuks eelduseks. Samuti on isikule garanteeritud
   töökoht OÜ-s XXX , kus ta töötas ametlikult ka enne viimast vangistust. Kaitsja leiab, et
   mõistlikum on I. Šmigol allutada kriminaalhooldusele, mitte teda hoida kinnipidamisasutuses.
   Kriminaalhooldus garanteeriks isiku seaduskuuleliku käitumise.


   Ringkonnakohtu seisukoht
5. Ringkonnakohus, vaadanud läbi toimiku materjalid ja esitatud määruskaebuse, ei vabasta I.
   Šmigoli vangistusest tingimisi enne tähtaega. Maakohus on kõiki asjas tähtsust omavaid
   asjaolusid hinnanud kogumis ja kohtukolleegium nõustub vaidlustatava määruse
   põhjendustega. Seetõttu märgib ringkonnakohus vastusena määruskaebusele vaid järgmist.
6. I. Šmigoli on kriminaalkorras karistatud kolmel korral ja käesoleval hetkel kannab ta teist
   reaalset vanglakaristust. Kinnipidamiskohas on I. Šmigoli distsiplinaarkorras karistatud 27
   korral. Vangla poolt koostatud kinnipeetava iseloomusest nähtub, et I. Šmigol ei soovi täita
   täitmiskavaga määratud töötamiskohustust ning sellest tingituna on tal distsiplinaarrikkumisi.
   Sarnaselt maakohtuga leiab ka ringkonnakohus, et kui kinnipeetav ei ole suuteline vanglas
   distsiplinaarrikkumistest hoiduma, siis puudub alus arvata, et kriminaalhooldus garanteeriks I.
   Šmigoli seaduskuuleka käitumise.
7. Ka ringkonnakohus loeb positiivseks, et I. Šmigolil on vabanemise korral olemas kindel elu- ja
   töökoht, toetav sotsiaalvõrgustik ning ta on kinnipidamiskohas osalenud sotsiaalprogrammis ja
   omandab riigikeelt. Samuti hindab kohus I. Šmigoli soovi õppida ja keskharidust omandada.
   Eeltoodud asjaolud ei tähenda aga, et kinnipeetav tuleks tingimata ennetähtaegselt vangistusest
   vabastada. Kohus peab alati hindama KarS § 76 lg-s 4 toodud asjaolusid kogumis ning
   praegusel juhul ei toeta kinnipeetava varasem elukäik ja kuritegude toimepanemise asjaolud
   tema vabastamist. Ka enne kinnipidamiskohta sattumist oli I. Šmigolil olemas elu- ja töökoht
   ning toetav perekond, kuid see ei hoidnud ära I. Šmigoli poolt kuritegude toimepanemist.
8. Maakohus on õigustatult rõhutanud, et kinnipeetav on varem olnud kriminaalhooldusel, kuid
   sellest hoolimata pani katseajal toime uue kuriteo. Seega ei olnud varasem karistus ja
   käitumiskontrolli reeglid piisavad, et suunata I. Šmigoli õiguskuulekale teele. Just nendel
   põhjustel tuleb isiku ennetähtaegsesse vabastamisse suhtuda ettevaatusega ning käesoleval
   hetkel puudub ringkonnakohtul veendumus, et I. Šmigol suudaks vabaduses olles
   kriminaalhooldusreeglitele alluda ning uute kuritegude toimepanemist vältida. I. Šmigoli
   ennetähtaegseks vabastamiseks peab uute kuritegude toimepanemise risk olema minimaalne,
   kuid see tingimus ei ole täidetud. Kuna uute kuritegude toimepanemise oht on endiselt väga
   suur, siis ei ole mõistetud karistuse eesmärgid veel täidetud.
9. Eeltoodust tulenevalt ja juhindudes KrMS §-st 390 ja § 337 lg 1 p-st 1 tuleb jätta Viru Maakohtu
   5. oktoobri 2016 määrus muutmata ning määruskaebus rahuldamata.


      /allkiri/                            /allkiri/                            /allkiri/
      Mati Kartau                          Tiit Lõhmus                          Maarika Kuusk

                          KOHTUOTSUS
                                  Eesti Vabariigi nimel

Kohus                             Tallinna Ringkonnakohus

Kohtukoosseis                     Eesistuja Imbi Sidok-Toomsalu, liikmed Ele Liiv ja
                                  Indrek Parrest

Otsuse tegemise aeg ja koht       17.05.2016, Tallinn

Tsiviilasja number                2-15-107170

Tsiviilasi                        Credit.ee OÜ hagi         JV   (V)   vastu   võlgnevuse
                                  väljamõistmiseks

Vaidlustatud kohtulahend          Harju Maakohtu 01.10.2015 otsus

Kaebuse esitaja ja kaebuse liik   JV apellatsioonkaebus

Tsiviilasja hind                  1008.37 eurot
apellatsioonimenetluses

Menetlusosalised ja nende         Hageja/vastustaja Credit.ee OÜ (registrikood 11898079),
esindajad                         lepinguline esindaja Marika Rindemaa

                                  Kostja/apellant JV (isikukood XXXXXXXXXXX)

Menetluse liik                    Kirjalik menetlus

RESOLUTSIOON
  1. Harju Maakohtu 01.10.2015 otsus tühistada osas, milles maakohus rahuldas hagi
     võla sissenõudmiskulude nõude osas ning osaliselt viivisenõude, menetluskulude
     jaotuse ning menetluskulude rahalise kindlaksmääramise osas. Ülejäänud osas
     jätta maakohtu otsuse lõppjäreldus muutmata, kuid muuta otsuse põhjendusi.
     Tühistatud osas teha uus otsus, millega lõpetada menetlus intressinõude osas,
     jätta hagi rahuldamata võla sissenõudmisekulude ja kuni 01.11.2015 arvestatava
     viivise osas, samuti uuesti jaotada ja määrata kindlaks menetluskulud.

   2. Otsuse resolutsioon kehtib järgmises sõnastuses:
      1) Hagi rahuldada osaliselt;
      2) Mõista JV-lt (V) välja Credit.ee OÜ kasuks tühise lepingu alusel saadud
         laenusumma 900 eurot;
                                                                                           2

       3) Mõista JV-lt (V) välja Credit.ee OÜ kasuks viivis alates 01.11.2015 kuni
           võlgnevuse täieliku tasumiseni VÕS § 113 lõike 1 teises lauses sätestatud
           määras;
       4) Lõpetada menetlus intressinõude osas;
       5) Hagi jätta rahuldamata võla sissenõudmise kulude ja kuni 01.11.2015
           sissenõutavaks muutunud viivise nõuete osas;
       6) Maakohtumenetlusega seotud menetluskulud jätta 73% ulatuses kostja ja
           27% ulatuses hageja kanda;
       7) Määrata       maakohtumenetluses       hageja    põhjendatud   ja   vajalike
           menetluskulude suuruseks 200 eurot (riigilõiv) ja 75 eurot (esindaja tasu),
           millest kostjal tuleb hüvitada 73%, so 200.75 eurot;
       8) Apellatsioonkaebus rahuldada osaliselt;
       9) Apellatsioonimenetlusega seotud menetluskulud jätta 99,95% ulatuses
           apellandi ja 0,05% ulatuses vastustaja kanda;
       10) Määrata apellatsioonimenetluses apellandi põhjendatud ja vajalike
           menetluskulude suuruseks 200 eurot (riigilõiv), millest vastustajal tuleb
           hüvitada 0,05%, so 10 eurot;
       11) Poolte vastastikuste menetluskulude hüvitamise nõuete tasaarvestamise
           tulemusena mõista JV-lt välja Credit.ee OÜ kasuks 190.75 eurot.

   3. Otsuse peale võib kassatsiooni korras edasi kaevata, esitades kaebuse vahetult
      Riigikohtule 30 päeva jooksul otsuse kassaatorile kättetoimetamisest, kuid mitte
      pärast viie kuu möödumist otsuse avalikult teatavaks tegemisest.

Selgitused
Hagimenetluses Riigikohtus võib menetlusosaline menetlustoiminguid teha, sealhulgas
avaldusi ja taotlusi esitada üksnes vandeadvokaadi vahendusel. Menetlusosaline võib ise
esitada menetlusabi saamise taotluse, samuti esitada teise menetlusosalise kaebuse või muu
taotluse kohta seisukohti ja vastuväiteid.
Seaduses sätestatud alustel võib menetlusosaline taotleda riigipoolset menetlusabi
menetluskulude kandmiseks. Menetlusabi andmise taotlus ei peata menetlustähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse.
Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus mõistliku tähtaja
pärast menetlusabi taotluse lahendamist, kui nimetatud taotlus ei olnud esitatud
põhjendamatult või tähtaja pikendamise eesmärgil. See ei välista menetlustähtaja ennistamist.

Asjaolud ja hageja nõue
   1. 01.04.2015 esitas hageja maakohtule maksekäsu kiirmenetluse avalduse kostjalt võla
       väljamõistmiseks. Seoses kostja poolt vastuväite esitamisega läks nõue
       hagimenetlusse. 16.06.2015 esitatud hagis palus hageja kostjalt välja mõista põhivõla
       900 eurot, intressi 150.03 eurot, viivise hagi esitamise seisuga 140.70 eurot, võla
       sissenõudmisega seotud kulud 35 eurot ja jooksva viivise 0,1667% päevas põhivõlalt.
       31.08.2015 loobus hageja intressinõudest ja vähendas viivisenõuet, paludes kostjalt
       välja mõista 944.92 eurot (so tagastamata laenusumma 900 eurot, viivis seisuga
       31.08.2015 29.92 eurot ja võla sissenõudmisega seotud kulud 15 eurot) ja edasiulatuva
       viivise määras 7,05% põhivõlalt. Menetluskulud palus jätta kostja kanda.
                                                                                           3

   2. Pooled sõlmisid 05.12.2014 laenulepingu nr 20141205/04, mille alusel andis hageja
      kostjale laenu 900 eurot. Laenu saamiseks täitis kostja hageja internetikeskkonnas
      www.credit.ee laenutaotluse ning kinnitas üldtingimustega nõustumist. Hageja
      rahuldas kostja laenutaotluse ning laenusumma kanti kostjale üle. Hageja saatis
      kostjale e-posti teel ning internetikeskkonna vahendusel laenulepingu koos selle lisaks
      oleva laenu tagastamise graafikuga. Laenulepingu kohaselt oli tagastamisele kuuluv
      summa 900 eurot ning see tuli tagastada 11 osamaksega vastavalt graafikule hiljemalt
      31.10.2015. Hagi esitamise seisuga ei ole kostja teinud ühtegi tagasimakset. Seoses
      sellega, et kokkulepitud viivisemäär on tavapärasest kõrgem, vähendas hageja
      viivisemäära 7,05%-ni aastas.

Kostja vastuväited
   3. Kostja vaidles hagile vastu ja palus jätta selle rahuldamata. Laenuleping on heade
       kommetega vastuolus ja tühine ning laenulepingu sõlmimisel on rikutud
       vastutustundliku laenamise põhimõtet.

Esimese astme kohtu otsus
   4. 01.10.2015 otsusega rahuldas Harju Maakohus hagi ja mõistis kostjalt hagejale välja
      põhivõlgnevuse 900 eurot, sissenõudmiskulu 15 eurot, sissenõutavaks muutunud
      viivise 29.92 eurot ja viivise 7,05% aastas põhisummalt alates 01.09.2015 kuni
      põhivõlgnevuse tasumiseni. Menetluskulud jäid kostja kanda ja kohus mõistis kostjalt
      hagejale välja menetluskulu 275 eurot.

   5. 28.09.2015 esitas hageja taotluse hagi eseme muutmiseks ning palus kostjalt
      võlgnevuse välja mõista alusetu rikastumise sätete alusel. Kostja esitas 30.09.2015
      vastuväite hagi muutmisele. Kohus ei nõustunud hagi muutmisega, kuivõrd puudub
      mõjuv põhjus hagi muutmiseks.

   6. Kohtule esitatud tõenditest nähtuvalt sõlmisid pooled 05.12.2014 laenulepingu
      nr 20141205/04, mille alusel väljastas hageja kostjale laenu 900 eurot, kohustusega
      tagastada laen ja intress, kokku 1429.96 eurot, 11 osamaksega vastavalt graafikule
      hiljemalt 31.10.2015 (t I kd lk 33-42). Laenulepingust nähtub, et kokkulepitud
      viivisemääraks on 0,2879% tasumata summalt päevas. Enne laenu saamist täitis kostja
      internetikeskkonnas www.credit.ee laenutaotluse ning kinnitas üldtingimustega
      nõustumist. Laen on kostja kontole kantud 05.12.2014 (t I kd lk 43). Kohus leidis, et
      tegemist on sidevahendi abil sõlmitud tarbijakrediidilepinguga võlaõigusseaduse
      (VÕS) § 52 lõike 3 järgi.

   7. Kohus viitas VÕS §-le 402, § 76 lõikele 1, § 101 lõike 1 punktidele 1 ja 6 ning § 101
      lõikele 2. Poolte vahel ei ole vaidlust, et nad sõlmisid 05.12.2014 laenulepingu
      nr 20141205/04, mille alusel sai kostja hagejalt laenu 900 eurot. Kostja hinnangul on
      vaidlusalune laenuleping heade kommetega vastuolus ja seega tühine ning
      laenulepingu sõlmimisel on rikutud vastutustundliku laenamise põhimõtet.

   8. Kohus kostja vastuväidetega ei nõustunud, viidates tsiviilseadustiku üldosa seaduse
      (TsÜS) § 86 lõigetele 1 ja 2. Riigikohus on lahendis nr 3-2-1-169-13 asunud
      seisukohale, et laenulepingu tühisuse tuvastamiseks heade kommete vastasuse tõttu
      peab kohus TsÜS § 86 lõike 2 punktist 2 ja lõikest 3 tulenevalt esmalt tuvastama, kas
      tehingust tulenevate vastastikuste soorituste väärtus on heade kommete vastaselt
      tasakaalust väljas, ja seejärel kontrollima, kas kostja tegi tehingu sundolukorras.
                                                                                       4

   Tsiviilkohtumenetluse seadustiku (TsMS) § 230 lõikest 1 tulenevalt peab kostja kui
   tehingu tühisusele tugineda sooviv pool soorituste väärtuste vahe tõendamiseks
   näitama seega esmalt ära, milline on võrreldavate soorituste objektiivsete väärtuste
   vahe (vt Riigikohtu lahend nr 3-2-1-49-11, punkt 8).

9. Kostja ei ole tõendanud ning kohus ei ole tuvastanud, et kostja sõlmis laenulepingu
   tulenevalt oma erakorralisest vajadusest, sõltuvussuhtest, kogenematusest või muust
   sellisest asjaolust. Kohtule ei ole esitatud tõendeid ka selle kohta, et hageja oli
   nimetatud asjaoludest teadlik. Kohus leidis, et üksnes põhjus, et hageja on kostjale
   laenu andnud ning kostja on hagejalt laenu võtnud, ei võimalda järeldada, et
   laenuleping oleks sõlmitud kostja jaoks äärmiselt ebasoodsatel tingimustel ning kostja
   tegi tehingu sundolukorras. Kohus ei ole tuvastanud ka muid asjaolusid, millest
   nähtuks, et hageja eesmärk laenulepingu sõlmimisel oli kostja arvel ebaõiglaselt
   rikastuda.

10. Poolte vahel sõlmitud laenulepingust nähtub, et aastane intressimäär on 103,65%.
    Hageja on intressinõudest loobunud ning nõuab kostjalt vaid põhivõlgnevuse, viivise
    ja võla sissenõudmisega seotud kulude väljamõistmist (t I kd lk 79). Kuivõrd hageja
    on intressinõudest loobunud, ei saa kohus ka järeldada, et kostjale on langenud
    ülemäära suur intressi maksmise kohustus.

11. Laenulepingu sõlmimise hetkel kehtinud TsÜS § 86 lõike 3 teise lause kohaselt
    eeldatakse tarbijakrediidilepingute puhul, et pooltele tulenevate vastastikuste
    kohustuste väärtus on heade kommete vastaselt tasakaalust väljas mh siis, kui tarbija
    poolt tasumisele kuuluva krediidi kulukuse määr ületab krediidi andmise ajal Eesti
    Panga viimati avaldatud keskmist krediidiasutuste poolt eraisikutele antud
    tarbimislaenude kulukuse määra enam kui kolm korda. VÕS § 406 lõigete 1 ja 2 järgi
    on krediidi kulukuse määr krediidi kogukulu tarbijale, mis on väljendatud aastase
    protsendimäärana kasutusse võetud krediidisummast või krediidi ülempiirist, eeldusel,
    et tarbijakrediidileping kehtib kokkulepitud tähtaja jooksul ning et krediidiandja ja
    tarbija täidavad oma kohustusi tarbijakrediidilepingus kokkulepitud tingimustel ja
    tähtaegadel. Krediidi kulukuse määra arvutamisel kindlaks määratav krediidi kogukulu
    tarbijale ei sisalda kulusid, mida tarbija peab tasuma lepingust tulenevate kohustuse
    rikkumisel, ega kulusid, mida tarbija peab kandma seoses asja ostmisega või teenuse
    kasutamisega. Krediidi kulukuse määra arvutamisel võetakse arvesse asja hind või
    tasu teenuse kasutamise eest sõltumata sellest, kas asja või teenuse osutamise eest
    tasutakse krediiti kasutades või mitte.

12. Kuivõrd hageja on intressinõudest loobunud, ei ületa ka pooltevahelise laenulepingu
    järgne krediidi kulukuse määr krediidi andmise ajal Eesti Panga viimati avaldatud
    keskmist krediidiasutuste poolt eraisikutele antud tarbimislaenude kulukuse määra
    enam kui kolm korda, mis annaks eelduse, et pooltele tulenevate vastastikuste
    kohustuste väärtus on heade kommete vastaselt tasakaalust väljas.

13. Isegi, kui poolte vahel sõlmitud laenuleping oleks tühine, tuleks kostjal siiski TsÜS
    § 84 lõike 1 alusel tühise tehingu alusel saadu hagejale tagastada vastavalt alusetu
    rikastumise sätetele.

14. Kostja on tuginenud ka sellele, et hageja rikkus laenu väljastamisel krediidiasutuste
    seaduse (KAS) § 83 lõikest 3 tulenevat kohustust järgida laenu andmisel
                                                                                           5

   vastutustundliku laenamise põhimõtet. Kostja arvates pidi hagejale laenulepingu
   sõlmimise ajal olema selge, et kostja ei suuda laenu tagasi maksta.

15. Riigikohus on lahendis nr 3-2-1-169-13 leidnud, et KAS § 83 lõikes 3 (ja praegusel
    ajal tarbijakrediidi puhul ka VÕS §-s 4032) sätestatud vastutustundliku laenamise
    põhimõttest tuleneva krediidiandja põhikohustuse sisuks krediidivõtja suhtes on
    hinnata krediidisaaja krediidivõimekust piisavalt, tagamaks, et krediiti ei antaks
    isikule, kelle puhul on tõenäoline, et ta ei suuda seda jooksvast sissetulekust või muust
    eluks otseselt mittevajalikust varast tagasi maksta. Selliselt peaks tagatama, et
    laenuvõtja ei sattu krediidi tõttu „laenuorjusse", mille tulemusena ta võib olla sunnitud
    võtma uusi laene, kaotada oma vara (sh eluaseme) ja muutuda maksejõuetuks (vt
    vastutustundliku laenamise põhimõtte ja selle rikkumisest tulenevate nõuete kohta
    Riigikohtu lahend nr 3-2-1-136-12, punktid 24, 25).

16. Tõenditest nähtub, et laenu saamiseks täitis kostja Credit.ee OÜ internetikeskkonnas
    www.credit.ee laenutaotluse ning kinnitas üldtingimustega nõustumist. Hageja on
    enne kostjaga laenulepingu sõlmimist teinud vastavad päringud avalikesse registritesse
    (Ametlikud Teadaanded, maksehäireregister). Kuivõrd hageja kostjal ühtegi
    maksehäiret ei tuvastanud, puudus hagejal põhjus kahelda kostja maksevõimes.
    Mõistlikkuse ja hea usu põhimõttega on vastuolus panna hagejale kohustus näha ette,
    et ülaltoodud andmetega ei suuda kostja peale lepingu sõlmimist oma kohustusi hageja
    ees täita. Ka kostja ei ole vastupidist kohtule tõendanud. Hageja on laenulepingu
    sõlmimisel lähtunud asjaolust, et kostja puhul on tegemist täisealise, teovõimelise,
    maksevõimelise ja hoolsuskohustust järgiva isikuga. Kohtu hinnangul ei ole hageja
    käitunud heade kommete vastaselt. Kostja ei ole oma maksejõuetust lepingu
    sõlmimise ajal tõendanud ning kostja vastavasisulised etteheited hagejale on
    käesolevas menetluses jäänud paljasõnalisteks ja tõendamata. Kohus leidis ka, et
    krediidiasutusel on vastutustundliku laenamise põhimõte rakendamisel õigus eeldada,
    et klient teab oma laenu eesmärki ja finantsolukorda ning et klient esitab
    krediidiasutusele enda huvi ja finantsolukorra kohta õiget informatsiooni.

17. Seega leidis kohus, et hageja nõue on õiguslikult põhjendatud ja tõendatud.

18. Laenulepingust nähtub, et kostja pidi laenu 900 eurot tagastama vastavalt lepingu
    lisaks olevale maksegraafikule. Kostja ei ole oma kohustust täitnud. Kohtu hinnangul
    on hageja tõendanud kostja võlgnevuse olemasolu ja suuruse. Kuivõrd kostja ei ole
    laenusummat tagastanud, kuulub kostjalt hagejale väljamõistmisele tagastamata
    laenusumma 900 eurot. Hageja on arvestanud viivist määraga 7,05% aastas summas
    29.92 eurot (seisuga 31.08.2015). Kohtu hinnangul on hageja viivisenõue õiguslikult
    põhjendatud ning kostjalt kuulub hagejale VÕS § 113 lõike 1 alusel väljamõistmisele
    sissenõutavaks muutunud viivis 29.92 eurot. TsMS § 367 alusel kuulub kostjalt
    hagejale väljamõistmisele viivis põhinõudelt määraga 7,05% aastas alates 01.09.2015
    kuni põhinõude täitmiseni. VÕS § 1131 lõike 1 järgi kuulub kostjalt väljamõistmisele
    ka võla sissenõudmiskulu 15 eurot.

19. TsMS § 162 lõike 1 alusel jäid menetluskulud kostja kanda. Hageja palus kostjalt välja
    mõista menetluskulud kokku 275 eurot (sh riigilõiv 225 eurot ja lepingulise esindaja
    kulu 50 eurot). Hageja tasus maksekäsu kiiremenetluse avalduse esitamisel riigilõivu
    54 eurot ja hagi esitamisel täiendavalt 171 eurot, kokku 225 eurot. Hagi esitamise ajal
    kehtinud riigilõivuseaduse (RLS) lisa 1 kohaselt kuulus tsiviilasjalt hinnaga 1773.23
                                                                                               6

       eurot tasumisele riigilõiv 225 eurot. Seega on hageja tasunud riigilõivu seadusega
       kooskõlas ning kostjalt kuulub hagejale väljamõistmisele riigilõiv 225 eurot.
       Järgnevalt kontrollis kohus hageja lepingulise esindaja kulude põhjendatust ja
       vajalikkust. Hageja kasutas esindaja teenust hagi ning vastuse koostamiseks jne.
       Hageja esindaja toimingud on kohtu hinnangul põhjendatud ja vajalikud ning
       tsiviilasja keerukusega kooskõlas. Kohus leidis, et tasu õigusteenuse eest summas 50
       eurot ei ületa õigusabituru keskmist ning kohtute poolt mõistlikuks peetud tunnihinda.
       Eeltoodust tulenevalt on hageja põhjendatud menetluskulud kokku 275 eurot, milline
       summa tuleb kostjalt vastavalt menetluskulude jaotusele hagejale välja mõista. Hageja
       on esitanud ka TsMS § 177 lõike 4 kohase taotluse, mis kuulub rahuldamisele.

Apellatsioonkaebus
   20. 28.10.2015 esitatud apellatsioonkaebuses palub kostja tühistada maakohtu otsuse ja
       jätta uue otsusega hagi rahuldamata. Maakohus on rikkunud oluliselt menetlusnormi ja
       hinnanud vääralt tõendeid. Kostja ei vaidlusta maakohtu otsust osas, milles kohus
       keeldus hagi eseme muutmisest.

   21. Kohus on vääralt tõlgendanud laenulepingu sõlmimise ajal kehtinud TsÜS § 86 lõikeid
       1 ja 2 ning jätnud tähelepanuta kostja seisukohad ja Riigikohtu lahendid. Kohtu
       seisukoht, et kostja ei ole oma väiteid tõendanud ega kohtule näidanud, milles seisnes
       tema väidetav sundolukord, on vastuolus TsÜS § 86 lõikest 3 tuleneva
       tõendamiskoormise ümberpööramise põhimõttega. Lisaks oleks maakohus pidanud
       tuvastama, et poolte vahel sõlmitud laenuleping on tühine vastastikuste kohustuste
       väärtuse erakordselt suures ulatuses tasakaalust väljas olemise tõttu. Hageja on
       laenulepingu tühisust tunnistanud. Olukorras, kus hageja õiguste rikkumine hagi
       alusena on ära langenud ning võimaliku nõude tähtaeg ei ole veel saabunud ning nõue
       ei ole muutunud sissenõutavaks, on kohtu otsus hagi rahuldamise kohta väär.

   22. Kaevatav otsus on ebaõiglane ka osas, millega kostjalt mõisteti välja kohtukulud.
       Arvestades, et kostjal on hageja ees võimalike kohustuste vabatahtlikuks täitmiseks
       veel aega, ei ole õige panna kostjale kohustusi, mille tekkimise eest kostja ei vastuta ja
       mille tekkimist saab ta vältida.

Vastustaja seisukoht
   23. Hageja vaidles apellatsioonkaebusele vastu ja palus jätta selle rahuldamata.

Tsiviilkolleegiumi seisukoht
   24. Kolleegium, tutvunud tsiviilasja materjalidega, leiab, et maakohtu otsus tuleb tühistada
        võla sissenõudmise kulude ja viivise nõuete rahuldamise osas, samuti menetluskulude
        jaotuse ja sellest tulenevalt ka menetluskulude rahalise suuruse kindlaksmääramise
        osas. Laenusumma ja selle sissenõutavaks muutumisest alates viivise nõude osas
        maakohtu lõppjärelduste muutmiseks alused puuduvad. Küll aga tuleb muuta otsuse
        põhjendusi. Samuti tuleb otsust täiendada otsustusega menetluse osalise lõpetamise
        kohta hageja poolt intressinõudest loobumise tõttu. Ringkonnakohus saab teha TsMS
        § 657 lõike 1 punkti 2 alusel tühistatud osas uue otsuse, millega rahuldab hagi
        osaliselt. Apellatsioonkaebus kuulub rahuldamisele osaliselt. Lisaks jaotab kolleegium
        uuesti poolte menetluskulud ja määrab kindlaks hüvitamisele kuuluva menetluskulude
        rahalise suuruse (TsMS § 173 lõige 3, § 74 lõige 1).
                                                                                          7

25. Ringkonnakohus nõustub apellandiga, et maakohus rikkus asja lahendamisel nii
    menetlusõiguse norme kui kohaldas ebaõigesti materiaalõigust. Samas ei anna
    apellatsioonkaebuse väited alust jätta hagi täies ulatuses rahuldamata.

26. Esmalt käsitleb kolleegium maakohtu poolt TsMS § 429 lõike 1 teise lause rikkumist.
    Nimetatud sätte kohaselt võtab kohus hagist loobumise vastu määrusega, millega
    ühtlasi lõpetab asja menetluse. Osalise nõudest loobumise taotluse võib lahendada ka
    sisulises lahendis (TsMS § 442 lõige 5). Tsiviilasja materjalidest nähtuvalt on hageja
    31.08.2015 menetlusdokumendis loobunud intressinõudest. Eeltoodut on maakohus
    kaevatavas otsuses (punktides 10, 12) ka märkinud, samas on jätnud hagist osalise
    loobumise kohaselt vastu võtmata ja menetluse selles osas lõpetamata. TsMS § 429
    lõike 1 järgi võib hageja hagist loobuda kuni hagi kohta tehtud lahendi jõustumiseni,
    esitades selleks avalduse. Ringkonnakohus saab kirjeldatud menetlusliku rikkumise
    kõrvaldada, võttes intressinõudest loobumise vastu ja lõpetades selles nõude osas
    menetluse. Puuduvad TsMS § 429 lõikes 4 märgitud asjaolud, mis välistaksid hagist
    osalise loobumise vastuvõtmise.

27. Kolleegium ei nõustu maakohtuga selles, et pooltevahelise laenulepingu järgne
    krediidi kulukuse määr ei ületanud krediidi andmise ajal Eesti Panga viimati avaldatud
    keskmist krediidiasutuste poolt eraisikutele antud tarbimislaenude kulukuse määra
    enam kui kolm korda põhjusel, et hageja loobus lepingujärgsest intressinõudest ja
    seetõttu ei lange kostjale ülemäära suurt intressi maksmise kohustust. Maakohus
    kohaldas ebaõigesti TsÜS-i tehingu tühisust reguleerivaid sätteid. TsÜS §-st 86
    tulenevaid tehingu tühisuse aluseid tuleb hinnata tehingu tegemise aja seisuga
    tehingule koguhinnangu andmise teel. Asjaolu, et laenuandja loobus kohtumenetluse
    kestel lepingujärgse intressi nõudmisest, ei muuda lepingu sõlmimise asjaolusid, mh ei
    tee olematuks fakti, et lepingujärgne krediidi kulukuse määr ületas lepingu sõlmimise
    ajal 05.12.2014 Eesti Panga poolt avaldatud keskmist krediidiasutuste poolt
    eraisikutele antud tarbimislaenude kulukuse määra 6,94 korda (lepingujärgne määr
    170,24% (t I kd lk 34), Eesti Panga statistikamooduli kohaseks määraks, milline kehtis
    lepingu sõlmimise ajal, oli 24,52% (http://statistika.eestipank.ee/+1lng=et)).

28. Eelnevast tulenevalt pidi maakohus vaidluse lahendamiseks tuvastama, kas kostja
    vastuväide tehingu tühisuse kohta vastuolu tõttu heade kommetega on põhjendatud.
    Kostja vastuväite kontrollimiseks tuli kohtul esmalt tuvastada, kas tehingust tulenevate
    vastastikuste soorituste väärtus on heade kommete vastaselt tasakaalust väljast ja
    seejärel, kas kostja tegi tehingu sundolukorras (Riigikohtu lahend nr 3-2-1-49-11,
    punkt 23). TsÜS § 86 lõike 3 teise lause kohaselt eeldatakse tarbijakrediidilepingute
    puhul, et pooltele tulenevate vastastikuste kohustuste väärtus on heade kommete
    vastaselt tasakaalust väljas mh juhul, kui tarbija poolt tasumisele kuuluv krediidi
    kulukuse määr ületab krediidi andmise ajal Eesti Panga viimati avaldatud keskmist
    krediidiasutuste poolt eraisikutele antud tarbimislaenude kulukuse määra enam kui
    kolm korda. Käesolevas asjas on tõendatud, et nimetatud määr ületas Eesti Panga
    poolt avaldatud 6,94 korda (vt käesolevas otsuses eelnevalt). Hageja TsÜS § 86 lõike
    3 teise lause kehtestatud eeldust ümber ei lükanud, seega on käesolevas asja
    tõendatud, et vaidlusalusest tehingust tulenevate vastastikuste soorituste väärtus oli
    vaidlusaluse tehingus heade kommete vastaselt tasakaalust väljas.

29. Kolleegium nõustub maakohtuga, et kostja poolt esiletoodud asjaolud (tal oli laenu
    võtmise ajal laenukohustusi ka teiste laenuandjate ees, tal puudus püsiv sissetulek, ta
                                                                                            8

   oli raskes majanduslikus olukorras, talle kuulunud kinnistu oli koormatud kahe
   hüpoteegiga kinnistu väärtust ületavas ulatuses; t I kd lk 74-75) ei anna alust lugeda
   tuvastatuks kostja poolt tehingu tegemist erakorraliste asjaolude tõttu TsÜS § 86 lõike
   2 preambuli mõttes. Isegi kui lugeda kostja poolt esiletoodud elulised asjaolud
   tuvastatuks (arvestades, et hageja neile vastu ei vaielnud, mistõttu võis kostjal olla
   alust jätta nende tõendamiseks TsMS-i kohased tõendid esitamata), ei annaks need
   kohtule alust asuda seisukohale, et kostja võttis vaidlusaluse laenu sundolukorras või
   sõltuvussuhte tõttu või kogenematusest erakorralise vajaduse tõttu või muudel
   asjaoludel tekkinud erakorralise vajaduse tõttu. Sundolukorda iseloomustava(d)
   asjaolu(d) peab nimetama ja tõendama tehingu tühisusele tuginev pool (Riigikohtu
   lahend nr 3-2-1-186-113, punkt 20).

30. Küll aga ei saa nõustuda maakohtuga, et TsÜS § 86 lõike 2 rakendamiseks vajalike
    tingimuste tuvastamatuse tõttu oli alus asuda seisukohale, et kostja väide tehingu
    tühisuse kohta ei ole õige. Eelnevast sõltumata tuli maakohtul kontrollida, kas kostja
    poolt esiletoodu annab aluse tehingu tühisusele sama sätte lõike 1 alusel. Kostja viitas
    asjakohaselt Riigikohtu praktikale, mille kohaselt ei välista (tarbija)krediidilepingu
    tühisuse kohta käivate erisätete olemasolu lepingu tühisuse võimalust TsÜS § 86 lõike
    1 alusel. Lahendis nr 3-2-1-186-13 selgitas Riigikohus, et olukorras, kus
    krediidilepingust tuleneva krediidi ja selle eest makstava tasu vahekord on tasakaalust
    väljas erakordselt suures ulatuses, on võimalik kohaldada TsÜS § 86 lõiget 1 ka ilma
    krediidisaaja sundolukorda hindamata ning lugeda tehing heade kommete vastaseks.

31. Kolleegium on seisukohal, et vaidlusalune tarbijalaenuleping on vastuolus heade
    kommetega ja TsÜS § 86 lõike 1 alusel tühine. Heade kommetega võivad tehingud
    olla vastuolus erinevatel põhjustel, mida ühiskonnas valitsevate arusaamade järgi võib
    pidada ebamoraalseteks või taunitavateks. Tehing on vastuolus heade kommetega, kui
    see eksib ausalt ja õiglaselt mõtlevate inimeste õiglustunde ja väärtushinnangute ning
    õigluse üldpõhimõtete vastu tehingu tegemise ajal (Riigikohtu lahend nr 3-2-1-106-13,
    punkt 20). Käesolevas asjas on tõendatud, et vaidlusaluse lepingu näol on tegemist
    tarbijakrediidilepinguga VÕS § 402 mõttes. Tegemist on oma majandustegevuses
    tegutseva professionaalse laenuandja ja füüsilisest isikust tarbija vahelise
    õigussuhtega, milles nõrgemaks pooleks on laenuvõtja. Tõendamist leidnud
    lepingujärgne krediidi kulukuse määr ületas lepingu sõlmimise ajal Eesti Panga poolt
    avaldatud keskmist krediidiasutuste poolt eraisikutele antud tarbimislaenude kulukuse
    määra 6,94 korda, mis on enam kui kaks korda kõrgem TsÜS § 86 lõike 3 teise lause
    eelduse järgsest piirmäärast. Riigikohus on asunud korduvalt seisukohale, et
    eelduslikult on sellises olukorras ka ilma laenusaaja sundolukorrata tegemist TsÜS
    § 86 lõike 1 kohase heade kommete vastase tehingu (nt Riigikohtu lahend nr 3-2-1-
    108-14, punktis 19). Hageja nimetatud eeldust ümber ei lükanud, vaid nõustus
    28.09.2015 menetlusdokumendis kostja õigusliku seisukohaga, et vaidlusalune leping
    on tühine.

32. Eeltoodust tulenevalt on poolte vahel 05.12.2014 sõlmitud laenuleping
    nr 20141205/04 (t I kd lk 33-42) tühine vastuolu tõttu heade kommetega ja TsÜS § 84
    lõike 1 kohaselt ei ole sel tehingul algusest peale õiguslikke tagajärgi. Sama sätte
    kohaselt tuleb tühise tehingu alusel saadu tagastada alusetu rikastumise sätetele
    vastavalt, kui seaduses ei ole sätestatud teisiti. Tagasitäitmist olukorras, kui tehing on
    heade kommete vastase intressi tasumise kohustuse tõttu tühine, on intressi või muud
    sellesarnast laenu kasutamise ajast sõltuvat tasu maksma kohustatud poolel õigus
                                                                                           9

   tühise tehingu järgi saadu tagastada selleks tähtpäevaks, milleks ta pidi laenu
   tervikuna tagasi maksma tühise tehingu järgi. Maksmisega viivitamisel on õigustatud
   isikul õigus nõuda viivise tasumist VÕS § 113 lõike 1 teises lauses sätestatud määras.

33. Kolleegium on seisukohal, et maakohus rikkus oluliselt menetlusõiguse norme, kui
    keeldus otsusega lubamast hagejat muuta hagi eset. Vastavast avaldusest (t I kd lk 98)
    nähtub hageja tahe muuta hagi õiguslikku alust. TsMS § 376 lõike 1 kohaselt võib
    hageja pärast hagi menetlusse võtmist ja kostjale kättetoimetamist muuta hagi eset või
    alust üksnes kostja või kohtu nõusolekul. Kostja nõusolekut ei andnud (t I kd lk 108).
    Kohtu nõustumist reguleerib sama sätte lõige 2. Kolleegium on seisukohal, et selle
    sätte alusel ja arvestades lisaks TsMS § 369 ja § 2, pidi maakohus lubama hagejal
    konkreetses menetluses hagi muuta. TsMS § 376 lõike 2 kohaselt nõustub kohus hagi
    muutmisega üksnes mõjuval põhjusel, eelkõige kui senises menetluses esitatud
    faktiväited ja tõendid võimaldavad muudetud hagi lahendada eeldatavasti kiiremini ja
    säästlikumalt. TsMS § 369 esimese lause kohaselt võib esitada tulevase nõude täitmise
    hagi juhul, kui on alust eeldada, et võlgnik kohustust õigel ajal ei täida. TsMS § 2
    kohaselt on tsiviilkohtumenetluse ülesanne tagada, et kohus lahendaks tsiviilasja
    õigesti, mõistliku aja jooksul ja võimalikult väheste kuludega. Olukorras, kus hageja
    oli saanud kohtumenetluse käigus aru pooltevahelise tehingu tühisusest, kuid
    ilmselgelt soovis tühise tehingu alusel üleantu tagasi saamist ja menetlusosalised olid
    mitmeid kuid aktiivselt nendevahelise suhtega tegelenud kompromissi siiski
    saavutamata, oli menetlusökonoomia põhimõttega kooskõlas lubada hagejal muuta
    hagi alust. Iseenesest õige on apellandi väide, et hageja esitas kohtusse hagi enne
    nõude sissenõutavaks muutumist, kuid TsMS § 369 lubab sellise hagi esitamist.
    Tsiviilasja materjalidest nähtuvalt võis hagejal olla alust eeldada, et kostja ei tagasta
    laenulepingu alusel saadud summat 31.10.2015, so tähtpäevaks, milleks ta pidi laenu
    tervikuna tagastama. Kostja ei ole seda üheski menetlusdokumendis ka lubanud,
    samuti ei ole kumbki pool apellatsioonimenetluses teatanud saadu kasvõi osalisest
    tagasimaksest. Hageja nõue alusetult saadu tagastamiseks muutus sissenõutavaks
    01.11.2015.

34. Eeltoodust tulenevalt rahuldab ringkonnakohus hageja nõude VÕS § 1028 lõike 1
    alusel ja VÕS § 113 lõike 1 teise lause alusel põhilaenusumma 900 euro ja alates
    nõude sissenõutavaks muutumisest 01.11.2015 seadusjärgses määras viivise osas.

35. Vastuseks apellandi eelpool käsitlemata väidetele selgitab kolleegium järgmist.
    Kolleegium ei saa maakohtuga nõustuda ka vastutustundliku laenamise põhimõtte
    järgimiseks vajalike kohustuste täitmise tõendamist puudutava tõendamiskoormuse
    jagamisega, kuigi vaidluse lõpplahenduse osas nimetatud asjaolu tähtsust ei oma.
    Kostja esitas ühe vastuväitena hagile väite, et laenuandja rikkus laenu andmisel
    vastutustundliku laenamise põhimõtet. Hageja sellele vastuväiteid ei esitanud.
    Vaidluse korral oleks aga rakendunud VÕS § 4032 lõige 7, mille kohaselt
    vastutustundliku laenamise põhimõtte järgimiseks vajalike kohustuste täitmise
    tõendamise kohustus lasub vaidluse korral krediidiandjal. Samas ei anna
    vastutustundliku laenamise põhimõtte järgimise või lepingueelsete läbirääkimiste
    käigus teavitamiskohustuse rikkumine laenuandja poolt iseenesest alust keelduda
    saadud laenu tagastamisest. Riigikohus on lahendites nr 3-2-1-136-12 (punktis 25) ja
    nr 3-2-1-169-13 (punktis 22) selgitanud, et sellisel juhul võib laenusaajal olla alust
    nõuda vastavate kohustuste rikkumisega temale tekitatud kahju hüvitamist
                                                                                         10

   laenuandjalt VÕS § 14 ja § 115 lõike 1 alusel, kuid selleks tuleb laenusaajal esitada
   vastav nõue laenuandja vastu.

36. Võla sissenõudmiskulu osas hagi rahuldamisel käitus maakohus otseses vastuolus
    VÕS § 1131 lõikega 4, mille kohaselt ei kohaldata nimetatud sätet tarbijast võlgnikule.

37. Maakohus rikkus menetlusõiguse norme ka menetluskulude jaotamisel, jättes arvesse
    võtmata, et hageja algne nõue vähenes menetluse käigus nii osalise loobumise kui
    osalise nõude vähendamise tulemusena. Hagist loobumise korral tuleb arvestada
    TsMS § 168 lõiget 4, mille kohaselt kui hageja loobub hagist või võtab selle tagasi,
    kannab ta kostja menetluskulud, va juhul, kui ta loobub hagist või võtab selle tagasi
    seetõttu, et kostja on nõude pärast hagi esitamist rahuldanud. Antud juhul ei olnud
    tegemist olukorraga, kus loobumise aluseks oli kostja poolt nõude rahuldamine.
    Sarnaselt loobumisega omab menetluskulude jaotamisel tähendust ka nõude
    vähendamine, st lähtudes TsMS § 8 lõikest 2 ja § 168 lõikest 4 tuleb analoogsetel
    kaalutlustel loobumisega ka hagejast endast tingitud nõude vähendamise korral jätta
    võrdelises ulatuses menetluskulud hageja kanda.

38. Võttes arvesse eeltoodut tuleb menetluskulude jaotamisel lähtuda TsMS § 163 lõikest
    1, so hagi rahuldamise ulatusest. Algselt esitas hageja nõude kogusummas 1225.73
    eurot, millele lisandus viivisenõue TsMS § 367 alusel. Sellest kuulub rahuldamisele
    900 eurot ja viivis alates 01.11.2015. Seega saab asuda seisukohale, et algselt esitatud
    nõue kuulub rahuldamisele 73% ulatuses. Seega jäävad maakohtu menetlusega seotud
    kulud 73% ulatuses kostja ja 27% ulatuses hageja kanda.

39. Seoses menetluskulude jaotuse proportsiooni muutumisega tuleb vähendada ka kostjalt
    hagejale väljamõistetavate menetluskulude suurust. Maakohus pidas põhjendatuks
    menetluskulu summas 275 eurot. Apellant maakohtu poolt tuvastatud hageja
    põhjendatud ja vajalike menetluskulude suurusele konkreetseid (alternatiivseid)
    vastuväiteid ei esitanud. Ka ei tuvastanud kolleegium selles osas maakohtupoolset
    menetlusõiguse rikkumist. Seega kuulub kostjalt hageja kasuks väljamõistmisele
    200.75 eurot, mis moodustab 73% hageja maakohtumenetlusega seotud kulust 275
    eurost. Kostja menetluskulude nimekirja ei esitanud, ka ei nähtu tsiviilasja
    materjalidest temal maakohtus menetluskulude tekkimine.

40. Sarnaselt maakohtumenetluse kuludega jäävad kaebuse osalise rahuldamisega seoses
    apellatsioonimenetluse kulud TsMS § 163 lõike 1 alusel poolte kanda võrdeliselt
    kaebuse rahuldamise ulatusega. Apellant kaebas maakohtu otsuse edasi täies ulatuses,
    seega summas 944.92 + viivis TsMS § 367 alusel. Kaebus on põhjendatud 44.92 euro
    ulatuses.    Seega    kuulub     kaebus    rahuldamisele   0,05%      ulatuses    ja
    apellatsioonimenetlusega seotud kulud jäävad 99,95% apellandi ja 0,05% ulatuses.

41. Apellant menetluskulude nimekirja ei esitanud, e-toimikust nähtub tema kuluna
    riigilõiv 200 eurot (tasutud 04.02.2016). Vastavalt jaotusele tuleb vastustajal sellest
    hüvitada 0,05%, so 10 eurot. Vastustaja menetluskulude nimekirja ei esitanud, ka ei
    nähtu tsiviilasja materjalidest temal apellatsioonimenetluses menetluskulude
    tekkimine.
                                                                                      11

42. TsMS § 445 lõike 1 teise lause tasaarvestab kohus poolte vastastikused
    menetluskulude nõuded, mille tulemusena kuulub kostjalt/apellandilt hageja/vastustaja
    kasuks väljamõistmisele hüvitis 190.75 (200.75-10) eurot.




       Ele Liiv                 Indrek Parrest                 Imbi Sidok-Toomsalu
   /allkirjastatud              /allkirjastatud                   /allkirjastatud
    digitaalselt/               digitaalselt/                      digitaalselt/

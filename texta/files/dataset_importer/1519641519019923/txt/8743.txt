                         KOHTUMÄÄRUS
Kohus                                Tartu Ringkonnakohus
Kohtukoosseis                        Tanel Saar, Agu Timmi ja Einar Vene
Määruse tegemise aeg ja koht         24. august 2016, Tartu
Haldusasja number                    3-16-1477
Haldusasi                            Vjatšeslav Koguti taotlus esialgse õiguskaitse
                                     kohaldamiseks
Vaidlustatud kohtulahend             Tartu Halduskohtu 2. augusti 2016. a määrus
Kaebuse esitaja ja kaebuse liik      Vjatšeslav Koguti määruskaebus
Asja läbivaatamine                   Kirjalik menetlus
Menetlusosalised                     Määruskaebuse esitaja Vjatšeslav Kogut

RESOLUTSIOON
  1. Vabastada Vjatšeslav Kogut riigilõivu tasumisest määruskaebuse esitamisel Tartu
     Halduskohtu 2. augusti 2016. a määrusele.
  2. Jätta Vjatšeslav Koguti määruskaebus rahuldamata ja Tartu Halduskohtu
     2. augusti 2016. a määrus muutmata.

EDASIKAEBAMISE KORD
Määrus on lõplik resolutsiooni p 2 osas (HKMS § 252 lg 7). Määruse resolutsiooni p-le 1 võib
esitada määruskaebuse 15 päeva jooksul määruse kättesaamisest arvates otse Riigikohtule.

ASJAOLUD JA MENETLUSE KÄIK

1. Viru Vangla kinnipeetav Vjatšeslav Kogut esitas halduskohtule esialgse õiguskaitse
taotluse, milles märkis, et saatis 13. juulil 2016 Viru Vangla kaudu kirju kohtusse, kuid Viru
Vangla tagastas 18. juulil 2016 neist kaks, mis sisaldasid teabenõuet ja esialgse õiguskaitse
taotlust. Esialgse õiguskaitse taotluses nõuti, et Viru Vanglat kohustataks saatma kirjad
kohtusse, kuna need on seotud kehtivate asjadega.

2. Tartu Halduskohtu 2. augusti 2016. a määrusega jäeti V. Koguti esialgse õiguskaitse
taotlus rahuldamata, kuna halduskohus leidis, et V. Kogut on esialgse õiguskaitse taotlusega
soovitud eesmärgi juba saavutanud, sest vangla on Jõhvi kohtumajja edastanud mõlemad V.
Koguti taotluses nimetatud kirjad. Kuna üks neist on teabenõue, mis puudutab isiku tingimisi
enne tähtaega vabanemisega seonduvat, edastatakse see Viru Maakohtule. Teine, milleks on
riigi õigusabi taotlus, on registreeritud haldusasjas nr 3-16-1457.
MÄÄRUSKAEBUSE ESITAJA TAOTLUS JA PÕHJENDUSED

3. V. Kogut esitas määruskaebuse, milles palub Tartu Halduskohtu 2. augusti 2016. a
määruse tühistada ning esialgset õiguskaitset kohaldada. Vangla rikkus V. Koguti õigusi
kirjavahetusele kohtuga. Kirjad saatis vangla ära alles 29. juulil 2016. Lisaks jättis vangla V.
Koguti vaide, kus V. Kogut vaidlustas kirjavahetuse rikkumisega seonduvat, rahuldamata.
Määruskaebuses esitas V. Kogut ka taotluse tema vabastamiseks riigilõivu tasumisest
määruskaebuse esitamisel vaidlusalusele halduskohtu määrusele.

RINGKONNAKOHTU PÕHJENDUSED

4. Määruskaebuse rahuldamiseks ei ole alust.

5. Ringkonnakohus leiab, et kontrollides V. Koguti isikukonto väljavõtet, esineb alus
rahuldamaks isiku taotlust riigilõivu tasumisest vabastamiseks määruskaebuse esitamisel
Tartu Halduskohtu 2. augusti 2016. a määrusele.

6. Samas nõustub ringkonnakohus halduskohtu seisukohtade ja järeldustega esialgse
õiguskaitse taotluse rahuldamata jätmise osas. Kuna vangla on edastanud isiku kirjad, mis
esialgu jäid edastamata, kohtule, ei esine enam esialgse õiguskaitse vajadust, kuna taotluse
rahuldamine ei saaks enam kuidagi isiku õiguste kaitsele kaasa aidata.

7. Määruskaebuses esitatud väide, et kirjad saadeti ära hilinemisega, ei too kaasa taotluse
rahuldamist. Oluline on antud juhul asjaolu, et kirjade edastamine kui selline on juba
toimunud. Tähtsust ei ole sel, et see toimus V. Koguti soovitust tunduvalt hiljem. Ka vaide
rahuldamata jätmine ei tähenda, et isikul esineks õiguskaitsevajadus. Kui isik leiab, et tema
õigusi kirjavahetusele on vangla oma tegevusega rikkunud, on tal võimalik oma õiguste
kaitseks pärast vaidemenetluse läbimist esitada halduskohtule kaebus.

8. Tulenevalt eelnevalt esitatud seisukohtadest jätab Tartu Ringkonnakohus V. Koguti
määruskaebuse rahuldamata ja Tartu Halduskohtu 2. augusti 2016. a määruse muutmata.




 /allkirjastatud digitaalselt/   /allkirjastatud digitaalselt/   /allkirjastatud digitaalselt/
          Tanel Saar                     Agu Timmi                        Einar Vene




                                                2

                             KOHTUMÄÄRUS

    Kohus                                   Tartu Ringkonnakohus

    Määruse tegemise aeg ja koht            18. jaanuar 2016 Tartu (kirjalik menetlus)

    Kriminaalasja number                    1-13-5860

    Kohtukoosseis                           Mati Kartau, Maarika Kuusk, Aarne Sarjas


    Vaidlustatud kohtulahend                Tartu Maakohtu (Valga kohtumaja) 16. detsembri
                                            2015 määrus Valdis Simanise (ik 37203145721)
                                            tingimisi enne tähtaega vangistusest vabastamata
                                            jätmise kohta
    Kaebuse esitaja ja kaebuse liik         Süüdimõistetu Valdis Simanis, määruskaebus

   RESOLUTSIOON
   Tartu Maakohtu 16. detsembri 2015 määrus jätta muutmata ja määruskaebus
   rahuldamata.


   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada
   määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.


   Asjaolud ja menetluse käik
1. Tartu Maakohtu 25. juuni 2013 otsusega mõisteti Valdis Simanisele KarS § 121 järgi
   karistuseks 2 kuud vangistust. KarS § 65 lg-te 1, 2 ning § 64 lg 1 kohaselt suurendati vangistust
   Tartu Maakohtu 13. veebruari 2013 otsusega mõistetud karistuse kandmata osa võrra ning
   mõisteti V. Simanisele kandmisele kuuluvaks liitkaristuseks 3 aastat 7 kuud ja 28 päeva
   vangistust alates 29. maist 2013.
2. Tartu Vangla esitas 5. novembril 2015 Tartu Maakohtule materjalid kinnipeetava V. Simanise
   vangistusest tingimisi enne tähtaega vabastamise otsustamiseks.
3. Tartu Maakohtu 16. detsembri 2015 määrusega jäeti süüdimõistetu vangistusest tingimisi enne
   tähtaega vabastamata. Kohus leidis, et V. Simanise 11 kriminaalkaristust annavad märku, et
   isikul on välja kujunenud õiguskorda eirav käitumine. Kuritegude muster on jäänud samaks
   ning V. Simanise puhul esinevad endiselt kuritegude toimepanemist soosivad asjaolud.
   Kinnipeetav on vangistuses küll õppinud eesti keelt ja omandanud haridust, kuid kohtu arvates
   aitaks täiendavates taasühiskonnastavates tegevustes osalemine vältida vabaduses uute
   kuritegude toimepanemist. Kokkuvõtlikult leidis kohus, et V. Simanise ennetähtaegne
   vabastamine ei oleks kooskõlas õiguskorra kaitsmise huvidega.


   Määruskaebus
4. Maakohtu määruse peale esitas kaebuse V. Simanis, kes taotleb maakohtu määruse tühistamist
   ja vangistusest tingimisi enne tähtaega vabastamist. Kinnipeetava vabastamist toetavad ka
   vangla, kriminaalhooldaja ja prokuratuur. Vangistuses on V. Simanis käitunud korralikult ja tal
   puuduvad distsiplinaarkaristused. Vabanemisel saaks V. Simanis asuda elama õe juurde ja võtta
   ennast arvele Töötukassas, läbida seal koolitusi ning otsida töökoha. Kriminaalhooldaja oleks
   V. Simanisele toeks ning tema juhendamisel saaks süüdimõistetu läbida vajalikud
   sotsiaalprogrammid ka vabaduses.


   Ringkonnakohtu poolt tuvastatud asjaolud ja järeldused
5. Kaaludes kõiki KarS § 76 lg-s 4 toodud asjaolusid kogumis, leiab kohtukolleegium, et
   V. Simanise tingimisi ennetähtaegne vangistusest vabastamine ei ole põhjendatud. V. Simanise
   varasemad korduvad kriminaalkaristused annavad märku, et isik ei soovigi oma elu
   seaduskuulekalt elada. Vabaduses paneb ta pidevalt toime vara- ja isikuvastaseid kuritegusid
   ega ole vaatamata korduvatele vanglakaristustele enda suhtumist muutnud. Kuigi prokuratuur
   ja vangla toetavad V. Simanise ennetähtaegset vabastamist, ei ole need seisukohad kohtule
   siduvad ning ringkonnakohtu arvates oleks süüdimõistetu ennetähtaegne vabastamine ennatlik.
6. Käesolevat vangistust kandes on V. Simanise puhul näha teatavaid edusamme: ta on õppinud
   eesti keelt ja omandanud üldharidust. Kuigi kinnipeetava suhtumine õppimisse ei ole ülemäära
   positiivne, usub kolleegium siiski, et haridusetee jätkamine saab V. Simanisele vaid hästi
   mõjuda. See soodustab vabaduses töökoha leidmist ja vähendab uute kuritegude toimepanemise
   riski. Sarnaselt maakohtule leiab ka ringkonnakohus, et karistuse edasine kandmine ning
   täiendavates tegevustes osalemine on V. Simanisele väga vajalikud. Praegusel hetkel
   ennetähtaegselt vabanedes jätkaks süüdimõistetu ilmselt varasemat kriminaalset rada, kuid
   täiendavate teadmiste omandamine võib isikut suunata õiguskuulekale teele. Kinnipeetav on
   vangistuses käitunud küll korrektselt, kuid kolleegiumi arvates ei ole V. Simanises toimunud
   veel piisavalt positiivseid muutusi, et isik suudaks distsiplineeritult käitumist jätkata ka
   vabaduses kriminaalhooldaja valve all.
7. Eeltoodud põhjustel ja juhindudes KrMS §-st 390 ja § 337 lg 1 p-st 1 tuleb jätta Tartu Maakohtu
   16. detsembri 2015 määrus muutmata, V. Simanis vangistusest tingimisi ennetähtaegselt
   vabastamata ning määruskaebus rahuldamata.

     /allkiri/                             /allkiri/                                   /allkiri/

   Mati Kartau                          Maarika Kuusk                               Aarne Sarjas

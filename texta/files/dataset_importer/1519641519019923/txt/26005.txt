                                                                         4-16-92




                       KOHTUMÄÄRUS


Kohus                                    Harju Maakohus


Määruse tegemise aeg ja koht             18. jaanuaril 2016.a. Tallinn, Liivalaia
                                         kohtumaja


Väärteoasja nr                           4-16-92


Kohtunik                                 Julia Vernikova


Menetlustoiming                          Jevgeni Landa kaitsja vandeadvokaadi abi
                                         Andrei Matvejevi      kaebuse lahendamine
                                         kohtuvälise menetleja juhi – Maksu- ja
                                         Tolliameti juriidilise osakonna juhataja
                                         07.12.2015 määruse nr 930014001580/77
                                         peale



RESOLUTSIOON


Jätta Jevgeni Landa kaitsja vandeadvokaadi abi Andrei Matvejevi kaebus rahuldamata.

Määruse koopia saata kohtuvälisele menetlejale ja kaebuse esitanud isikule.

Määrus ei kuulu VTMS § 191 p 12 alusel edasikaebamisele.




                                           1
Asjaolud ja kaebuse sisu

24.07.2014 alustati väärteomenetlust nr 930014001580 MKS § 1531 lg 2 tunnustel, s.o
maksuhaldurile valeandmete esitamine, kui selle tulemusel tasumisele kuuluvad maksusummad on
väiksemad maksuseaduse alusel tasumisele kuuluvatest summadest. Väärteotoimiku materjalidest
nähtuvalt menetletakse nimetatud väärteoasja OÜ Neopol Invest, sama osaühingu juhatuse liikmete
Aleksandr Prokopenko ja Jevgeni Landa suhtes.
16.10.2015 esitas menetlusaluse isiku Jevgeni Landa kaitsja vandeadvokaadi abi Andrei Matvejev
kohtuvälisele menetlejale taotluse, milles palus lõpetada Jevgeni Landa suhtes väärteomenetlus
KrMS § 2742 (kriminaalmenetluse lõpetamine kohtuistungil seoses menetluse mõistliku aja
möödumisega) alusel.
Kohtuväline menetleja – Maksu- ja Tolliameti kontrollosakonna väärteomenetleja Andrei Plešanov
jättis oma 16.11.2015 määrusega kaitsja taotluse rahuldamata, kuna: 1) väärteomenetluses jätkub
veel tõendite kogumine; 2) tegemist on keerulise ja mahuka väärteoasjaga, mille puhul ei ole alust
menetluse aega lugeda ebamõistlikuks; 3) väärteomenetluse seaduses puudub iseseisev õiguslik
regulatsioon, mis võimaldaks lõpetada väärteomenetluse kaitsja poolt taotletava aluse alusel ning
kriminaalmenetluse seadustiku sätete kohaldamine analoogia korras ei ole selle aluse puhul lubatav.
Kaebuse esitaja ei nõustunud nimetatud kohtuvälise menetleja määrusega ning esitas selle peale
kaebuse kohtuvälise menetleja juhile.
Maksu- ja Tolliameti juriidilise osakonna juht Marilin Mihkelson jättis oma määrusega 07.12.2015
nr 930014001580/77 kaitsja kaebuse rahuldamata. Määruses märgitakse, et väärteomenetlus on
kestnud ca aasta ja neli kuud, mis on vähem, kui pool maksimaalsest MKS § 162 lg-s 1 ettenähtud
aegumistähtajast. Seejuures tuleb arvestada menetletava asja keerukust ja mahukust, mis on
keskmisest oluliselt suurem. Seega ei ole alust arvata, et menetluse mõistlik menetlusaeg oleks
ületatud. Ühtlasi on määruses asutud seisukohale, et puudub alus lõpetada väärteomenetlus Jevgeni
Landa suhtes otstarbekuse kaalutlusel, kuna maksukohustuse varjamise ja tagastusnõude alusetu
suurendamisega seonduvate väärtegude puhul ei saa rääkida avaliku huvi puudumisest.
Jevgeni Landa kaitsja esitas ülalpool nimetatud kohtuvälise menetleja juhi määrusele kaebuse Harju
Maakohtule. Kaebuses korratakse samad argumendid, lisaks sellele kaitsja viitab Euroopa
Inimõiguste Kohtu kohtupraktikale ning jääb seisukohale, et tulenevalt PS §-s 12 sätestatud võrdse
kohtlemise põhimõttest ja VTMS §-s 2 sätestatust tuleb menetlusaluse isiku olukorra kergendavat
analoogiat kohaldades, juhinduda käsitletavas menetlusküsimuses kriminaalmenetluse sätetest ja
nimelt nendest, mis puudutavad võimalust lõpetada kriminaalmenetlus seoses menetluse mõistliku
aja möödumisega.


Kohtumääruse põhjendused.


Tutvunud Jevgeni Landa kaistsja kaebusega ning uurinud väärteoasja nr 930014001580
materjale, leiab kohus, et kaebus ei ole põhjendatud ega kuulu rahuldamisele.

Kohus nõustub üheselt kaebuse esitajaga selles, et EIÕK art 6 lg 1 esimesest lausest ja PS §-st
14 tulenev isiku õigus nõuda enda kohtuasja menetlemist mõistliku aja jooksul laieneb
kahtlemata ka väärteomenetluse korras menetletavatele väärtegudele. Konventsiooni art 6 lg-s

                                                2
1 sätestatud mõistliku menetlusaja nõude eesmärk on vältida seda, et isik, kelle suhtes on
alustatud väärteomenetlus (menetlusalune isik), peaks oma tuleviku osas liiga kauaks jääma
ebakindlasse olukorda. Kaitsjaga tuleb nõustuda selles, et Jevgeni Landa puhul mõjutavad tema
olukorda väärteomenetluse nr 930014001580 raames läbiviidud arvukad läbiotsimised,
menetleja poolt tehtud dokumentide esitamist kohustavad määrused jms menetlusaluse isiku
enda ja OÜ Neopol Invest suhtes teostatavad menetlustoimingud.

Samas ei saa kohus nõustuda kaebuse esitajaga selles, et menetluse lõpetamise võimalikkus
KrMS §-des 2052 ja 2742 sätestatud alusel on kohaldatav väärteomenetluses. Väärteomenetluse
lõpetamise alused on toodud VTMS § 29 lg 1 p-s 1, samuti käsitleb VTMS § 30 lg 1 p 1 eraldi
väärteomenetluse lõpetamise alusena eraldi sellist õiguslikku olukorda, kus väärteomenetlus on
võimalik lõpetada otstarbekuse kaalutlusel (p 1) või juhul, kui menetlusalune isik on
vabatahtlikult hüvitanud väärteoga tekitatud kahju (lg 2).

Tõsi küll, et VTMS § 2 kohaselt kohaldatakse väärteomenetluses kriminaalmenetluse sätteid,
kui käesolevas seadustikus ei ole sätestatud teisiti ning arvestades väärteomenetluse erisusi.
Viidatud säte aga ei laine automaatselt ja piiramatult kõigile juhtudele, mille kohta
väärteomenetluse seadustik ei sisalda eraldi vastavat normi. Kohus leiab, et väärteomenetluse
seadustikuga antud võimalused lõpetada väärteomenetlus kujutavad endast erisusi, millele
VTMS § 2 kohaselt kriminaalmenetluse sätted ei laiene.

Menetlusaja ületamise tõttu kriminaalmenetluse lõpetamise kasuks otsustamisel võetakse
aluseks vastavalt Euroopa Inimõiguste Kohtu ja Riigikohtu kriminaalkolleegiumi
väljakujunenud kohtupraktikale teistsugused kriteeriumid, kui menetluse lõpetamisel avaliku
huvi puudumise tõttu KrMS § 202 ja VTMS § 30 lg 1 p 1 järgi. Menetlusaja mõistlikkust tuleb
hinnata konkreetse kohtuasja asjaolude põhjal, lähtudes järgmistest kriteeriumidest: 1)
kohtuasja keerukus; 2) süüdistatava ja tema kaitsja käitumine; 3) asjaomaste asutuste
(riigivõimu) käitumine ja 4) selle olulisus, mis on kaebaja jaoks konkreetses menetluses kaalul
(vt nt König vs. Saksamaa, otsus 28.juunist 1978, p-d 99 ja 111; Konashevskaya jt vs. Venemaa,
otsus 3.juunist 2010, p 42). Samade põhimõtete alusel on kriminaalasja menetlemise mõistliku
aja piiri üle otsustanud ka Riigikohtu kriminaalkolleegium otsuses nr 3-1-1-100-09, p 17; 3-1-
1-43-10 p 30. Seevastu on menetluse lõpetamisel otstarbekuse kaalutlusel vaja kaaluda
süüdistatava/menetlusaluse isiku süü suurust ja seda, kas avalik menetlushuvi ei nõua asja
menetlemist.

Eelpooltoodust seega järeldub, et menetluse lõpetamine seoses mõistliku menetlusaja
möödumisega on põhimõtteliselt võimalik ka siis, kui teo toime pannud isiku süü oleks suur
ning avalik huvi nõuaks üldjuhul asja menetlemist, kui poleks esinenud nimetatud alusel
menetluse lõpetamist võimaldavaid asjaolusid.

Seega on kohus erinevalt kaitsja seisukohast arvamusel, et kriminaalmenetluse seadustiku
regulatsioon on väärteomenetluse lõpetamise aluste puhul asjasse puutuv vaid VTMS § 30 lg 1
p 1 alusel väärteomenetluse lõpetamist puudutavas osas. Siinkohal tuleb märkida, et väärteo
puhul on aegumistähtaeg vastavalt KarS § 81 lg-le 3 võrreldes kuriteo kohta ettenähtud
aegumistähtaegadest, oluliselt lühem. Sellest tulenevalt ei pidanud seadusandja vajalikuks luua
väärteomenetluse puhul eraldi menetlusmehhanismi, reguleerimaks väärteoasjade menetlemise
kiirendamise võimalusi.

Kaebuse esitaja asus seisukohale, et väärteomenetluses kehtiv regulatsioon võimaldab
väärteomenetluse   muu    hulgas    lõpetada  otstarbekuse   kaalutlusel.  Riigikohtu

                                              3
kriminaalkolleegium on mitmetes lahendites (RKKK 3-1-1-29-11; 3-1-1-91-13; 3-1-1-46-12)
väljendanud seisukohta, et väärteomenetluse otstarbekuse kaalutlusel lõpetamise kriteeriumid
saab tuletada kriminaalmenetlusõigusest. „Väärteomenetluse seadustiku § 30 lg 1 p-st 1
tulenevalt võib väärteomenetluse lõpetada otstarbekuse kaalutlusel. Menetluse otstarbekuse
kaalutlusel lõpetamise kriteeriumid saab tuletada kriminaalmenetlusõigusest...KrMS §-s 202
kriminaalasja menetlejale antud õigus lõpetada menetlus otstarbekuse tõttu on käsitatav
kaalutlusõigusena, mille eesmärk hõlmab lisaks menetlusökonoomikale ka proportsionaalsuse
põhimõttest tuleneva vajaduse välistada karistuse kohaldamine juhtudel, mil see oleks teo
asjaolusid silmas pidades ilmselgelt mittemõõdukas…Otstarbekuse kaalutlusel võib menetluse
lõpetada juhul, kui menetlusaluse isiku süü on väike ja kui avalik menetlushuvi ei nõua asja
menetlemist.“ ( RKKK otsus nr 3-1-1-29-11).

Kohus on seisukohal, et arutatavas väärteoasjas on käesoleval hetkel ennatlik kaaluda võimalust
lõpetada väärteomenetlus Jevgeni Landa suhtes VTMS § 30 lg 1 p 1 alusel. Tulenevalt sel alusel
menetluse lõpetamise kohta sätestatud kriteeriumidest, tuleb esmalt anda hinnang Jevgeni
Landa süü suurusele. Kohus märgib, et olukorras, kus menetlusaluse isiku suhtes ei koostatud
veel väärteoprotokolli, ei ole võimalik rääkida tema süü väiksusest ega teha järeldust sellest, et
Jevgeni Landa karistamine ei oleks vajalik eri- ja üldpreventiivseid kaalutlusi arvestades.
Riigikohtu kriminaalkolleegium on korduvalt rõhutanud seda, et väärteomenetluses kannab
väärteoprotokoll samasugust funktsiooni nagu süüdistusakt kriminaalmenetluses ning
väärteoprotokolli märgitakse kõik faktilised asjaolud, mille alusel on menetleja arvates
võimalik lugeda süüteokoosseis täidetuks. Seega väärteoprotokolli puudumise tõttu ei ole
kohtul võimalik järeldada, et kohtuväline menetleja oleks Jevgeni Landa süü olemasolu kohta
veel hüpoteesi esitanud, rääkimata sellest, et menetlusaluse isiku süüd kinnitavatest tõenditest
tehakse ülevaade alles väärteoasja otsuses.

Väärteomenetluses lasub tõendamiskoormus süüdistusfunktsiooni kandjal, antud juhul
kohtuvälisel menetlejal, kes on oma määruses sedastanud, et arutatavas väärteomenetluses
jätkub hetkel tõendite kogumine. Sellest tulenevalt ei ole alust praeguses menetlusstaadiumis
rääkida Jevgeni Landa süü olemasolust. Alles pärast väärteoprotokolli koostamist ja Jevgeni
Landa’le väärteo toimepanemise etteheitmist saab kaaluda tema süüastet ning arvestades teisi
VTMS § 30 lg 1 p 1 alusel väärteomenetluse lõpetamisel kohaldatavaid kriteeriume, tõstatada
küsimust tema suhtes menetluse lõpetamise kohta.

Eeltoodu alusel leiab kohus, et Jevgeni Landa kaitsja vandeadvokaadi abi Andrei Matvejevi
kaebus tuleb ülaltoodud põhjendustel jätta rahuldamata.


Kohus juhindub VTMS §-st 79.


(allkirjastatud digitaalselt)
Kohtunik
Julia Vernikova




                                                4

                                                                                       4-16-3661




                            KOHTUMÄÄRUS

 Kohus                               Tallinna Ringkonnakohus
 Määruse tegemise aeg ja koht        8. november 2016. a, Tallinn, kirjalik menetlus
 Kriminaalasja number                4-16-3661
 Kohtunik                            Sten Lind
 Vaidlustatud kohtulahend            Pärnu Maakohtu 9. mai 2016. a määrus, millega jäeti
                                     Jüri Sõrmuse (Sõrmus) kaebus Politsei- ja
                                     Piirivalveameti     Lääne     Prefektuuri     Pärnu
                                     politseijaoskonna ennetus- ja menetlusteenistuse
                                     vanemväärteomenetleja Aime Kask 15.12.2015
                                     väärteootsusele nr 2670,15,007215 läbi vaatamata.
 Kaebuse esitaja ja kaebuse liik     menetlusalune isik Jüri Sõrmus (ik 39404234215),
                                     määruskaebus

 RESOLUTSIOON
 Jätta Jüri Sõrmuse määruskaebus Pärnu Maakohtu 9. mai 2016. a määruse peale läbi
 vaatamata.

 Edasikaebamise kord
Määruse peale võib 15 päeva jooksul alates määruse teatavaks saamise päevale järgnevast
päevast esitada määruskaebuse Riigikohtule.


 ASJAOLUD JA MENETLUSE KÄIK
 1.     Politsei- ja Piirivalveameti Lääne Prefektuuri 15.12.2015 otsusega väärteoasjas
 nr 2670,15,007215 karistati Jüri Sõrmust LS § 224 lg 2 ja § 201 lg 2 järgi kvalifitseeritavate
 väärtegude eest LS § 224 lg 2 ja KarS § 63 lg 1 alusel 250 trahviühiku ehk 1000 euro suuruse
 rahatrahviga.

 2.    J. Sõrmus esitas Lääne Prefektuuri 15.12.2015 otsuse peale 04.05.2016 Pärnu
 Maakohtule kaebuse, milles taotles kohtuvälise menetleja otsuse tühistamist. J. Sõrmus märkis
 kaebuses, et sai Lääne Prefektuuri otsuse e-toimiku kaudu kätte 24.04.2016.




                                                                                              1
                                                                                      4-16-3661

3.      Pärnu Maakohus jättis VTMS § 118 lg 2 p 1 alusel J. Sõrmuse kaebuse läbi vaatamata,
leides, et see oli esitatud pärast kaebetähtaja möödumist.

3.       Pärnu Maakohtu 09.05.2016 määrusele esitas J. Sõrmus määruskaebuse 02.11.2016.
J. Sõrmus märgib kaebuses, et tal oli määruse vaidlustamiseks aega 15 päeva. E-postile tuli talle
teade, et Pärnu Maakohtu määruse vaidlustamise tähtaeg on 02.11.2016, mistõttu ta vaidlustab
selle ja palub tühistada PPA väärteootsus nr 2670,15,007215.

RINGKONNAKOHTU SEISUKOHT
4.      Ringkonnakohus leiab, et kaebus on esitatud pärast edasikaebetähtaja möödumist.
Kaebuses ei ole taotletud kaebetähtaja ennistamist ega esitatud andmeid, mis annaks alust
tähtaja ennistamiseks.
VTMS § 193 lõike 1 kohaselt võib kirjalikus menetluses tehtud kohtumäärusele esitada
määruskaebuse 15 päeva jooksul alates päevast, millal isik sai vaidlustatavast kohtumäärusest
teada või pidi teada saama. See info on märgitud ka maakohtu määruses. J. Sõrmus ise on samuti
määruskaebuses märkinud, et tal oli määruse vaidlustamiseks ringkonnakohtus aega 15 päeva.
Seega oli J. Sõrmus edasikaebetähtajast teadlik.
Toimikus oleva väljastusteatise kohaselt, millel on J. Sõrmuse allkiri määruse kättesaamise
kohta, sai ta Pärnu Maakohtu 09.05.2016 määruse tähitud kirjaga kätte 02.06.2016. Sellest
tulenevalt oli kaebuse esitamise tähtaeg 17.06.2016.
Hilisemaks edasikaebamiseks ei anna alust kaebusele lisatud e-toimiku teavitus, mille kohaselt
olevat edasikaebetähtaeg 02.11.2016. Tegemist on automaatselt genereeritava teavitusega, mis
lähtub kohtulahendi e-toimiku kaudu kättetoimetamisest. Teavituses märgitud
edasikaebetähtaeg on tingitud sellest, et e-toimiku andmetel võttis J. Sõrmus talle sel teel
saadetud maakohtu määruse vastu 18.10.2016 kell 14:35.
Kuna tegelikult oli J. Sõrmus saanud määruse allkirja vastu kätte 02.06.2016, ei oma see, millal
ta tutvus määrusega e-toimiku vahendusel, enam tähendust. 15-päevane kaebetähtaeg hakkas
kulgema määruse tähitud kirjaga kättesaamisele järgnevast päevast, st 03.06.2016. Selle
kaebetähtaja jooksul J. Sõrmus kaebust ei esitanud. Esitatud kaebuses ei leidu mingisuguseid
põhjendusi, miks ei olnud J. Sõrmusel hiljemalt 17.06.2016 kaebust esitada.

5.      VTMS § 194 lg 3 ja § 142 lg 2 p 1 kohaselt tuleb jätta määruskaebus läbi vaatamata, kui
see on esitatud pärast seaduses ettenähtud tähtaja möödumist ja tähtaja ennistamist pole
taotletud või kohus on jätnud tähtaja ennistamata. Eeltoodu alusel ning juhindudes
VTMS § 142 lg 2 p-st 1, § 193 lg-st 1 ja § 194 lg-st 3, jätab ringkonnakohus määruskaebuse
läbi vaatamata.




/allkirjastatud digitaalselt/
Sten Lind
kohtunik


                                                                                               2

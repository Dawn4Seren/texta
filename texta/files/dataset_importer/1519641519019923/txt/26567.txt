                                                                                1-15-2935




                       KOHTUMÄÄRUS
Kohus                           Harju Maakohus

Määruse tegemise aeg ja koht    12.01.2016.a Tallinn, Liivalaia kohtumaja

Kohtuasja nr                    1-15-2935

Kohtunik                        Tatjana Bogdanova

Kohtuistungisekretär            Galina Kovaljova

Kaitsja                         Sven Sillar (kokkuleppel)

Kohtuasi                        Vangla esitatud materjalid Rein Hramovi tingimisi enne
                                tähtaega vangistusest vabastamiseks

Süüdimõistetu                   Rein Hramov (ik: 37504170324; viibib Vanglas)

Kohtuistungi toimumise aeg,     05.01.2016.a Tallinn        Liivalaia   kohtumaja,   avalik
                                kaugkohtuistung
koht

RESOLUTSIOON

1. Vabastada Rein Hramov karistuse kandmisest tingimisi enne tähtaega katseajaga 6
(kuus) kuud kohtumääruse jõustumisest ning määrata ta selleks tähtajaks Vangla Ida-
Harju kriminaalhooldusosakonna juhataja poolt määratud kriminaalhooldusametniku
järelevalve alla.

2. KarS § 76 lg 5 alusel allutada Rein Hramov katseaja lõpuni KarS §-s 75 sätestatud
käitumiskontrollile ning kohustada teda järgima KarS § 75 lg 1 p 1 -6 sätestatud
kontrollnõudeid:

   1) elama kohtu määratud alalises elukohas – XXX;
   2) ilmuma kriminaalhooldaja määratud ajavahemike järel kriminaalhooldusosakonda
      registreerimisele;
   3) alluma kriminaalhooldaja kontrollile oma elukohas ning esitama talle andmeid oma
      kohustuste täitmise ja elatusvahendite kohta;
   4) saama kriminaalhooldusametnikult eelneva loa elukohast lahkumiseks Eesti
      territooriumi piires kauemaks kui viieteistkümneks päevaks;
   5) saama kriminaalhooldusametnikult eelneva loa elu-, töö- või õppimiskoha
      vahetamiseks;
                                              2
   6) saama kriminaalhooldusametnikult eelneva loa Eesti territooriumilt lahkumiseks ja
      väljaspool Eesti territooriumi viibimiseks.

3. Kohaldada Rein Hramovi suhtes käitumiskontrolli ajal vastavalt KarS § 75 lg 2, 4
järgmised kohustused:
1) pöörduda vanglast vabanemisel 1 (ühe) kuu jooksul psühhiaatri poole ja läbida
alkoholismivastane ravikuur, esitades kriminaalhooldajale sellekohase tõendi;
2) mitte tarvitada alkoholi;
3) mitte omada või tarvitada narkootilisi või psühhotroopseid aineid;
4) asuda tööle või võtta end Töötukassas arvele 2 (kahe) nädala jooksul peale vanglast
vabanemist;
5) mitte suhelda talle teadaolevalt kriminaalkorras karistatud isikutega
kriminaalhooldajalt eelnevalt luba saamata, v.a lähisugulased.

4. Rein Hramovile määratud katseaja ja käitumiskontrolli kulgemist arvestada alates
kohtumääruse jõustumisest.

5. Rein Hramov vabastada määruse jõustumisel.

Määrus saata teadmiseks Vanglale, prokurörile, Vangla Ida-Harju kriminaalhooldusosakonnale
ja Rein Hramovile.

Kohtumääruse jõustumisel       teavitada   Rein    Hramovi     ennetähtaegsest   vabanemisest
Maanteeametit.

Edasikaebamise kord

Määrusele saab esitada 15 päeva jooksul määruskaebuse Harju Maakohtule.

Asjaolud ja kohtumääruse põhjendused

Vangla esitas 25.11.2015.a Harju Maakohtule kinnipeetava Rein Hramovi kohta koostatud
materjalid tingimisi enne tähtaega vangistusest vabastamiseks.

Rein Hramov on süüdi tunnistatud Harju Maakohtu 12.05.2015.a otsusega KarS § 424 järgi ja
karistati vangistusega 8 kuud.

Karistuse kandmise algus oli 27.07.2015.a ja lõpp on 27.03.2016.a.

Tingimisi ennetähtaegse vabanemise võimaluse avanemine nii tavakorras kui vabanemiseks
elektroonilise järelevalve alla on 27.11.2015.a.

Rein Hramovi kohta kinnipidamisasutuses koostatud iseloomustusest nähtub, et
kinnipeetavat on kriminaalkorras karistatud üheksal korral, vanglas viibib viiendat korda.
Vangistuse ajal osales sotsiaalprogrammis „Eluviisitreening“, distsiplinaarkorras karistatud ei
ole. Väidetavalt on tal võimalik kuni eluaseme leidmiseni elada aadressil XXX. Nii korteri
omanik kui seal elav täisealine isik andsid omapoolse nõusoleku kinnipeetava vabanemiseks
antud aadressile koos elektroonilise valvega. Sotsiaaltöötaja kaasabil on pöördunud eluaseme
saamiseks ka Lasnamäe Linnaosa Valitsuse poole. Vangla toetab kinnipeetava tingimisi
ennetähtaegset vabastamist elektroonilise valvega.
                                               3
Rein Hramovi kohta kriminaalhoolduses koostatud arvamusest nähtub, et kinnipeetaval ei
pidavat olema palju sugulasi, kuid need, kes on, pidavat olema toetavad kinnipeetava suhtes.
Kinnipeetava õemehe väitel on R. Hramov töökas ja tubli ning tuttavad pigem seaduskuulekad ja
positiivse mõjuga. R. Hramov soovib tingimisi ennetähtaegse vabanemise korral elama asuda
aadressile XXX. Hetkel elavad pinnal õemees, kes andis kirjaliku nõusoleku elektroonilise valve
rakendamiseks ja alaealine. Telefonivestluse käigus kinnitas isik, et R. Hramov saab peale
ennetähtaegset vabanemist naasta tööle OÜ XXX.

Rein Hramov taotleb kohtult tingimisi ennetähtaegset vanglast vabastamist, soovib vabaneda
tavalises korras.

Abiprokurör Veera Kremez esitas kirjaliku seisukoha, mille kohaselt abiprokurör toetab Rein
Hramov'i tingimisi ennetähtaegset vabastamist elektroonilise järelevalve alla, nõustudes vangla
arvamusega, mis on ära toodud kinnipeetava iseloomustuses. Samuti toetab abiprokurör
lisakohustuste määramise vajalikkust: KarS § 75 lg 2 p 2 - mitte tarvitama alkoholi; p 4 - asuma
tööle või võtma ennast arvele töötuna Töötukassas kahe nädala jooksul pärast vabanemist; p 7 –
mitte suhtlema talle teadaolevalt kriminaalkorras karistatud isikutega; p 9 - alluma
elektroonilisele valvele kestusega üks kuu.

Kaitsja taotleb kohtuistungil kinnipeetava vangistusest tingimisi ennetähtaegset vabastamist,
kuna see on põhjendatud ja kuulub rahuldamisele. Kinnipeetav tunnistab oma alkoholiprobleemi,
on nõus pöörduma selleks Wismari Haiglasse. Isik saaks vabaneda ilma elektroonilise
järelevalveta. Kinnipeetava käitumine vanglas on olnud korrektne. Vabaduses on olemas kõik
tingimused vabastamiseks.

Kohus, tutvunud esitatud materjalide ja prokuröri kirjaliku seisukohaga ning ära kuulanud Rein
Hramovi ja kaitsja arvamuse, leiab, et Rein Hramovi võib vangistusest tingimisi ennetähtaegselt
vabastada.

Tingimisi enne tähtaega vangistusest vabastamise otsustamisel arvestab kohus kuriteo
toimepanemise asjaolusid, süüdlase isikut, varasemat elukäiku ning käitumist karistuse kandmise
ajal, samuti tema elutingimusi ja neid tagajärgi, mida võib süüdlasele kaasa tuua tingimisi enne
tähtaega karistusest vabastamine. Seega võtab kohus taotluse läbivaatamisel arvesse kõik Rein
Hramovi isikut iseloomustavad andmed – tema käitumist nii kuriteo toimepanemisele eelnenud
ajal, sellel ajal ning sellele järgnenud perioodil.

Kohus peab võimalikuks vabastada Rein Hramov vangistusest tingimisi enne tähtaega tavalises
korras, kuivõrd kinnipeetav loobus vabanemisest elektroonilise järelevalve alla ning vangla
materjalide kohaselt tingimisi ennetähtaegse vabanemise võimaluse avanemine nii tavakorras kui
vabanemiseks elektroonilise järelevalve alla on 27.11.2015.a. Seega esinevad formaalsed alused
kinnipeetava vangistusest tingimisi enne tähtaega vabastamiseks ka tavalises korras.

Vangistusest tingimisi ennetähtaegsel vabastamisel arvestab kohus, et kuigi kinnipeetavat on
kriminaalkorras korduvalt karistatud, on ta viimati mõistetud 8-kuulisest karistusest ära kandnud
rohkem kui 5 kuud vangistust ning tema käitumine vanglas praegust karistust kandes on olnud
korrektne, mida kinnitab distsiplinaarkaristuste puudumine. Sellest järeldab kohus, et
kinnipeetav on mõistnud õiguskuuleka käitumise vajalikkust ning suudab kehtivatest normidest
kinni pidada, neid austada. Kohus usub, et seekordne vanglas viibimine on pannud kinnipeetava
mõistma, et toimepandud kuritegudele järgnevad tema igapäevast elu ja heaolu oluliselt piiravad
tagajärjed ning ta on enda õigusvastasest käitumisest ka vajalikud järeldused teinud. Samuti
arvestab kohus kinnipeetava kohtuistungil avaldatud kahetsusega toimepandud kuritegude üle,
tahtega alkoholi enam mitte tarvitada ning pöörduda vastavale ravile. Nimetatu on oluline, kuna
                                              4
vastavalt esitatud materjalidele on kuritegude toimepanemise soodusteguriks alkoholi
kuritarvitamine. Kohtu hinnangul aitab kinnipeetava arusaam alkoholi kahjulikkusest ning tahe
seda edaspidises elus vältida eelduslikult ära hoida ka uute süütegude toimepanemist. Kuna
kinnipeetava karistusaja lõpp on juba ligikaudu kahe kuu pärast, kuid vastavalt KarS § 76 lg 5
määratakse ennetähtaegsel vabastamisel isikule katseaeg ärakandmata karistusaja ulatuses, kuid
mitte lühemana kui kuus kuud, on kinnipeetav kriminaalhooldusel veel kuus kuud pärast
käesoleva määruse jõustumist. Kohtu hinnangul võimaldab kinnipeetava ennetähtaegne
vabastamine ning tema allutamine kriminaalhooldusele kohaldada tema üle käitumiskontrolli
ning seeläbi teostada järelevalvet väljaspool kinnipidamisasutust, kindlustamaks positiivseid
muutusi, andes samas kinnipeetavale võimaluse tõestada, et ta on asunud paranemise teele ning
on võimeline edaspidi järgima seaduskuulekat eluviisi, samuti hoiduma alkoholist. Kohus usub,
et tuge oma seniseid kuritegelikke hoiakuid muuta saab kinnipeetav just läbi kriminaalhoolduse.
Kriminaalhooldusseaduse § 1 lg 1 kohaselt valvatakse kriminaalhoolduse käigus
kriminaalhooldusaluse käitumise ja temale kohtu või prokuröri poolt pandud kohustuste täitmise
järele ning soodustatakse kriminaalhooldusaluse sotsiaalset kohanemist eesmärgiga mõjutada
teda hoiduma kuritegude toimepanemisest. Katseajal on võimalik hinnata kinnipeetava püüdlusi
oma elu korraldamisel, samuti kehtivate tavade ja reeglite järgimisel.

Pärast vabanemist on Rein Hramovil olemas ka kindel elu- ja töökoht ning kriminaalhooldusega
on nõustunud ka kinnipeetav, saades aru selle vajalikkusest ja kasulikkusest oma edasise elu
korraldamisel. Kohus usub, et süüdimõistetu on nüüdseks teinud karistusest vastavad järeldused
ning tahab edaspidises elus järgida seaduskuulelikkust. Kohus annab kinnipeetavale võimaluse
näidata, et teda saab usaldada.




Tatjana Bogdanova
täitmiskohtunik
/allkirjastatud digitaalselt/

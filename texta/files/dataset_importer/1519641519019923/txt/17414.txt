                        KOHTUOTSUS
                              EESTI VABARIIGI NIMEL



Kohus                           Pärnu Maakohus

Kohtunik                        Ruth Sild

Otsuse tegemise aeg ja koht     25. aprill 2016 Haapsalu kohtumaja

Tsiviilasja number              2-15-18086

Tsiviilasi                      Andres Jõgi hagi Andreas Kuura vastu võlgnevuse nõudes

Tsiviilasja hind                2 244,37 eurot

Menetlusosalised ja nende
esindajad                        Hageja Andres Jõgi, isikukood *, elukoht *
                                 Hageja lepinguline esindaja vandeadvokaat Erik Lepikson
                                 Kostja Andreas Kuura, isikukood *
                                 Kostja lepinguline esindaja vandeadvokaat Nigul Saar
Kohtuistungi aeg                 30. märts 2016



RESOLUTSIOON

   1. Jätta rahuldamata Andres Jõgi hagi Andreas Kuura vastu põhivõlgnevuse 2000
      euro ja viivise nõudes.
   2. Kohtuotsuse ärakiri saata hagejale ja kostjale.

   Menetluskulude jaotus ja rahaline kindlaksmääramine
   1.Jätta menetluskulud hageja kanda.
   2.Välja mõista Andres Jõgi’lt kostja Andreas Kuura kasuks menetluskulud summas
     1 136 eurot.




Edasikaebamise kord



                                                                                      1
 Kohtuotsuse peale võib esitada apellatsioonkaebuse Tallinna Ringkonnakohtule 30 päeva
 jooksul alates otsuse apellandile kättetoimetamisest, kuid mitte hiljem kui viie kuu
 möödumisel kohtuotsuse avalikult teatavaks tegemisest.

Hageja nõue

1.Hageja Andres Jõgi esitas kohtule hagi 01.12.2015.a. Andreas Kuura vastu 2000 euro ja
viivise nõudes. Hagi kohaselt pöördus kostja tema poole 2015 aasta alguses sooviga saada
laenu summas 2000 eurot. Laenu vajadust põhjendas kostja sellega, et soovib endale osta
korterit, kuid enne eluasemelaenu saamist peab tagasi maksma varasemalt võetud väikelaenu.
Kuna kostja on hageja poeg, siis hageja oli nõus laenama, kuid üksnes tingimusel, et kostja
kasutab raha korteri soetamise eesmärgil. Hageja andis kostjale raha üle sularahas
05.05.2015.a. Hageja sai mais 2015 teada, et kostja korterit ostnud ei ole ega plaanigi seda osta.
Kuna laenu andmise tingimuseks oli korteri ostmine kostja poolt, siis arvestades seda, et kostja
korterit ei ostnud, saatis hageja 26.05.2015.a. kostjale kirja, nõudes 2000 euro tagastamist.
Kostja kirjale ei vastanud. 24.11.2015.a. nõudis hageja veelkord rahasumma tagastamist.
25.11.2015.a. vastas kostja hagejale, et tegemist ei ole laenuga, vaid kinkega. Ühtlasi kinnitas
kostja, et laenusumma eesmärgiks oli võimaldada kostjal endale kodu osta. Seega poolte vahel
puudub vaidlus raha üleandmise osas. Hageja hinnangul on tegemist laenuga, kostja hinnangul
kinkega.

2.01.12.2015 esitatud hagis on hageja seisukohal, et poolte vahel on tegemist laenulepinguga
VÕS § 396 mõistes. Pooltel oli kokkulepe, et raha makstakse tagasi kohe, kui eluasemelaenu
kostja kätte saab. Tegemist oli tähtajatu laenulepinguga.

Hageja ei nõustu, et tegemist oli kinkega. Pooled ei leppinud kokku, et rahasummat tagastama
ei pea. Kui kohus leiab, et tegemist on kinkega, siis on kostja jätnud täitmata kingisaajana
kinkega seotud tingimuse, mistõttu on alus kinkelepingust taganemiseks ja kinkena üleantu
tagasinõudmiseks alusetu rikastumise sätete järgi. Rahasumma üleandmise eesmärgiks oli
võimaldada kostjale oma kodu ostmist. Kostja on rikkunud kinkega seotud tingimust, mistõttu
on hagejal õigus kinkelepingust taganeda.

Juhul, kui kohus leiab, et poolte vahel puudub lepinguline suhe või sõlmitud leping on tühine,
siis kuulub kostja poolt rahasumma tagastamisele hagejale alusetu rikastumise sätete alusel.

3.Rahalise kohustuse täitmisega viivitamisel on võlausaldajal õigus nõuda intressi. Kuna
kohustus muutus sissenõutavaks erinevatel aegadel, siis laenulepingu järgi tuleb viivist
arvestada alates 26.07.2015, kinkelepingu puhul alates 26.05.2015 ning alusetu rikastumise
puhul samast ajast, millal hageja teatas võlgnikule nõudest so alates 26.05.2015.

Hageja palub kostjalt välja mõista ka jooksva viivise alates 01.12.2015 kuni põhinõude 2000
euro tasumiseni.

4.Eeltoodud põhjendustel palus hageja välja nõuda kostjalt põhivõlgnevus summas 2000 eurot
ning viivised summas 56,46 eurot kui kohus rahuldab laenulepingust tuleneva nõude. Kui
kohus rahuldab nõude kas kinkelepingust või alusetust rikastumisest tulenevalt, siis palus
hageja välja mõista põhinõude summas 2000 eurot ja viivise summas 83,37 eurot.
Menetluskulud palub hageja jätta kostja kanda.



                                                                                                2
5. 09.03.2016 menetlusdokumendis loobus hageja tuginemast asjaolule, et raha anti kostjale üle
laenulepingu alusel. Hageja jäi kahe alternatiivse nõude juurde. Raha anti üle kas kinkelepingu
alusel või on kostja alusetult rikastunud. Hageja palus välja mõista põhivõla summas 2000
eurot ja viivise summas 83,37 eurot ning jooksva viivise VÕS §-s 94 sätestatud määras alates
01.12.2015.a kuni põhinõude täitmiseni.

Kostja seisukoht

6. Kostja esitatud hagi ei tunnista. Kostja sai hagejalt 2000 eurot 05.05.2015.a. Väär on hageja
väide, et nimetatud rahasummat kohustus kostja kasutama endale korteri soetamiseks. Kostja
sai hagejalt raha eesmärgil kustutada panga ees olev väikelaenu kohustus, et edaspidi saada
eluasemelaenu. Väikelaenu jääk oli 5000 eurot. Kostja ema andis 2000 eurot ja hageja, kostja
isana, andis samuti 2000 eurot väikelaenu kustutamiseks. Kostja ise panustas 1000 euroga.
Hageja teadis raha üle andes, et see läheb väikelaenu kustutamiseks. Pooled ei ole omavahel
sõlminud laenulepingut, raha anti kostjale üle kui kinge. Kostja ei pidanud saadud rahasummat
maksma tagasi ei hagejale ega oma emale. Pooled leppisid kokku, et üleantav rahasumma on
käsitletav kui kinge kostja väikelaenu kustutamiseks. Kostja täitis omapoolse kohustuse,
makstes 05.05.2015.a. pangale tagasi väikelaenu.

7. Hageja nõue ei kuuluks rahuldamisele hea usu põhimõtte kohaldamise tõttu. Tegemist on
mittetäiteliku kohustusega VÕS § 4 tähenduses. Isa andis pojale raha, et poeg saaks kustutada
pangast võetud väikelaenu. Poolte vahel sõlmitud kokkulepe ei ole pelgalt õiguslik, vaid sellel
kokkuleppel on ka sotsiaalsed eesmärgid. Hageja täitis üldisele arusaamale vastavalt kõlbelise
kohustuse – aitas rahaliselt oma poega, et viimane saaks iseseisvalt oma elu alustada. Poeg
võttis raha vastu saades aru, et see raha on tagastamatu abi ja kulutas selle isa poolt
heakskiidetud viisil. Kostja ei võlgne hagejale raha ei lepingu ülesütlemise tagasitäitmissuhtest
ega alusetu rikastumise suhtes.

8. Viivise osa on kostja seisukohal, et samastada ei saa kohustuse tekkimise ja kohustuse
täitmise aega

Kohtuotsuse põhjendused

Kohus, kuulanud ära pooled ja tutvunud tsiviilasja materjalidega, leiab, et esitatud hagi tuleb
jätta rahuldamata.

9. Hageja loobus menetluse käigus tuginemast asjaolule, et poolte vahel oli sõlmitud
laenuleping /tl 106, 110/. Hageja leiab, et poolte vahel oli sõlmitud, kas tingimusega
kinkeleping või kui poolte vahel lepinguline suhe puudub, siis tuleb hagejale raha tagastada
alusetu rikastumise sätete alusel.

10. Esmalt tuvastab kohus, millised asjaolud on tõendamist leidnud, mida hageja ja kostja on
oma nõude ja vastuväidete põhjendusteks esitanud. Kostja omaksvõtuga TsMS § 231 lg 2
mõttes on tõendatud, et kostja sai hagejalt 05.05.2015.a. sularahas 2000 eurot.

Hageja väitel oli kinkega seotud tingimuseks, et raha antakse üle eesmärgiga võimaldada
kostjal oma kodu ostmine. Kuna kostja seda tingimust ei täitnud, siis oli hagejal õigus lepingust
taganeda. 26.05.2015.a. elektronkirja tuleb hageja hinnangul käsitleda kinkelepingust
taganemisena /tl 9/. Kui kohus seda kirja ei käsitle kinkelepingust taganemisena, siis tuleb
                                                                                               3
hagiavaldus lugeda kinkelepingu taganemise avalduseks. Kostja on seisukohal, et rahasumma
üleandmist tuleb käsitleda kinkena VÕS § 259 mõistes.

Hageja poolt kostjale 26.05.2015 edastatud kirja kohaselt soovib hageja korteri ostmiseks
(vajaliku väikelaenu kustutamiseks) antud raha tagasi. Raha andis hageja teadmisel, et kostjal
on vajadus osta endale kiiresti elamispind. Raha andes ütles hageja mitu korda, et see on
mõeldud ainult korteri ostmiseks vajamineva laenu kinnimaksmiseks.

24.11.2015 elektronkirjas kirjutab hageja kostjale, et soovib tagasi korteri ostmise jaoks
vajaliku väikelaenu kustutamiseks laenatud raha 2000 eurot /tl 39/.

Eeltoodud elektronkirjadest järeldab kohus, et raha andis hageja kostjale, et kostja saaks
kustutada varasemalt võetud väikelaenu. Asjaolu, et raha anti just väikelaenu kustutamiseks
tõendab ka hageja poolt hagi p 1.1. märgitu, et kostja põhjendas laenu vajadust sellega, et tahab
oma korteri osta, kuid peab enne eluasemelaenu saamist tagasi maksma varasemalt võetud
väikelaenu. Kostja oma kirjalikus vastuses selgitab, et soovis pangalaenu abil korterit osta.
Panga poolt seatud kriteeriumite kohaselt tuli uue laenu võtmiseks eelnevalt kustutada
väikelaen. Selleks, et väikelaen tagasi maksta summas 5000,55 eurot, pöördus kostja
abipalvega oma vanemate poole – ema K. K. ja isa, hageja Andres Jõgi poole. Mõlemad
vanemad oli nõus andma 2000 eurot. Tagasimakse kohustust kostjal ei olnud. Kostja ise pidi
panustama 1000 euroga /tl 32/.

Kohus leiab, et nii kostja väited, kui hageja elektronkirjades väidetu on kokkulangev. Hageja
poolt antud summa 2000 eurot tuli poolte kokkuleppe kohaselt kasutada väikelaenu
kustutamiseks. Kostja kohustuse täitmist kinnitab kostja konto väljavõte, kust nähtub, et
05.05.2015.a. on K. K.lt laekunud kostjale 2000 eurot, kostja on teinud kontole sissemakse
summas 3000 eurot ning S. AS-le on tasutud laenu põhiosa, intress ja leppetrahv kokku summas
5 128.40 eurot.

11. Kohus, olles faktiliste asjaoludena tuvastanud, et hageja poolt anti kostjale raha summas
2000 eurot üle eesmärgiga kustutada väikelaenu jääk ning kostja on kohustuse täitnud, hindab
järgnevalt, kas 2000 euro üleandmine oli kinge või kostja poolt alusetu rikastumine.

Kinkelepingu mõiste kohasel, mis on sätestatud VÕS § 259 lg 1 kohustub üks isik (kinkija)
teisele isikule (kingisaaja) üle andma talle kuuluva eseme ja tegema võimalikuks omandi
ülemineku kingisaajale või tasuta varalisest õigusest kingisaaja kasuks loobuma või muul viisil
kingisaajat rikastama. Nimetatust tuleneb, et kinkelepingu olemuslikuks tunnuseks on tahe teist
isikut rikastada. Hageja on loobunud tuginemast laenulepingule ning ei ole tõendanud, et kostjal
lasus kohustus saadud rahasumma tagastamiseks. Seetõttu on kohus seisukohal, et üleantud
raha puhul on tegemist kinkega. Arvestades, et hageja ja kostja on isa ja poeg, on mõistetav, et
tegemist oli lähedaste sugulussuhtes olevate isikute vahelise kinkelepinguga. Vanemate ja
laste vahelises suhtes on traditsiooniline, et vanemad toetavad oma last, ka täiskasvanud last,
kui laps alustab iseseisvat elu. Kostja toetamises hageja poolt eesmärgil, et kostja saaks
tulevikus soetada endale korteri, kui ka eesmärgil, et enne korteri soetamist laenuga tuli täita
eelnev kohustus panga ees, ei ole midagi erandlikku vanemate ja laste vahelistes suhetes.
Kohus on seisukohal, et hageja tegi ühekülgse kohustustehingu, andes kinkelepingu alusel
kostjale üle 2000 eurot.


                                                                                               4
12. Järgnevalt analüüsib kohus, kas kinkelepingus oli ette nähtud kostjale kohustusi VÕS § 265
lg 1 mõttes. Kohustuse panemise eesmärk on tagada, et kingisaaja kasutaks kinkelepingut teatud
eesmärgi saavutamiseks. Kinke väärtus ei pea olema vastavuses kohustuse väärtusega, kuid see
ei või olla väiksem. Kui kinke väärtus on väiksem kui kohustus, siis kaotab kinge oma
olemusliku eesmärgi ja aluse.

Hageja väidetel oli kostja kohustuseks omandada lõppeesmärgina korter ning raha anti üle vaid
selle eesmärgi nimel. Nad ei leppinud kostjaga kokku, millise hinna eest kostja korteri ostab
/tl 164-165/. Kostja elektronkiri hagejale 19. maist 2015 kinnitab, et korter, mida kostja oleks
võib olla soovinud soetada, oleks maksnud ligikaudu 47 000 eurot /tl 81/. Kuna hageja teadis,
et väikelaenu kustutamine on panga poolt seatud tingimuseks eluasemelaenu saamiseks, siis
pidi hageja aru saama, et ostetav korter maksab rohkem kui 2000 eurot. Sõltumata asjaolust, et
kokku ei olnud lepitud, millise hinna eest kostja korteri soetab, pidi hageja aru saama, et see
ületab kordades tema poolt antava 2000 eurot. Seega, kui hageja väidab, et kostja kohustuseks
kingi saamisel oli korteri ostmine, siis arvestades ostetava korteri ligikaudset maksumust, on
kingi väärtus väiksem kui võetav kohustus ning sellisel juhul ei ole enam tegemist
kinkelepinguga.

Kohus on tuvastanud, et hageja andis kostjale raha üle eesmärgiga kustutada väikelaen.
Kohustus kustutada väikelaen ei saa samaaegselt olla kostja kohustuseks osta sama raha eest
uus korter. Seetõttu on kohus seisukohal, et poolte vahel oli sõlmitud kinkeleping ning selle
tingimuseks oli kostja väikelaenu kustutamine hagejalt saadud kingi arvelt. Kuna kostja pidi
uue korteri ostma ise, ilma hageja abita, pangalaenu abil, siis ei saa kostja poolt tuleviks
pangast võetav laenukohustus korteri ostmiseks olla kinkelepingu tingimuseks. Kohus nõustub
kostjaga, et eluasemelaenu võtmine pangast on panga ja kostja vaheline suhe ning kuidas ja
millistel tingimustel kostjal saab pangast laenu, ei ole hagejaga puutumuses.

Kostja omaksvõtuga on tõendatud, et hageja on kingi üle andnud, kostja konto väljavõttega on
tõendatud, et kostja on kohustuse täitnud. Kostja on rikastunud hageja arvelt 2000 euro võrra.
Tegemist on kinkelepinguga, mis vastab VÕS § 259 lg 1 ja 265 lg 1 sätetele. Mõlemad pooled
on oma lepingulised kohustused täitnud.

13. Kostja ei ole rikkunud kinkelepingu tingimusi, mistõttu hageja poolt esitatud avaldus
lepingust taganemiseks on tühine. Hageja käsitleb 26.05.2015.a. esitatud elektronkirja
kinkelepingust taganemise avaldusena. Vaidlust ei ole, et kiri on edastatud pärast kinkelepingu
täitmist. Hageja on 26.05.2015.a. kirjas väljendanud selget soovi saada raha tagasi. Kohus
leiab, et oma olemuselt vastab see tahteavaldus lepingust taganemise avaldusele. Küsimus on
selles, kas hageja oli õigustaud kinkelepingust taganema VÕS § 267 p 3 ja 268 lg 1 alusel.
Kohus on tuvastanud, et kostja pidi kingi arvelt tagastama pangale väikelaenu, mis on täidetud.
Seega ei ole kostja kinkelepingu tingimust rikkunud, mistõttu on hageja tahteavaldus tühine.
Tsiviilseadustiku üldosa seaduse § 84 lg 1 järgi tühisel tehingul ei ole algusest peale õiguslikke
tagajärgi.

14. Hageja poolt kostjale üle antud 2000 eurot ei kuulu tagastamisele ka alusetu rikastumise
sätete järgi, sest poolte vahel oli sõlmitud kinkeleping, mis täideti kinkija ja kingisaaja poolt
vastavalt lepingutingimustele.


                                                                                                5
15. Kostja on viidanud VÕS 4 lg 1 ja 2 p 2, leides, et tegemist on mittetäieliku kohustusega.
Hageja täitis üldistele arusaamadele vastava kõlbelise kohustuse – aitas rahaliselt oma poega,
et poeg saaks iseseisvalt oma elu alustada. Poeg võttis raha vastu, saades aru, et see on
tagastamatu abi ja kulutas selle isa poolt heaks kiidetud viisil. Kostja leiab, et hageja vabatahtlik
materiaalne abi on eelduseks, et tulevikus annab ta vastavalt oma vajadustele ja võimalustele
omakorda isale abi. Kohus nõustub kostjaga, et hageja, aidates oma täiskasvanud last, on täitnud
kõlbelise kohustuse. Hageja ei ole esitanud vastuväiteid kostja seisukohtadele, et mõlemad
vanemad, nii ema K. K. kui ka isa Andres Jõgi andsid raha, et Andreas Kuura saaks kustutada
väikelaenu jäägi panga ees, et edaspidi saada eluasemelaenu oma kodu soetamiseks. Tegemist
on isiklikest suhtest, lapse ja vanema vahelistest suhtest, tuleneva kohustuse võtmisega mõlema
vanema puhul, mille täitmisena üleantut ei saa tagasi nõuda.

16. Hageja viivisenõue tuleb jätta rahuldamata, sest kostjal ei ole kohustust hageja ees, mille
täitmisega ta viivituses on.

Eeltoodud põhjendustel jätab kohus hagi tervikuna rahuldamata.

17. Hageja on hagiavalduses märkinud tsiviilasja hinnaks 2 244,37 eurot. TsMS § 133 sätetest
lähtuvalt nõustub kohus hageja seisukohaga.

Menetluskulude jaotus ja rahaline kindlaksmääramine

18. TsMS § 173 lg 1 ja 2 järgi asja menetlenud kohus märgib menetluskulude jaotuse menetlus-
osaliste vahel kohtuotsuses või menetlust lõpetavas määruses. Menetluskulude jaotus tuleb
kohtulahendis märkida ka siis, kui menetlusosalised seda ei taotle.

19. TsMS § 162 lg 1 kohaselt hagimenetluse kulud kannab pool, kelle kahjuks otsus tehti.
Kohus jätab hagi rahuldamata täies ulatuses, seega menetluskulud jäävad hageja kanda.

Kostja menetluskulude nimekirja kohaselt on menetluskulud kokku 1 136 eurot, mis sisaldab
käibemaksu. Hageja vastuväiteid kostja menetluskulude suurusele esitanud ei ole. Kohus leiab,
et tegemist on mõistlike ja põhjendatud menetluskuludega arvestades tsiviilasja mahtu ning
asjaolu, et kostja esindaja viibis kahel kohtuistungil. Juhindudes TsMS § 177 lg 1 p 1 määrab
kohus käesoleva otsusega kindlaks ka menetluskulude rahalise suuruse, mõistes hagejalt kostja
kasuks välja menetluskulud summas 1 136 eurot.




Ruth Sild /allkirjastatud digitaalselt/
Kohtunik




                                                                                                   6

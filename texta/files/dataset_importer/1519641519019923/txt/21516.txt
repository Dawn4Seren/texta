                                                                             4-16-112




                          KOHTUOTSUS
                              EESTI VABARIIGI NIMEL

Kohus                              Tartu Maakohus
Otsuse kuulutamise aeg ja koht     11. märts 2016.a, Võru kohtumaja
Väärteoasja nr                     4-16-112
Kohtunik                           Heiki Kolk
Väärteoasi                         Viacheslav Grishin´i kaebus Maksu – ja Tolliameti
                                   Tollikorralduse   osakonna      Lõuna     tollipunkti
                                   03.01.2016 üldmenetluse otsusele väärteoasjas nr
                                   930016000010 Tolliseaduse § 73 lg 1 järgi
Kaebuse esitaja                    Viacheslav Grishin (sündinud 17.09.1962; elukoht: O. D.
                                   xx/x/xxxxxxxxxxxxxxxxxxx)
Kohtuväline menetleja              Maksu – ja Tolliameti esindaja Rivo Koemets
Väärteoasja läbivaatamine          08.03.2016 kohtuistungil

RESOLUTSIOON

Juhindudes väärteomenetluse seadustiku §-dest 132 punktist 3, 133, 134, 135 kohus

otsustas:

1. Viacheslav Grishin´i kaebus rahuldada.

2. Tühistada Maksu – ja Tolliameti Tollikorralduse osakonna Lõuna tollipunkti
03.01.2016 üldmenetluse otsus väärteoasjas nr 930016000010 Viacheslav Grishin´ile
Tolliseaduse § 73 lg 1 järgi karistuse määramises ja lõpetada menetlus VTMS § 29 lg 1 p
1 alusel so seoses teos väärteotunnuste puudumisega.

Edasikaebamise kord

VTMS § 135 lg 8 alusel ei saa maakohtu kohtuotsust apellatsiooni korras vaidlustada, lg 9
alusel võib maakohtu kohtuotsuse vaidlustada kassatsiooni korras.

VTMS § 155 lg 2 sätestatu kohaselt on kohtuotsuse peale kassatsiooni esitamise õigus
menetlusaluse isiku advokaadist kaitsjal, kohtuvälisel menetlejal või tema advokaadist
esindajal. VTMS §-de 135 lg 4 p 3, 156 lg 1, 11 alusel peab kohtumenetluse pool
kassatsiooniõiguse kasutamise soovist kirjalikult maakohtule teatama seitsme päeva jooksul
alates kohtuotsuse lõpposa kuulutamisest, välja arvatud juhul, kui üks kohtumenetluse pool on
seitsme päeva jooksul teatanud kassatsiooniõiguse kasutamise soovist ega ole sellest loobunud,
siis on ülejäänud kohtumenetluse pooltel kassatsiooniõigus olenemata sellest, kas nad ise on
kassatsiooniõiguse kasutamise soovist teatanud. VTMS § 156 lg 2 alusel teatab maakohus
kohtumenetluse poole kassatsiooniõiguse kasutamise soovist või teate esitamise järel
kassatsiooniõiguse kasutamisest loobumise soovist teisele kohtumenetluse poolele kirjalikult.

VTMS § 156 lg 3 alusel esitatakse kassatsioon Riigikohtule kirjalikult 30 päeva jooksul alates
otsuse avalikult teatavakstegemisest.

ASJAOLUD
1.Maksu- ja Tolliameti Tollikorralduse osakonna Lõuna tollipunkti 03.01.2016 üldmenetluse
otsusega väärteoasjas nr 930016000010/2 määrati Viacheslav Grishinile Tolliseaduse § 73 lg 1
rikkumise eest karistuseks rahatrahv 25 trahviühikut so 100 eurot. Tolliseaduse §-st 94 lg 3 ja
KarS §-st 83 lähtuvalt konfiskeeriti 6,5 liitrit 40% kangusega alkohoolne jook.

2. Kohtule esitatud väärteotoimikus olevas väärteoprotokollis märgitud väärteo kirjelduse
kohaselt 03.01.2016 kell 19.50 saabus Vene Föderatsioonist Eesti Vabariiki mööda Lõuna
tollipunkti Luhamaa maantee piiripunkti sõiduautode terminali rohelise koridori liiklusriba
sõiduauto xxxxx Y. A. registrimärgiga xxxxxxxxx, mille roolis oli Viacheslav Grishin.
Sõidukijuht andis mõista, et temal on kaasas kaup, mis ei kuulu deklaleerimisele ega ületa
õigusaktidega lubatud piirnorme. Tolliseaduse (TS) § 40 lg 1 ja 2 , § 41 lg 1 ja 2 ning § 42 lg 2
ja 3 alusel teostati sõiduki, pagasi ja isiku täiendav läbivaatus. Läbivaatuse käigus avastati
peidetud kujul deklareerimata 6,5 liitrit kanget alkohoolset jooki kangusega 40%. Alkohoolne
jook oli pakendatud plastist veepudelistesse ja peidetud isikliku pagasi hulka. Avastatud kange
alkohoolne jook ei olnud Viacheslav Grishini poolt piiriületusel mingilgi viisil deklareeritud.
6,5 liitrit kanget alkohoolset jooki peeti kinni, asetati platsikaatkotti, tõkendati tõkendiga
ET0048361 ja hoiustati Luhamaa PP-i laos. Tuvastati tollieeskirjade rikkumine.
Tolliläbivaatuse kohta koostati reisija läbivaatuse akt nr 16-12.1-5/00/25.

2.1 Väärteotoimikus olevas üldmenetluse otsuses on märgitud väärteoprotokolliga sarnane
väärteo asjaolude kirjeldus.

3. Viacheslav Grishin esitas 07.01.2016 Pärnu Maakohtule kaebuse. Kaebuse kohaselt esineb
Maksu - ja Tolliameti tollikontrolli osakonna Lõuna tollipunkti Luhamaa peainspektori T. M.
poolt läbiviidud menetluses mitmeid ebatäpsusi. Väärteo kirjeldus ei ole seotud kaebuse
esitanud isikuga, sest antud 29.09.2015 kuupäeval ei ole piiri ületanud, mis nähtub lisatud
passilehtede koopiatest. Sellel ajal viibis Moskva linnas. Kirjelduses esitatud isikud ja auto
sõiduauto on tundmatud ja seega ei ole kirjeldatud väärtegu kaebuse esitanud isikuga kuidagi
seotud. Esitatud kaebuses palutakse väärtegu uuesti menetleda, sest väärteo kirjeldus ei ole
täpne ja ei nõustu ka määratud rahatrahviga. Piiri ületades 03.01.2016 esitati allakirjutamiseks
dokumendid, mille sisu jäi arusaamatuks, kuna kaebuse esitaja ei tunne eesti keelt (kohtutoimik
lk 1).

3.1 Kaebusele lisatud Maksu- ja Tolliameti Tollikorralduse osakonna Lõuna tollipunkti
03.01.2016 üldmenetluse otsuses väärteoasjas nr 930016000010/2 väärteokirjelduse kohaselt
karistati Viacheslav Grishinit selle eest, et tema 29.09.2015 kell 09.30 saabus Vene
Föderatsioonist Eesti Vabariiki mööda Lõuna tollipunkti Luhamaa maantee piiripunkti
sõiduautode terminali rohelise koridori liiklusriba sõiduauto T. H. registrimärgiga xxxxxxxxx,
mille roolis ta oli. Sõidukis viibis ka kaasreisjana N. Y. .



                                              2 (8)
Valides rohelise koridori andis juht mõista, et temal on kaasas kaup, mis ei kuulu
deklaleerimisele ega ületa õigusaktidega lubatud piirnorme. Tolliseaduse (TS) § 40 lg 1 ja 2 , §
41 lg 1 ja 2 ning § 42 lg 2 ja 3 alusel teostati sõiduki, pagasi ja isiku täiendav läbivaatus.
Läbivaatuse käigus avastati peidetud kujul deklareerimata VF-i maksumärkidega 1600 sigaretti
"Camel" ja 1200 sigaretti "Marbolo" ning 2,25 liitrit isevalmistatud kanget alkohoolset jooki
kangusega 50%. Sigaretid ja alkohoolne jook oli peidetud isikliku pagasi hulka. avastatu
sigaretid ja kange alkohoolne jook ei olnud Viacheslav Grishini poolt piiriületusel mingilgi
viisil deklareeritud. 2800 sigaretti ja 2,25 liitrit kanget alkohoolset jooki peeti kinni ja hoiustati
Luhamaa PP-i laos. Tuvastati tollieeskirjade rikkumine. Tolliläbivaatuse kohta koostati reisija
läbivaatuse akt nr 16-12.1-5/00/25 (kohtutoimik lk 2-5).

4. Kirjalikus vastuses leiab Maksu - ja Tolliamet, et isikule inkrimineeritud väärteos esinevad
nii süüteokoosseisu objektiivsed kui ka subjektiivsed tunnused ja tegu on õigusvastane ning
süüline. Üldmenetluse otsuses sisaldub formaalne eksimus ja see ei ole loomult selline, mis
tooks kaasa isiku õigeksmõistmise ning väärteomenetluse lõpetamise, vaid see on kõrvaldatav
kohtumenetluses üldmenetluse otsuse osalise tühistamisega ning otsuse teokirjelduse osas uue
otsuse tegemisega. Tõendatud on, et menetlusalune isik tõi 03.01.2016 kavatsetult Vene
Föderatsioonist Eestisse 6,5 liitrit alkoholi, mille jättis piiriületusel deklareerimata. Sellise teo
eest isikule määratud karistus on põhjendatud ja oma eesmärki kandev, mistõttu ei näe
kohtuväline menetleja antud juhul põhjust karistust vähendada. Antud juhul on
väärteoprotokollis ja üldmenetluse otsuses erinev väärteokirjeldus, väärteoprotkollis märgitud
rikkumise kirjelduses on tuvastatav TS § 73 lg 1 rikkumine. Menetlusalune isik andis
väärteoprotokollis rikkumise kohta ka sisulised ütlused, millest nähtub, et ta sai aru millise teo
toimepanemises teda süüdistatakse ja avaldas soovi saada otsus kohe samal päeval.
Üldmenetluse otsuse lõpposas sisalduvad järeldused ja resolutsioon on tehtud
väärteoprotokollis sisalduva teo kohta. Esitatud kaebuses ei ole isik 03.01.2016 toimepandud
tegu vaidlustanud. Tõlgi kaasamine ei ole väärteomenetluses kohustuslik siis, kui isik ei taotle
tõlgi kaasamist põhjusel, et ta valdab riigikeelt piisavalt, mõistmaks menetlustoimimngute sisu,
või kui kohtuväline menetleja ametniku muu keeel oskus tagab menetlustoimingu igakülgse ja
arusaadava läbiviimise. Kohtuväline menetleja viitab Riigikohtu lahendile 3-1-1-38-15 p 7.
Menetlusalune isik ei esitanud taotlust tõlgi kaasamiseks, samuti ei avaldanud menetluse kestel,
et ta ei saa aru dokumentide sisust. Menetlusaluse isiku arusaam nähtub väärteoprotkollist, kuhu
on ta andnud ütlused. Kohtuvälise ametniku vene keele oskus on olnud piisav, et viia
menetlustoimngud läbi vene keeles ja dokumentide sisu isikule tõlkida.

4.1 Menetlusalusele isikule karistuse määramisel on lähtutud karistuse kohaldamise mudelist,
isiku süü suurusest, hinnatud on üld- ja eripreventiivseid kaalutlusi. Määratud karistus jääb alla
sanktsiooni keskmist määra ning on kohtuvälise menetleja arvates põhjendatud ja oma eesmärki
kandev.

5. Pärnu Maakohtu 08.jaanuari 2016 määrusega saadeti VTMS § 14 lg-te 1 ja 2 juhindudes
esitatud kaebus arutamiseks alluvusjärgsele Tartu Maakohtu Võru kohtumajale (kohtutoimik tl
31-32).

KOHTU SEISUKOHT JA PÕHJENDUSED
6.Väärteomenetluse seadustiku (edaspidi VTMS) § 123 lg 2 kohaselt arutab maakohus
väärteoasja täies ulatuses, sõltumata esitatud kaebuse piiridest, kontrollides kohtuvälise
menetleja otsuse tegemise aluseks olnud faktilisi ja õiguslikke asjaolusid. VTMS § 87 sätestab,
et väärteoasja arutatakse ainult menetlusaluse isiku suhtes ja väärteoprotokollis sätestatud
ulatuses. Maakohus määras Viacheslav Grishini esitatud kaebuse lahendamiseks kohtuistungi,
teavitades kaebuse esitajat istungi toimumise ajast ja kohast ning selgitades, et tema

                                                3 (8)
kohtuistungile ilmumine ei ole kohustuslik. Viacheslav Grishin kohtuistungile ei ilmunud.
VTMS § 126 lg 1 lähtudes arutas kohus väärteoasja ilma kaebuse esitanud isiku osavõtuta.

7. Maksu – ja Tolliamet määras Viacheslav Grishin´ile karistuse Tolliseaduse (TS) § 73 lg 1
järgi. TS § § 73 lg 1 järgi on karistatav deklareeritava kauba või sularaha toimetamine eest üle
Euroopa Liidu tolliterritooriumi piiri tollikontrollist kõrvale hoides, kauba või sularaha
deklareerimata jättes, seda vale tariifse klassifikatsiooniga või kirjeldusega deklareerides või
muul pettuslikul viisil toimides. Kohtule esitatud väärteomaterjalidest nähtuvalt on Viacheslav
Grishin´i poolt ebaseaduslikuks kaubaks plastist veepudelitesse peidetud 6,5 liitrit 40% kanget
alkoholi, mis oli peidetud isikliku pagasi hulka.

7.1 Kohus tuvastab esmalt, kas on tõendatud asjaolu, et Viacheslav Grishin´ilt veoki
läbivaatusel avastatud plastist veepudelites olnud vedelikku oli 6,5 liitrit, kas see oli alkohol ja
kas alkoholi kangus oli 40%. Kohtule esitatud väärteotoimik koosneb menetlusalusele isikule
väljastatud Vene Föderatsiooni passi isikuandmete lehe koopiast, juhilubade koopiast, veoki
läbivaatuse aktist, väärteoprotokollist ja üldmenetluses koostatud otsusest. Kohtuistungil
tunnistajana üle kuulatud väärteoprotkolli koostanud ametnik T. M. andis kohtuistungil ütlusi,
mille kohaselt mõõdeti alkoholi kangust alkomeetriga, tema ise ei mõõtnud, kuid nägi
mõõtetulemust, mõõtetulemus oli 40%. Kohtuvälise menetleja esindaja leidis kohtuistungil, et
faktilised asjaolud ongi tõendatud tunnistaja ütlustega ja menetluse ökonoomikast lähtudes ei
pidanud nad vajalikuks hakata teostama kallist ja aeganõudvat ekspertiisi. Kohus esitatud
järeldustega ei nõustu.

7.2 Mõõteseaduse (MõõtS) § 5 lg 2 p-i 2 kohaselt peab mõõtetulemuste jälgitavus olema
tõendatud riikliku järelevalve käigus, kui mõõtetulemuste alusel tehakse ettekirjutus,
määratakse karistus väärteoasjas või piiratakse eriõigust. Viidatud seaduse ja paragrahvi lg 1
järgi on mõõtetulemuste jälgitavus tõendatud, kui mõõtmised on teinud pädev mõõtja, kes
kasutab mõõtevahendit, mille taatluskohustus on täidetud või mis on jälgitavalt kalibreeritud,
või sertifitseeritud etalonaineid, järgides asjakohast mõõtemetoodikat. Kohus leiab, et kuna
väidetava mõõtmise kohta ei ole kohtule esitatud kirjalikke tõendeid, ei saa ainuüksi tunnistaja
ütlustega, kes ise vahetult mõõtmist ei teostanud, seda ka tõendada. Isegi kui oletada, et
mõõtmine tõesti toimus, ei ole see tõendina vormistatud ning seetõttu ei ole mõõtetulemus
jälgitav. Tõendite puudumise tõttu ei saa kohus hinnata, mõõdetud vedeliku kogust, kas
mõõtmise teostas pädev mõõtja, kas ta kasutas nõuetekohast mõõtevahendit ning järgis
asjakohast mõõtemetoodikat.

7.3 Alkoholiseaduse (AS) § 2 lg 3 järgi on alkohoolne jook õlu etanoolisisaldusega üle 0,5
mahuprotsendi ja muu joomiseks mõeldud vedelik etanoolisisaldusega üle 1,2 mahuprotsendi.
Viidatud sätte lg 5 kohaselt on kange alkohoolne jook etanoolisisaldusega üle 22
mahuprotsendi, lg 8 selgitab, et etanoolisisaldus on alkoholi kangus mahuprotsentides, mis
väljendab temperatuuril 20 ºC mõõdetud etanooli mahu suhet alkoholi üldmahtu samal
temperatuuril. Kuna mõõtetulemused ei ole jälgitavad, puuduvad tõendid ka selle kohta, et
plastist veepudelites olnud vedelik oli kange alkohol.

7.4 Kohus leiab, et kohtueelne menetleja on jätnud väärteoasjas sisuliselt tõendid kogumata.
Selle tulemusena ei saa kohus võtta ka seisukohta, kas piiri ületanud menetlusaluse isiku
pagasist vedelik oli alkohol ja kuulus deklareerimisele. Kuna kohtuistungil ülekuulatud
tunnistaja ütluste kohaselt mõõtmist ei dokumenteeritud, ei saa kohus ka mõõtetulemust
tõendavat dokumenti kohtuväliselt menetlejalt välja nõuda. VTMS § 125 lg 1 teise lause järgi
võib kohus kaebuse arutamise edasi lükata ka juhul, kui kaebust arutades ilmneb vajadus välja
nõuda lisatõendeid. Kohtuväline menetleja ei ole lisatõendite olemasolule viidanud.

                                               4 (8)
Kohus ei nõustu kohtuvälise menetleja seisukohaga, et vajalikke menetlustoiminguid ei ole
teostatud menetluse ökonoomsusest lähtudes. Menetluse ökonoomsusega ei saa õigustada
tõendite kogumata jätmist. Kohus leiab, et väärteoprotkollis olevas väärteo kirjelduses
nimetatud faktilised asjaolud ei ole tõendatud.

8. Kaebuse lahendamisel tuleb kohtul tuvastada VTMS § 133 nimetatud asjaolud, muuhulgas p
6 järgi ka see, kas väärteo menetlemisel kohtuvälise menetleja poolt on järgitud
väärteomenetlusõigust. Kohtuväline menetleja on läbi viinud üldmenetluse ja menetlusaluse
isiku suhtes on koostatud väärteoprotokoll. Kaebuse esitaja on tõstatanud küsimuse tõlgi
kaasamises ja esitanud väite, et temale esitati allakirjutamiseks arusaamatud dokumendid, ta ei
valda riigikeelt. Lähtudes nii menetlusaluse isiku poolt esitatud kaebuse sõnastusest, kui ka
menetlusalust isikut iseloomustavatest asjaoludest so tema passi koopiast, millest nähtuvalt on
tegemist Vene Föderatsiooni kodanikuga, leiab kohus, et ilmselgelt ei valda menetlusalune isik
eesti keelt sellisel määral, et ta saaks eesti keelest piisavalt aru. Pigem saab järeldada, et ta ei
valda eesti keelt.

8.1 VTMS § 24 lg 2 järgi kaasatakse tõlk kohtuvälises menetluses menetlustoimingu
läbiviimisele menetlusosalise või tunnistaja taotlusel ning kohtumenetluses. Riigikohus on seda
sätet tõlgendanud selliselt, et tõlgi kaasamine kohtuvälises menetluses ei ole kohustuslik siis,
kui menetlusalune isik ei taotle tõlgi kaasamist põhjusel, et ta valdab riigikeelt piisavalt,
mõistmaks menetlustoimingute sisu, või kui kohtuvälise menetleja ametniku muu keele oskus
tagab menetlustoimingu igakülgse ja arusaadava läbiviimise. Viidatud lahendis selgitati, et
VTMS § 5 järgi on kohtuväline menetleja kohustatud tagama menetlusosalise õigused, s.t
selgitama menetlustoimingut rakendades menetlusosalisele toimingu eesmärki ning tema õigusi
ja kohustusi (p 1), tagama menetlusalusele isikule võimaluse end iseseisvalt kaitsta (p 2) ning
võimaldama VTMS § 19 lg-tes 2 ja 3 ning § 22 lg-tes 1 ja 2 ettenähtud alustel ning korras
menetluses osaleda menetlusaluse isiku kaitsjal (p 3). Riigikohus on märkinud, et kui
kohtuvälise menetleja ametnik ja menetlusalune isik teineteist ei mõista, ei ole võimalik ka
nõuetekohase kohtuvälise menetluse läbiviimine ja menetleja peab omal algatusel kaasama
menetlusse tõlgi (vt RKKKo nr 3-1-1-38-15 p-d 7, 8).

8.2 Kohus leiab, et kohtuvälise menetleja poolt viidatud Riigikohtu lahendi ja käesoleva
väärteoasja asjaolud on erinevad. Nimelt on viidatud Riigikohtu lahendis märgitud, et
väärteoasja materjal vormistati eesti keeles ja menetlusdokumentide sisu tõlkis suuliselt vene
keelde kohtuvälise menetleja ametnik. Väärteoprotokollis avaldas menetlusalune isik, et
protokolli sisu on talle tõlgitud ja arusaadav (vt viidatud Riigikohtu lahendi p-i 6). Käesolevas
asjas olevast väärteoprotkollist ei nähtu, et kohtuväline menetleja oleks väärteoprotkolli sisu
menetlusalusele isikule tõlkinud. Samas juhib kohus tähelepanu asjaolule, et väärteoprotokollis
puudub ka venekeelse teksti tõlge eesti keelde. Kohtuväline menetleja on omapoolsele
kirjalikule vastusele lisanud väärteoprotokollis oleva menetlusaluse isiku ütluste tõlke, kuid
tõlke on teinud S. G. , keda on hoiatatud vastutusest AvTS § 54 ja KarS §-de 318 ja 321 järgi.
Eeltoodu alusel kohus leiab, et antud juhul jättis kohtuväline menetleja täitmata VTMS § 5
sätestatud kohtuvälise menetleja kohustused ning ei taganud menetluse läbiviimist
menetlusalusele isikule arusaadavas keeles. Kohus ei nõustu kohtuvälise menetleja
seisukohaga, et menetlusalune isik sai aru toimunud menetlusest ja sellele viitab menetlusaluse
isiku poolt antud ütlused. Menetlusalune isik on väärteoprotkolli kirjutanud omakäeliselt kokku
5 rida vene keeles. Kohus ei ole veendunud, et sellega oleks tõendanud asjaolu, et ta sai kogu
menetlusest aru.

8.3 Kohtuväline menetleja on selgitanud, et kohtuvälise menetleja ametnik viis menetluse läbi
vene keeles.

                                               5 (8)
Kohtuistungil tunnistajana üle kuulatud väärteoprotkolli koostanud ametniku T. M. ütluste
kohaselt ta väärteoprotokolli täielikult ei tõlkinud, kuid andis vene keeles edasi väärteprotkolli
sisu. Kohus leiab, et sellist kohtuvälise menetleja ametniku tegevust, kus menetluse käigus
antakse eesti keelt mittevaldavale menetlusalusele isikule edasi üksnes sisu, ei taga
menetlusaluse isiku õigusi. Väärteoprotokollis puudub märge selle kohta, et kohtuväline
menetleja oleks protokolli eestikeelse osa tõlkinud menetlusalusele isikule vene keelde. T. M.
ütluste kohaselt jäi see tegemata liigse kiirustamise tõttu, sest toimumas oli vahetus. Kohus
leiab, et isegi vahetuse toimumine ei õigusta menetlusaluse isiku õiguste rikkumist so tagada
menetlusalusele isikule tõlk ja seega ka menetlustoimingust arusaamine. Väärteoprotokollist
nähtuvalt kohtuvälise menetleja ametnik ja menetlusalune isik teineteist ei ilmselt ei mõistnud.
Väärteoprotokolli lk 3 on alljärgnev trükitud eestikeelne tekst: „Menetlusalusel isikul ja tema
kaistjal on õigus esitada kohtuvälisele menetlejale väärteoasjas vastulause ja tõendid ning
tutvuda kohtuvälise menetleja juures väärteotoimikuga 15 päeva jooksul, alates
väärteoprotkolli koopia kättesaamisest. Menetlusaluse isiku taotlusel ja kohtuvälise menetleja
nõusolekul võib toimikuga tutvumise ning vastulause esitamise aega lühendada kuni
03.01.2016“(kuupäev märgitud käsikirjas). Sellele tekstile järgneb menetlusaluse isiku
omakäeliselt kirjutatud venekeelne tekst (tõlge) : „Lahendit tahan praegu saada“. Kohtu
arvates viitab ülalmärgitu selgelt asjaolule, et ilmselt ei ole menetlusalusele isikule kas teksti
täielikult tõlgitud või ei ole ta sellest aru saanud, sest väärteoprotokollis trükitud tekstis ei ole
selgitust lahendi kättesaamise tähtaja lühendamise kohta, vaid üksnes selgitus toimikuga
tutvumise ja vastulause esitamise tähtaja lühendamise võimalus. Kui menetlusalusele isikule
oleks väärteoprotokoll tõlgitud vene keelde, ei oleks ta saanud avaldada taotlusi, mida
eestikeelses tekstis tegelikult kirjas ei olegi. Samas ei nähtu ka see, et menetlusalune isik oleks
taotlenud toimikuga tutvumise ja vastulause esitamise tähtaja lühendamist.

9. Kohus leiab, et menetlusõigust on rikutud ka üldmenetluse sätete kohaldamisel.
Väärteoprotokoll on menetlusaluse isiku suhtes koostatud 03.01.2016 ja otsus on koostatud
samal päeval, so samuti 03.01.2016. VTMS § 70 lg 4 järgi kui väärteoasja lahendamine on
seaduse alusel kohtuvälise menetleja pädevuses, peab kohtuvälise menetleja lahend olema
menetlusalusele isikule kohtuvälise menetleja juures kättesaadav pärast seda, kui on möödunud
30 päeva väärteoprotokolli koopia menetlusalusele isikule kätteandmisest. Menetlusaluse isiku
taotlusel ja kohtuvälise menetleja nõusolekul võib lahendiga tutvumise ja lahendi koopia
kättesaamise tähtaega lühendada. Kohtuväline menetleja on viidanud menetlusaluse isiku
lausele, kus isik märgib, et soovib otsust saada täna. Kohus leiab, et isegi kui nimetatud lauset
tõlgendada kui menetlusaluse isiku taotlust lahendi koopia kättesaamise aja lühendamisena, on
kohtuvälise menetleja ametniku poolt tegelikult tähtaeg välistatud. VTMS § 70 lg 4 ei anna
kohtuvälisele menetlejale õigust lahendi koopia kättesaamise tähtaega välistada, vaid seda võib
üksnes lühendada. Kohus selgitab, et üldmenetluse läbiviimise eesmärk ongi see, et
menetlusalusele isikule koostatakse väärteoprotokoll, antakse kätte selle koopia ning
menetlusalune isik saab soovi korral esitada vastulause 15 päeva jooksul alates väärteoprotkolli
kättesaamisest. VTMS § 69 lg 6 teise lause kohaselt võib menetlusaluse isiku taotlusel ja
kohtuvälise menetleja nõusolekul toimikuga tutvumise ning vastulause esitamise aega
lühendada. Seega peab menetlusalusele isikule peab jääma mõistlik aeg protokolli kättesaamise
ja otsuse saamise vahele, sest tähtaja välistamine välistab ühtlasi ka vastulause esitamise
võimaluse. Asjaolule, et tähtaega ei ole võimalik välistada, viitab ka VTMS § 70 lg 4 viimane
lause, mille kohaselt kui menetlusalune isik on väärteoprotokolli kättesaamisel või vastulauses
esitanud soovi saada lahend oma e-posti aadressil, saadetakse lahendi koopia soovitud aadressil.




                                                6 (8)
 Seega, kui seadusandja oleks jaatanud võimalust lahendi kättesaamise tähtaega välistada, ei
oleks vajadust saata lahendit menetlusaluse isiku taotluse alusel e-posti aadressile. Kehtiv
väärteomenetluse seadustik ei sätesta võimalust saada üldmenetluse otsus kätte samal päeval,
kui koostati väärteoprotokoll.
10. Kohtuvälise menetleja poolt ilmselge kiirustamise tõttu on tekkinud segadus ka väärteo
lühikirjelduse ülekandmisega otsustesse. Menetlusalune isik on kaebusele lisanud üldmenetluse
otsuse, kus väärteo lühikirjeldus ei ühti väärteoprotkollis märgitud kirjeldusega ning ei ole
temaga seotud (kohtutoimik lk 2-3). Kohtuvälise menetleja esindaja on kirjalikus vastuses
märkinud, et teokirjeldus tõepoolest ei ühti, kuid selle vea saab kõrvaldada kohtumenetluse
käigus. Samas kohtule esitatud väärteotoimikus olevas üldmenetluse otsuses märgitud
väärteokirjeldus ühtib väärteoprotokolli väärteokirjeldusega. Kohtuistungil tunnistajana üle
kuulatud otsuse koostanud T. M. selgitas, et märkas eksimust, parandas selle, kuid
menetlusalusele isikule sai kiirustamise tõttu kaasa antud ebatäpse väärteokirjeldusega
üldmenetluse otsus. Kohus leiab, et kohtuvälise menetleja selgitused antud asjas toimunud
menetluse käigu osas on vastuolulised. Väites kirjalikus vastuses, et üldmenetluse otsuses ongi
esklikult jäänud menetlusega mitteseotud väärteokirjeldus, on menetlustoimingut teostanud
ametnik ise selgitanud, et tegelikult märkas ta tekkinud eksitust koheselt, parandas selle ja
menetluslausele isikule sai ekslikult antud ebatäpne otsus. Seega ilmselt oli ebatäpne otsus
algselt ka väärteotoimikus. Kohus märgib, et väärteotoimikus olev üldmenetluse otsus koosneb
kokku 2 lehest, millel on tekst mõlemal leheküljel, kusjuures esimesel leheküljel puuduvad
allkirjad, allkirjad asuvad teisel leheküljel ning menetlusaluse isiku allkiri teise lehekülje
pöördel. Kui võrrelda väärteotoimikus olevat üldmenetluse otsuse ja kaebuse lisatud
üldmenetluse otsuse tekstiasetust, tuleb tõdeda, et väärteotoimikus asuva otsuse esimese
lehekülje pöördel oleva teksti asetus on erinev. Kaebusele lisatud leheküljel 2 olev tekst algab
sõnadega Eestisse saabumisel … , väärteotoimikus oleva üldmenetluse otsuse esimese
lehekülje pöördel (lk 2) algab tekst sõnadega Alkoholi-, tubaka-, … . Seega on ilmselgelt
üldmenetluse otsuse tekstid erinevad ja menetlusalusele isikule kätte antud üldmenetluse otsuse
tekstis olev väärteokirjeldus ei ühti väärteoprotokolli väärteokirjeldusega.

10.1 Kohus leiab, et kohtuväline menetleja ei ole üldmenetluse otsust parandades lähtunud
kehtivast seadusandlusest.VTMS § 2 järgi kohaldatakse väärteomenetluses kriminaalmenetluse
sätteid, arvestades väärteomenetluse erisusi. KrMS § 306 lg 5 kohaselt pärast kohtuotsuse
allkirjastamist võib kohus omal algatusel või kohtumenetluse poole taotlusel parandada
kohtuotsuses kirja- ja arvutusvead ning ilmsed ebatäpsused, mis ei mõjuta otsuse sisu. Vead
parandab kohus määrusega, mille koopia saadetakse isikutele, kellele on väljastatud vigase
otsuse koopia. Isegi viidatud sätteid kohaldades on lubatud otsuses vaid tehnilist laadi
paranduste tegemine, sisuliselt ei tohi otsust pärast allkirjastamist enam muuta. Kohtuvälisel
menetlejal oleks ilmselt tulnud sellises olukorras kaaluda KrMS § 307 alusel menetluse
uuendamist, sest viidatud sätte lg 1 p 3 alusel saab menetluse uuendada, kui menetluses
tuvastatakse oluline viga ja mille saab kõrvaldada. Menetluse uuendamise järgselt oleks saanud
koostada ka väärteoprotokollis märgitud väärteokirjaldusele vastava otsuse.

11. Kohtuvälise menetleja esindaja on esile toonud asjaolu, et kirjeldatud rikkumiste korral
tuleb üldmenetlust kohaldada selleks, et kohtuväline menetleja saaks lahendada ka
konfiskeerimise küsimuse. VTMS § 55 lg 3 p 2 järgi kiirmenetlust ei kohaldata ja alustatakse
üldmenetlust muuhulgas ka juhul, kui on vaja otsustada konfiskeerimine. Seega on õige
kohtuvälise menetleja esindaja seisukoht, et konfiskeerimise otsustamiseks tuleb läbi viia
üldmenetlus. Samas ei saa põhjendatuks lugeda kohtuvälise menetleja seisukohta, et
üldmenetluse otsus tuleb menetlusalusele isikule ilmtingimata samal ajal (piiri ületamise ajal)
ka kätte anda.

                                             7 (8)
VTMS § 70 lg 1 järgi antakse väärteoprotokolli koopia menetlusalusele isikule kätte allkirja
vastu. Viidatud sätte lg 4 viimase lause järgi kui menetlusalune isik on väärteoprotokolli
kättesaamisel või vastulauses esitanud soovi saada lahend oma e-posti aadressil, saadetakse
lahendi koopia soovitud aadressil. Sama sätte lg 5 kohaselt teatatakse menetlusalusele isikule
kuupäev, millal kohtuvälise menetleja lahend on kohtuvälise menetleja juures tutvumiseks
kättesaadav ja menetlusalune isik või tema kaitsja võivad saada lahendi koopia. Menetlusaluse
isiku nõusolekul võib kohtuväline menetleja saata valminud lahendi koopia menetlusaluse isiku
antud e-posti aadressil või teavitada menetlusalust isikut valminud lahendist e-toimiku süsteemi
kaudu. Menetlusaluse isiku teavitamine valminud lahendist või lahendi koopia saatmine
menetlusalusele isikule ei muuda käesoleva seadustiku §-s 114 sätestatud edasikaebetähtaegu.
Seega ei sätesta kehtiv väärteomenetluse seadustik kohustust, et kohtuväline menetleja peab
üldmenetluses tehtava lahendi menetlusalusele isikule kätte andma, vaid menetlusalusele
isikule tehakse teatavaks otsuse kättesaamise aeg, tema soovi korral saadetakse otsus ka e-posti
aadressile. Seadus ei sätesta üldmenetluse otsuste puhul erisusi ka siis, kui kohaldatud on
konfiskeerimist.

12. Kokkuvõtvalt leiab kohus, et Viacheslav Grishin´i kaebus kuulub rahuldamisele.
Väärteoprotokollis kirjeldatud väärteo toimepanemine Viacheslav Grishin´i poolt ei ole
tõendatud, tõendatud ei ole TS § 73 lg 1 kirjeldatud tegevus (teo objektiivne koosseis) ja kohtul
puudub võimalus välja nõuda täiendavaid tõendeid. Kohtuvälises menetluses on oluliselt
rikutud väärteomenetlusõigust. Kohtuväline menetleja on asja menetlenud ja arutanud tõlgi
osavõtuta keeles, mida menetlusalune isik ei valda (VTMS § 150 lg 1 p 9). Samuti on rikutud
üldmenetluse läbiviimise sätteid. Kohus leiab, et kirjeldatud rikkumisest on väärteomenetluse
olulised rikkumised, mida ei saa kohtumenetluses kõrvaldada. Eeltoodu alusel tühistab kohus
kohtuvälise menetleja otsuse ja lõpetab väärteoasja menetluse.



/allkirjastatud digitaalselt/

Heiki Kolk
kohtunik




                                              8 (8)

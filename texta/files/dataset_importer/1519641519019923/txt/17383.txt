                                            RIIGIKOHUS
                                      HALDUSKOLLEEGIUM
                                           KOHTUOTSUS
                                         Eesti Vabariigi nimel
 Kohtuasja number                      3-3-1-79-15
 Otsuse kuupäev                        25. aprill 2016
 Kohtukoosseis                         Eesistuja Tõnu Anton, liikmed Indrek Koolmeister ja Viive
                                       Ligi
 Kohtuasi                              OÜ Vollmond kaebus Maksu- ja Tolliameti 31. märtsi 2014. a
                                       otsuse nr 12.2-3/21299-12 tühistamiseks
 Menetlusosalised                      Kaebaja OÜ Vollmond, esindaja vandeadvokaat Rene Varul
                                       Vastustaja Maksu- ja Tolliamet, esindaja Margarita Jõepere
 Vaidlustatud kohtulahend              Tartu Ringkonnakohtu 13. augusti 2015. a otsus haldusasjas
                                       nr 3-14-50441
 Menetluse alus Riigikohtus            OÜ Vollmond kassatsioonkaebus
 Asja läbivaatamine                    Kirjalik menetlus

RESOLUTSIOON
1. Rahuldada OÜ Vollmond kassatsioonkaebus.
2. Tühistada Tartu Halduskohtu 10. oktoobri 2014. a ja Tartu Ringkonnakohtu 13. augusti
2015. a otsused haldusasjas nr 3-14-50441.
3. Teha asjas uus otsus, millega rahuldada OÜ Vollmond kaebus ja tühistada Maksu- ja
Tolliameti 31. märtsi 2014. a otsus nr 12.2-3/21299-12.
4. Mõista Maksu- ja Tolliametilt OÜ Vollmond kasuks välja menetluskulud summas 45 eurot.
5. Tagastada kautsjon.


ASJAOLUD JA MENETLUSE KÄIK
1. Maksu- ja Tolliamet (MTA) kontrollis OÜ Vollmond ettevõtlusega tegelemist käibemaksu​seaduse
(KMS) mõistes ja kohustas äriühingut esitama ettevõtlusega tegelemist tõendavad majandus​tegevuse
dokumendid ajavahemiku 1. jaanuarist kuni 12. veebruarini 2014 kohta ning äriühingu
esindusõiguslikku isikut ilmuma MTA-sse.
2. MTA kustutas 31. märtsi 2014. a otsusega nr 12.2-3/21299-12 OÜ Vollmond KMS § 22 lg 3¹ alusel
käibemaksukohustuslaste registrist alates 8. aprillist 2014. Otsuse kohaselt ei esitanud äri​ühing
piisavalt tõendeid ettevõtlusega tegelemise tõendamiseks. OÜ Vollmond pangakontolt nähtuvalt ei
ole osaühing teinud kulusid, mis äriühingul reaalselt ettevõtlusega tegelemisel tekivad. Eluliselt
usutav ei ole, et äriühingu käibed aastas ulatuvad miljonitesse eurodesse, kuid teisi töötajaid peale
juhatuse liikme ei ole ning väidetavalt teeb viimane tööd tasu saamata. MTA-l on põhjendatud
kahtlus, et OÜ Vollmond kütuseäris ettevõtlusega tegelemine on näilik. OÜ Vollmond kuritarvitab
käibemaksukohustuslase numbrit ja püüab seda varjata reaalselt tegutseva äriühinguga vormistatud
tehingutega, kuid neist tehingutest ei piisa, et muuta kogu tegevus usutavaks.
3. OÜ Vollmond esitas Tartu Halduskohtule kaebuse MTA 31. märtsi 2014. a otsuse nr 12.2-3/21299-
12 tühistamiseks. Kaebuse põhjendused olid järgmised:
1) MTA küsitud dokumentatsiooni hulk viitas sisuliselt maksukontrollile. MTA ei ole andnud
kaebajale võimalust oma seisukohtade ja vastuväidete esitamiseks, millega rikkus ärakuulamis​-
põhimõtet;
2) MTA-le esitatud dokumentidega on äriühingu ettevõtlus piisavalt tõendatud. MTA ei ole seadnud
kahtluse alla tehinguid OÜ-ga Mark Oil, AS-ga Jetoil, ORLEN Eesti OÜ-ga, AS-ga N-Terminal
Hulgi. Alusetu on maksuhalduri etteheide, et kaebaja ei esitanud andmeid, selgitusi ega dokumente
tehingute kohta Starline Team, Kaukeste või Eastside Rivers OÜ-dega. Kaebaja ei ole nende äri​-
ühingutega tehinguid teinud, vaid on raha neile üle kandnud faktooringu alusel, mille kohaselt on
kütuse müüja (OÜ Tarkoil, Oil Pluss Grupp OÜ) loovutanud oma nõuded kaebaja vastu faktoorile;
3) MTA tegi ennatlikke järeldusi. Alles maksumenetluses on võimalik tuvastada maksude tasumise
rikkumisi, anda täielikud hinnangud mingi ajavahemiku tehingute ja käivete õigsusele.
4. Tartu Halduskohus jättis 10. oktoobri 2014. a otsusega OÜ Vollmond kaebuse rahuldamata
järgmiste põhjendustega:
1) kaebaja puhul ei rikutud ärakuulamispõhimõtet. Vastustaja viitas õigesti haldusmenetluse seaduse
(HMS) §-le 58 ja § 40 lg 3 p-le 1. MTA on korraldustega andnud võimaluse selgituste andmiseks ja
dokumentide esitamiseks, kuid kaebaja on korraldused vaidlustanud ega ole neid täitnud. Asja
materjalide põhjal ei ole MTA teinud kaebajale takistusi olla ärakuulatud;
2) MTA märkis põhjendatult, et OÜ Vollmond on sisuliselt varatu ja on kahtlus, et äriühingu juhatuse
liige võib olla variisik, kuna OÜ Vollmond takistas temalt seletuste võtmist. Juhatuse liikme
selgitused oleksid võinud olla kaalukad tõendid ja kuna juhatuse liige ei ilmunud MTA-sse selgitusi
andma, on MTA kogutud tõendite põhjal asunud seisukohale, et OÜ Vollmond eesmärgiks on
käibemaksukohustuslase registreeringu kuritarvitamine. Kui kaebaja oleks korraldused
nõuetekohaselt täitnud ja esitanud MTA-le sisukat teavet ettevõtlusega tegelemise kohta, ei oleks
MTA maksukohustuslast registrist kustutanud. MTA-l tuli lähtuda olemasolevatest dokumentidest ja
informatsioonist ning teha nende põhjal otsustus;
3) väidetavalt kaebajale kütust müünud äriühingud on ettevõtluse tõendamatuse tõttu käibemaksu​-
kohustuslaste registrist kustutatud ja faktooringu alusel raha saanud isikud ei olnud kontrollimiseks
kättesaadavad. Kaebaja esitas dokumendid ainult reaalselt tegutsevate äriühingute kohta, kellele
tehtud maksed moodustavad pangakonto väljavõtte kohaselt kontrollitava ajavahemiku välja​-
minekutest 12,59%. Seega pole MTA saanud infot rahalistest liikumistest 87,41% kohta. Unipetrol
OÜ-le esitatud arvete eest tasumine on tõendamata. Pangakontode väljavõtetest nähtuvalt on
Unipetrol OÜ varem teinud tehinguid teiste äripartneritega (OÜ Mark Oil, AS Jetoil, Kõrveküla
Tankla OÜ, Viatica Grupp OÜ), seega puudub vajadus osta kütust vahendajatelt, kandes lisakulutusi;
4) õige on MTA seisukoht, et kaebaja kuritarvitab käibemaksukohustuslaste registreeringut ja püüab
varjata mõne reaalselt tegutseva äriühinguga vormistatud tehingutega kogu ülejäänud tegevust. MTA-
l puudus vajadus algatada kaebaja suhtes maksukontrolli või käibemaksutagatise tõstmise menetlust.
5. OÜ Vollmond esitas apellatsioonkaebuse, milles palus Tartu Halduskohtu 10. oktoobri 2014. a
otsuse tühistada ja teha uus otsus, millega tema kaebus rahuldada. Apellatsioonkaebuse põhjendused
on järgmised:
1) kaebaja esitab käibedeklaratsioone (KMD) ja kütusearuandeid, mistõttu on MTA teadlik äriühingu
tegevusest. OÜ Vollmond esitas MTA-le piisavalt dokumente ja andmeid, mis tõendavad
ettevõtlusega tegelemist. Nii MTA kui ka kohus on järeldanud, et vähemalt mingis osas ei ole
kahtlust, et OÜ Vollmond tegeleb Eestis ettevõtlusega;
2) MTA-le esitatavaid KMD-sid saab pidada oluliseks tõendiks ettevõtluse olemasolu või puudumise
kohta. Kohus nõustus vaid MTA seisukohtadega ja kohtupoolne tõendite hindamine jäi tagaplaanile.
Kohus on andnud hinnanguid üksikutele tehingutele ja tehingupartneritele, mis meenutab olemuselt
maksukontrolli ja selle tulemusi, kuid järeldused on tehtud puudulike andmete põhjal. Kohus ei ole
arvestanud kaebaja selgitusi, et OÜ Tarkoil ja Oil Pluss Grupp OÜ omasid kütuse müümiseks
nõutavaid registreeringuid ja nende hilisem käibemaksukohustuslaste registrist kustutamine ei mõjuta
varasemate tehingute kehtivust. MTA ei ole alustanud maksukontrolli ja varem teostatud
maksukontrollide käigus ei ole täiendavate maksude määramist põhjendatuks peetud;
3) kohtu järeldused on arusaamatud. Kui OÜ Vollmond müüs kütust OÜ-le Unipetrol, siis oli
võimalik pakkuda kaupa soodsamatel tingimustel. Arusaamatuks jääb, millise järelduse on kohus
teinud OÜ Vollmond kontoväljavõttest nähtuvate kannete kohta Starline Team, Kaukeste ja Eastside
Partners OÜ-dele. Kohus ei ole põhjendanud, miks kaebaja selgitused nimetatud äriühingute kohta ei
ole põhjendatud. OÜ-l Vollmond ei ole nende äriühingute kohta täpsemaid andmeid, vaid teda
teavitati arvete kaudu, et müüjad on loovutanud nõuded nimetatud äriühingutele, mistõttu oli ta
kohustatud arved neile tasuma. Need asjaolud nähtuvad ka OÜ Tarkoil ja Oil Pluss Grupp OÜ
esitatud arvetelt ja kütuse üleandmise saatelehtedelt;
4) OÜ Vollmond on alates 2014. a kevadest opereerimas Lemmatsi kütusetanklat ja tanklapoodi ning
palgal on töötajad ja tegevjuht, kes on ka tankla juhataja. OÜ Vollmond omanik ja juhatuse liige on
olnud algusest peale sama, mistõttu on põhjendamatu viide tema võimalikule variisiku staatusele.
Põhjendatud ei ole väide, et OÜ-d Vollmond kasutatakse maksupettusteks ja tegemist on
käibemaksunumbri kuritarvitamisega;
5) kaebajal on vastused MTA küsimustele (OÜ Tarkoil ja Oil Pluss Grupp OÜ kütusearvete tasumine
kolmandatele isikutele), mistõttu olnuks tema ärakuulamine vajalik. Arusaamatuks jääb, milline on
olnud viivitusest tulenev kahju, mida oli vaja ära hoida, või kuidas selgitatakse avalike huvide kaitset.
Ärakuulamisõiguse realiseerimiseks ei saa lugeda seda, et MTA on võimaldanud kaebajal küsitluse
vormis selgitusi anda. Käibemaksukohustuslaste registrist kustutamine halvab kaebaja ettevõtluse.
6. Tartu Ringkonnakohus jättis apellatsioonkaebuse 13. augusti 2015. a otsusega rahuldamata.
Ringkonnakohus põhjendas otsust järgmiselt:
1) vaidlustatud otsuse seaduslikkuse kontrollimisel on asjassepuutuvad vaid need tõendid, mis on
maksuhaldurile esitatud või viimase poolt kogutud kuni MTA otsuse tegemiseni ning seonduvad
kaebaja ettevõtlusega kontrollitud perioodil. Otsuse tegemisel ei saa arvesse võtta pärast vaidlustatud
haldusakti andmist esitatud tõendeid, sh Lemmatsi tankla opereerimise kohta;
2) ettevõtlusega tegelemise kontrolli eesmärk on välistada registrist isikud, kes ettevõtlusega
faktiliselt ei tegele, kuna sellise isiku puhul võib käibemaksukohustuslasena registreerimise tegelik
eesmärk olla käibemaksupettuste toimepanemine või neis osalemine. Ettevõtlusega mittetegelevate
äriühingute registrist kustutamist õigustab oluline avalik huvi. Sellest tulenevalt võib ettevõtte
käibemaksukohustuslaste registrist kustutamine olla seaduse eesmärgiga kooskõlas ka olukorras, kus
ei ole alust eitada väheolulises osas ettevõtluse toimumist, kuid maksuhalduril on põhjendatud
kahtlus selles, et äriühingu varjatud eesmärgiks on võimalike käibemaksupettuste toimepanemine,
mida maskeeritakse väheolulises osas seaduslike tehingutega, ning maksukohustuslane ei ole suutnud
seda kahtlust ümber lükata;
3) kogutud tõendid ei ole piisavad, et tõendada kaebaja ettevõtlusega tegelemist. Kaebaja ei esitanud
maksuhaldurile kõiki 4. veebruari 2014. a korralduses nimetatud dokumente (raamatupidamise
algdokumendid, kassa dokumendid, lepingud, pearaamat, sisekorraeeskirjad jm ning pangakontode
väljavõtted). Jättes korralduses nõutud dokumendid täies mahus esitamata ning kaasa​aitamis​-
kohustuse täiel määral täitmata, võttis kaebaja endale riski, et tema esitatud tõendid ei ole piisavad
ettevõtlusega tegelemise tõendamiseks. Ainuüksi asjaolu, et kaebaja esitab KMD-sid ja
kütusearuandeid, ei tähenda ettevõtlusega tegelemist KMS § 2 lg 2 tähenduses. Kaebaja ei ole 2014. a
jaanuari KMD-l deklareeritud sisendkäibemaksust 83,14% kohta maksuhaldurile selgitusi ega
dokumente esitanud. Kaebaja väited faktooringulepingust tuleneva maksete tasumise kohta on
paljasõnalised;
4) kuigi formaalselt on volitatud esindaja maksuhalduri küsimustele vastanud, on vastused enam​jaolt
pealiskaudsed ega sisalda täpseid andmeid küsitu kohta. Ühtlasi ei ole kaebaja ümber lükanud seda,
et kaebaja pangakontolt ei nähtu tegutsevale ettevõttele iseloomulikke kulusid (side​kulud, kulud
transpordile, kontorikulud, tööjõukulud jne), kaebaja ei ole maksnud ühelegi töötajale, sh juhatuse
liikmele töötasu, äriühing on varatu, tal puudub sõiduk ja ka juhatuse liikmel ei ole isiklikku sõidukit;
5) kaebaja käitumine vaidlusaluses haldusmenetluses ning makshaldurile esitatud ja kogutud tõendid
kogumis põhjendavad maksuhalduri kahtlust, et äriühing võib kuritarvitada käibemaksu​kohustuslase
registreerimisnumbrit. Kaebaja ei ole maksuhalduri sellekohast põhjendatud kahtlust ümber lükata
suutnud;
6) ärakuulamisõigust ei ole rikutud. Maksuhaldur võimaldas kaebajal esitada teavet ja dokumente
ettevõtlusega tegelemise tõendamiseks, andes kaebajale enne vaidlustatud otsuse tegemist kaks
korraldust. Korraldustest nähtuvalt oli kaebaja teadlik nii tema suhtes käivast menetlusest kui ka selle
võimalikust tagajärjest. Kaebajal oli võimalik esitada maksuhaldurile ebasoodsa tagajärje vältimiseks
nii tõendeid kui ka anda seletusi.


MENETLUSOSALISTE PÕHJENDUSED
7. OÜ Vollmond palub kassatsioonkaebuses ringkonnakohtu otsus tühistada ja teha uus otsus, millega
kaebus rahuldada. Kassatsioonkaebust põhjendab kaebaja järgmiselt:
1) kaebaja tegeleb Eestis ettevõtlusega järjekindlalt alates 2004. aastast ning esitab iga kuu maksu​-
haldurile käibedeklaratsioone ja kütusearuandeid. Kaebaja esitas maksuhaldurile 46 lehel dokumen​-
tat​siooni 2014. a jaanuaris-veebruaris toimunud kütuseostude kohta. Nende kaudu on võimalik
tuvastada, et kaebaja tegeleb ettevõtlusega. Ettevõtlusega tegelemise kontrollil ei saa olla maksu​-
kontrolli mõõtmeid ja sisu;
2) asjas ei ole vaidlust selle üle, et vähemalt osaliselt ei ole MTA pannud kaebaja ettevõtlusega
tegelemist kahtluse alla. Kui MTA ja hiljem kohus on järeldanud, et vähemalt teatud osas ei ole isiku
tegelemine ettevõtlusega kahtluse all, siis on isiku ettevõtlusega tegelemise fakt tuvastatud ja
käibemaksukohustuslase registreeringut ei tohiks kustutada;
3) kui isiku maksustatav käive ületab kalendriaasta algusest arvates 16 000 eurot, tekib tal KMS § 19
lg 1 kohaselt nimetatud suuruses käibe tekkimise päevast kohustus end maksukohustuslasena
registreerida. OÜ Vollmond puhul oli 16 000-eurone käive täis nende tehingutega, mida MTA
kahtluse alla ei seadnud. Seega tekiks olukord, kus MTA arvates ei ole OÜ Vollmond ettevõtlus
Eestis tõendatud, kuid ometi on OÜ-l Vollmond kohustus ennast käibemaksukohustuslasena
registreerida;
4) maksuhaldur rikkus ärakuulamispõhimõtet, kui ei andnud kaebajale enne registrist kustutamist
võimalust oma seisukohtade ja vastuväidete esitamiseks. Kaebajal on olemas vastused ja selgitused
MTA küsimustele, mistõttu olnuks ärakuulamine kindlasti vajalik. Kui kaebajale oleks tutvustatud
MTA otsuse projekti, saanuks vajalikud tõendid esitada juba enne lõpliku haldusakti andmist.
8. MTA palub vastuses kassatsioonkaebuse rahuldamata jätta järgmiste põhjendustega:
1) OÜ Vollmond hoidus tahtlikult maksuhaldurile maksukohustuslase ettevõtlusega tegelemise
kontrollimiseks vajaliku teabe ja dokumentide esitamisest, esitades teavet ja dokumente valikuliselt.
MTA ei nõustu kassaatoriga, et korraldusega küsitud dokumentide maht on ettevõtlusega tegelemise
kontrollimiseks liiga suur, sest kontrollitava pädevuses pole hinnata tõendite kogumise vajadust ega
määrata tõendite mahtu;
2) ettevõtlusega tegelemise kontrolli eesmärgil alustatud maksumenetluses on leidnud kinnitust, et
väidetavaid tehinguid pole toimunud, liikus vaid raha ja mitte arvetel märgitud isikute, vaid
kolmandate isikute pangakontodele, kes on osutunud kättesaamatuks, ning raha edasist liikumist ei
ole võimalik kontrollida. Ei saa lugeda eluliselt usutavaks kokkusattumust, et just OÜ-le Vollmond
kütust müünud äriühingud loovutavad kohe oma nõuded, kustutatakse ettevõtlusega tegelemise
tõendamata jätmise tõttu käibemaksukohustuslaste registrist või siis osutuvad kättesaamatuteks. On
vähetõenäoline, et OÜ Vollmond otsustab lõpetada registreeringu kuritarvitamise ning hakkab
ettevõtlusega õiguspäraselt tegelema;
3) enne vaidlustatud otsuse tegemist ei ole OÜ Vollmond teinud ettevõtlusega tegelevatele
äriühingutele omaseid kulutusi. Kuna OÜ Vollmond ei täitnud menetluse jooksul kaasaaitamis​-
kohustust, pidi maksuhaldur tõendeid juurde koguma, et võtta lõplik seisukoht OÜ Vollmond
ettevõtlusega tegelemise kohta. Ka kohtumenetluses esitatud tõendid ei kummuta põhjendatud
kahtlust, et OÜ Vollmond võib registreeringut käibemaksukohustuslaste registris kuritarvitada;
4) MTA-l peab põhjendatud kahtluse puhul olema võimalik registreeringu kuritarvitamise korral
maksukohustuslane käibemaksukohustuslaste registrist kustutada. Vastasel juhul ei oleks käibe​-
maksu​süsteemi nõuetekohase toimimise eesmärk täidetav;
5) OÜ-l Vollmond pole alust määratleda end usaldusväärse kütusekäitlejana. MTA määras OÜ-le
Vollmond 27. aprilli 2015. a otsusega kütuse tagatise ja et viimane seda ei tasunud, peatati äriühingu
kütuse müügi tegevusluba täielikult alates 16. oktoobrist 2015. Tuvastatud asjaolud tekitavad
põhjendatud kahtluse, et OÜ Vollmond juhatuse liige V. Kortšaka on äriühingu esindaja vaid
formaalselt ja äriühing on maksuhaldurile tundmatu isiku (isikute) kontrolli all;
6) tegevust Lemmatsi kütusetanklas alustas OÜ Vollmond pärast 31. märtsi 2014. a otsuse tegemist.
Nagu minevikus toimunud ettevõtlusest ei saa teha otsest järeldust selle kohta, et ka olevikus või
tulevikus tegeleb kaebaja ettevõtlusega, ei saa ka hiljem alustatud ettevõtlust kanda üle varasemale
perioodile, sest haldusakti õiguspärasust hinnatakse selle andmise hetke seisuga;
7) OÜ Vollmond ei ole kohtumenetluses esitatud väidetes välja toonud uusi asjaolusid ega esitanud
ühtegi tõendit, mis viitaksid sellele, et väidetav ärakuulamisõiguse rikkumine oleks mõjutanud asja
sisulist otsustamist. OÜ Vollmond oli teadlik, et kui ta jätab ettevõtlusega tegelemise veenvalt
tõendamata, siis ta kustutatakse käibemaksukohustuslaste registrist. Kütusesektoris viib kütuse
käitlejate tegutsemine tihti väga suurte maksukahjude tekkimiseni ning kuna äriühingud on varatud ja
äriühingute seaduslikeks esindajateks on variisikud, siis maksukohustuse tekkimisel on selle
sisenõudmise võimalused olematud.
9. MTA esitas lõplikud seisukohad, milles märgib lisaks järgmist:
1) vaidlustatud otsus on õiguspärane ja kooskõlas Riigikohtu ning Euroopa Kohtu praktikaga. KMS
mõttes ettevõtluse sisuks oleva majandustegevuse tunnuseks on püsiv iseloom, mida aga OÜ
Vollmond tegevuse kohta teadaoleva teabe põhjal järeldada ei saa. Isikut ei pea
käibemaksukohustuslasena registris hoidma pelgalt formaalsete tõendite alusel, kui maksuhalduril on
põhjendatud kahtlus, et esitatud dokumentidest nähtuvalt ei ole majandustegevust tegelikult
toimunud. Seetõttu võib MTA teha käibemaksukohustuslaste registrist kustutamise otsuse tema
käsutuses olevate tõendite alusel, kui muud seaduses sätestatud eeldused registrist kustutamiseks on
täidetud. Kui maksukohustuslane ei ole täitnud kaasaitamiskohustust nõuetekohaselt, on sellise otsuse
vaidlustamisel maksukohustuslasel kohustus tõendada, et maksuhalduri otsus on ebaõige;
2) maksuhaldurile korraldustes nõutud teabe esmakordne esitamata jätmine ei ole käibemaksu​-
kohustuslaste registrist kustutamiseks alati piisav, kuid OÜ Vollmond on ka eelnevates kontrollides
esitanud teavet ja dokumente valikuliselt ning on andnud teavet vaid isikute kohta, kes eeldatavalt
tehinguid kinnitavad. Suuremas mahus soetatud kütuse müüjate kohta OÜ Vollmond maksu​haldurile
teavet ei anna ja üldjuhul osutuvad need maksuhaldurile kättesaamatuks;
3) praeguseks ajaks on lõppenud OÜ Vollmond kütuse müük Lemmatsi tanklas;
4) OÜ Vollmond 2014. aasta juulikuu käibemaksu arvestuse, deklareerimise ja tasumise õigsuse
kontrollimisel tuvastatud asjaolud tekitasid põhjendatud kahtluse, et äriühing osales väidetavate
kütusetehingute puhul käibemaksupettuses. Seega leidsid MTA järeldused võimaliku käibemaksu​-
kohustuslasena registreeringu kuritarvitamise kohta kinnitust ka maksumenetluses.
KOLLEEGIUMI SEISUKOHT
10. Kassatsiooniastmes on vaidluse all, kas täidetud olid eeldused OÜ Vollmond käibemaksu​-
kohustuslaste registrist kustutamiseks.
11. Vaidlustatud otsusega kustutati OÜ Vollmond käibemaksukohustuslaste registrist põhjusel, et
äriühing ei esitanud piisavalt tõendeid ettevõtlusega tegelemise tõendamiseks, ning vältimaks käibe​-
maksukohustuslase numbri kuritarvitamist (vaidlustatud otsuse p 3, lg 15, I kd, tl 28 pöördel).
Registrist kustutamise õigusliku alusena on maksuhaldur viidanud KMS § 22 lg-le 31 (vaidlustatud
otsuse sissjuhatuse lg 3, I kd, tl 23).
12. KMS § 22 lg 31 kohaselt on maksuhalduril õigus kustutada registrist maksukohustuslane, kes ei
tegele Eestis ettevõtlusega. Kui maksukohustuslase ettevõtlusega tegelemine ei ole piisavalt
tõendatud, on maksuhalduril õigus nõuda maksukohustuslaselt lisatõendeid või koguda neid omal
algatusel. Maksuhaldur teatab maksukohustuslasele registrist kustutamise kavatsusest kirjalikult ning
annab tähtaja ettevõtlusega tegelemise tõendamiseks. Kui ettevõtlusega tegelemine ei ole ettenähtud
tähtaja jooksul tõendatud, kustutab maksuhaldur maksukohustuslase registrist.
KMS § 22 lg 31 lisati KMS-i 1. jaanuaril 2006 jõustunud käibemaksuseaduse ja maksukorralduse
seaduse muutmise seadusega. Selle seaduse eelnõu (740 SE) seletuskirja järgi oli sätte lisamine
vajalik, kuna maksuhalduril puudus kehtiva seaduse alusel võimalus kustutada ettevõtlusega mitte​-
tegelev firma käibemaksukohustuslaste registrist, kuid selliseid firmasid kasutatakse maksupettuste
toimepanemiseks. Maksuhaldurile anti sättega ka õigus nõuda kahtluse korral maksukohustuslaselt
tõendeid ettevõtlusega tegelemise kohta.
Sätte sõnastusest tulenevalt on maksuhalduril KMS § 22 lg 31 alusel õigus käibemaksukohustuslaste
registrist kustutada maksukohustuslane, kes ei tõenda Eestis ettevõtlusega tegelemist.
13. Praeguses asjas kohustas maksuhaldur 4. veebruari 2014. a korraldusega nr 12.2-3/21299-1 (II kd,
tl 7) KMS mõistes ettevõtlusega tegelemise kontrollimiseks OÜ Vollmond esindusõiguslikku isikut
ilmuma selgituste andmiseks MTA-sse ja esitama 1. jaanuarist kuni 12. veebruarini 2014
ettevõtlusega tegelemist tõendavad majandustegevuse dokumendid (raamatupidamise alg​-
dokumendid, kassa dokumendid, lepingud, pearaamat, sisekorraeeskirjad jm). Korralduses sisaldus
ka hoiatus, et ettevõtlusega tegelemist tõendavate dokumentide esitamata jätmise korral kustutatakse
isik käibemaksukohustuslaste registrist.
OÜ Vollmond volitatud esindaja ilmus MTA-sse ja andis seletusi ning hiljem vastas e-kirjaga
seletuste andmisel vastamata jäänud küsimustele. Äriühing esitas 46 lehel dokumendid erinevate
äriühingutega tehtud tehingute kohta ja valikulised väljavõtted äriühingu pangakontodest. Samas ei
ole vaidlust selle üle, et äriühing ei esitanud kõiki maksuhalduri 4. veebruari 2014. a korralduses
nõutud dokumente.
14. Vaidlustatud otsuses leidis maksuhaldur, et esitatud dokumendid ning OÜ volitatud esindaja
seletused ei ole ettevõtluse tõendamiseks piisavad. Maksuhalduri hinnangul esitas äriühing
dokumendid ainult nende äriühingute kohta, kes reaalselt tegutsevad ning kellele tehtud ülekanded
moodustavad kõigist äriühingu vaadeldaval ajavahemikul tehtud väljaminekutest 12,59%. Kaebaja ei
täitnud kaasaaitamiskohustust, jättes esitamata maksuhalduri nõutud muud dokumendid. Volitatud
esindaja seletused on üldsõnalised. Maksuhaldur selgitas ise välja, et ülejäänud osas (87,41%) on
äriühing teinud tehinguid äriühingutega, kes ei ole maksuhaldurile kättesaadavad.
OÜ Vollmond leiab, et esitatud dokumentidega on tema ettevõtlus piisavalt tõendatud. Tehingute,
mille toimumist MTA kahtluse alla ei seadnud, maht ületab KMS § 19 lg-s 1 toodud määra, mille
ületamisel tekib isikul käibemaksukohustuslasena registreerimise kohustus.
15. Kolleegium on varem märkinud, et KMS § 22 lg 3¹ sõnastusest ja seaduseelnõu 740 SE seletus​-
kirjast tulenevalt on ettevõtlusega tegelemise tõendamise kohustus maksukohustuslasel (Riigi​kohtu
halduskolleegiumi 7. mai 2015. a otsus asjas nr 3-3-1-17-15, p 15). Seega on ettevõtlusega tegelemise
tõendamine eelkõige maksukohustuslase ülesanne. Kui maksukohustuslane on esitanud ettevõtlusega
tegelemise tõendamiseks piisavalt dokumente ja andnud seletusi, ei saa asjaolu, et ta ei esitanud kõiki
maksuhalduri nõutud dokumente, või etteheited tema maksu​käitumisele, anda alust järelduseks, et ta
ei tegele ettevõtlusega või et ta ei ole ettevõtluse tõendamiseks dokumente esitanud.
Maksukorralduse seaduse (MKS) 10 lg 3 järgi viib maksuhaldur menetluse läbi võimalikult lihtsalt,
kiirelt ja efektiivselt, vältides üleliigseid kulutusi ja ebamugavusi, järgides sealjuures haldus​-
menetluse üldpõhimõtteid ja tagades menetlusosaliste õiguste kaitse. Ettevõtlusega tegelemise
kontrolli puhul on tegemist maksukontrolli eriliigiga, mille tulemuseks võib olla isiku registrist
kustutamine. Ettevõtlusega tegelemise kontrolli eesmärgiks ei ole isiku maksude arvestamise ja
tasumise õigsuse kontroll ega isiku maksukohustuse kindlaksmääramine.
Praegusel juhul alustas maksuhaldur isiku ettevõtlusega tegelemise kontrolli, nõudes isikult
praktiliselt kõigi kontrollitava ajavahemiku raamatupidamisdokumentide esitamist. Selline nõutavate
dokumentide maht on omane maksude arvestamise ja tasumise kontrollile (üksikjuhtumi kontroll või
revisjon). Ettevõtlusega tegelemise kontrollimisel pole sellises mahus ettevõtte raamatu​pidamise
dokumentide esitamine vajalik. Samuti väljub ettevõtlusega tegelemise kontrolli raamidest
üksikasjaliku teabe nõudmine isiku kõigi tehingute ja tehingupartnerite kohta.
16. OÜ Vollmond esitas maksuhaldurile ettevõtlusega tegelemise tõendamiseks arved, mille kohaselt
ta soetas erinevatelt äriühingutelt kütust ja transporditeenust, samuti audiitorbüroo arve ja arve
toonerikassettide soetamise kohta. Ka esitas kaebaja pangakontode väljavõtted nende tehingute kohta
ning arved ja osaliselt pangakontode väljavõtted kütuse müügi kohta (II kd, tl 12–36). OÜ Vollmond
volitatud esindaja on kinnitanud maksuhaldurile äriühingu ettevõtlusega tegelemist ja andnud selle
kohta seletused (II kd, tl 9–10, 60–62 ja 64).
Maksuhaldur ei seadnud kahtluse alla kaebaja esitatud dokumentidele vastavaid tehinguid, kuid
leidis, et tehingud on vormistatud eesmärgil, et OÜ-d Vollmond ei saaks kustutada käibemaksu​-
kohustuslaste registrist. Ka ei võimaldanud esitatud dokumendid maksuhalduri hinnangul saada
täielikku ülevaadet OÜ Vollmond ettevõtlusest. Lisaks avaldas maksuhaldur arvamust, et reaalselt
tegutsevate ettevõtetega näidatud tehingud ei tee usutavaks kogu kaebaja tegevust. Maksuhaldur
heitis kaebajale ette, et see ei esitanud andmeid kõigi väidetavate tehingute kohta ja kõiki
maksuhalduri nõutud dokumente.
Maksuhaldur ei ole vaidlustatud haldusaktis asunud seisukohale, et kaebaja esitatud dokumentide
põhjal tehtud tehingute puhul on tegemist näilike tehingutega, kus liikusid ainult arved ning mida
MKS § 83 lg 4 alusel ei võeta maksustamisel arvesse. Selle tõttu ei saa praegusel juhul kaebaja
esitatud dokumente tema ettevõtlusega tegelemise hindamisel arvestamata jätta.
Halduskohtu otsuses puudub analüüs, kas äriühingu esitatud dokumendid tõendavad ettevõtlusega
tegelemist. Ringkonnakohus märkis otsuse p-s 13, et käibemaksukohustuslaste registrist kustutamine
võib olla seaduse eesmärgiga kooskõlas ka olukorras, kus ei ole alust eitada vähe​olulises osas
ettevõtluse toimumist, kuid maksuhalduril esineb põhjendatud kahtlus, et äriühingu varjatud
eesmärgiks on võimalike käibemaksupettuste toimepanemine, ning maksukohustuslane ei ole suutnud
seda kahtlust ümber lükata.
17. KMS § 2 järgi on ettevõtlus KMS tähenduses isiku iseseisev majandustegevus, mille käigus
võõrandatakse kaupa või osutatakse teenust, olenemata tegevuse eesmärgist või tulemustest.
Ettevõtluse mõiste sisustamisel ei ole seatud tingimusi majandustegevuse ulatusele. Ringkonna​kohus
ei seadnud kahtluse alla, et OÜ Vollmond tegi kontrollitaval perioodil kauba ostu ja müügi tehinguid
ja tegeles seega ettevõtlusega KMS tähenduses. Seetõttu on ringkonnakohus tuvastanud, et OÜ
Vollmond tegeles kontrollitud perioodil ettevõtlusega.
18. Kolleegium ei nõustu ringkonnakohtuga, et hoolimata sellest, et isiku ettevõtlusega tegelemine on
tõendatud, võib isiku käibemaksukohustuslaste registrist kustutada, kui maksuhalduril on
põhjendatud kahtlus, et äriühingut kasutatakse käibemaksupettuste toimepanemiseks, ning isik ei ole
suutnud seda kahtlust ümber lükata. KMS-s puudub selline alus isiku käibemaksukohustuslaste
registrist kustutamiseks. Seetõttu ei saa sellisel alusel isiku registrist kustutamine olla õiguspärane ka
siis, kui maksuhalduri kahtlused hilisemas kontrollimenetluses kinnitust leiavad. Registrist
kustutamine KMS § 22 lg 31 alusel oleks õiguspärane, kui isik ei ole tõendanud ettevõtlusega
tegelemist. Alust isiku käibemaksukohustuslaste registrist kustutamiseks ei ole võimalik tuletada ka
Euroopa Nõukogu direktiivi 2006/112/EÜ eesmärkidest ega Euroopa Kohtu 14. märtsil 2013. a
kohtuasjas nr C-527/11 tehtud otsuses märgitust, mille kohaselt on liikmesriikidel kohustus tagada, et
kanded maksukohustuslaste registris oleksid õiged, et kindlustada käibemaksusüsteemi nõuetekohane
toimimine.
19. Ka muud vaidlustatud otsuses toodud põhjendused ei anna alust isiku käibemaksukohustuslaste
registrist kustutamiseks. Olukorras, kus isik on ettevõtluse tõendamiseks esitanud tehingute kohta
arved ning pangaväljavõtted, ning tehingupartnerid on kinnitanud tehingute toimumist, ei oma
ettevõtluse tõendamise seisukohast olulisemat tähendust dokumendid isiku teiste tehingute kohta,
kanded pearaamatus või äriühingu sisekorraeeskirjad, mille esitamata jätmist maksuhaldur ja kohtud
kaebajale ette heidavad.
Maksuhaldur heidab kaebajale ette ka seda, et kaebaja juhatuse liige on jätnud täitmata maksuhalduri
korralduse ilmuda maksuhalduri juurde suuliste selgituste andmiseks OÜ Vollmond ettevõtluse kohta.
MKS § 60 lg 3 kohaselt kui maksukohustuslase volitatud esindaja ei anna teavet või tema poolt antud
teave on vastuoluline või ebapiisav, on maksuhalduril õigus pöörduda teabe saamiseks
maksukohustuslase poole. Samas ei anna maksuhalduri kahtlus, et äriühingu juhatuse liige on
variisik, või see, et juhatuse liige ei täida korraldust isiklikult maksuhalduri juurde ilmuda, alust isiku
registrist kustutamiseks olukorras, kus isik on ettevõtlusega tegelemist tõendanud muude
dokumentidega.
See, et isik jättis osa maksuhalduri nõutud dokumentidest esitamata, ei ole isiku käibemaksu​-
kohustuslaste registrist kustutamise aluseks. OÜ Vollmond esitatud dokumentidele vastavate
tehingute maksustatav käive ületas määra, millest alates isikul tekib KMS § 19 lg 1 alusel kohustus
ennast maksukohustuslasena registreerida. Kuna maksuhaldur ei näidanud, et kaebaja esitatud
dokumentide alusel tehtud tehingud oleksid olnud näilised, olnuks kaebajal ka registrist kustutamisel
kohustus end maksukohustuslasena registreerida.
Nõustuda ei saa maksuhalduri seisukohaga, et käibemaksusüsteemi nõuetekohase toimimise
eesmärgil peab MTA-l põhjendatud kahtluse puhul olema võimalik registreeringu kuritarvitamise
korral maksukohustuslane käibemaksukohustuslaste registrist kustutada. Kui isikul on ka tegelik
ettevõtlus, ei saa isiku käibemaksukohustuslaste registrist kustutamist kasutada sunnivahendi või
tõkendina maksupettuste toimepanemise korral. MTA peab järgima isiku käibemaksukohustuslaste
registrist kustutamisel KMS vastavaid sätteid, mis ei näe ette, et MTA soovitud alusel saaks isiku
registrist kustutada.
Kui maksuhalduril tekib põhjendatud kahtlus, et ettevõtja on rikkunud maksualaseid õigusakte (nt
esitanud võltsarveid või teinud ettevõtlusega mitteseotud väljamakseid), siis on tal võimalus
rakendada järgmisi meetmeid:
- alustada maksukontrolli maksude määramiseks maksuotsusega (kusjuures saaks määrata
käibemaksu võltsarvetelt ning tulumaksu ettevõtlusega mitteseotud väljamaksetelt);
- taotleda MKS § 1361 alusel luba teha täitetoiminguid enne maksuotsuse tegemist, mh arestida
pangakonto ja ostjatele esitatud arvetest tulenevad nõuded;
- alustada väärteo- või kriminaalmenetlust maksuõigusrikkumise menetlemiseks ning vajadusel
rakendada kriminaalmenetluses teabe kogumiseks jälitustoiminguid ning taotleda vara arestimist
kuritegelikul teel saadud tulu konfiskeerimise tagamiseks.
20. Eeltoodud põhjustel on kaebaja kustutatud KMS § 22 lg 3¹ alusel käibemaksukohustuslaste
registrist õigusvastaselt. Kassatsioonkaebus tuleb rahuldada. MTA 31. märtsi 2014. a otsus nr 12.2-
3/21299-12 ja kohtute otsused kaebuse rahuldamata jätmise kohta tuleb tühistada.
21. Kuna Riigikohus teeb otsuse asja uueks arutamiseks saatmata, muudab ta halduskohtumenetluse
seadustiku (HKMS) § 109 lg 4 alusel menetluskulude jaotust. HKMS § 108 lg 1 järgi kannab
menetluskulud pool, kelle kahjuks otsus tehti. HKMS § 109 lg 6 kohaselt mõistab kohus välja üksnes
vajalikud ja põhjendatud menetluskulud.
Kaebaja menetluskuludeks asjas on kaebuselt ja esialgse õiguskaitse taotluselt tasutud riigilõiv 30
eurot, apellatsioonkaebuselt tasutud riigilõiv 15 eurot ning tasutud kautsjon 25 eurot. Muude
menetluskulude kohta ei ole kaebaja dokumente esitanud. Kaebaja tasutud riigilõiv on vajalik ja
põhjendatud menetluskulu, mis tuleb vastustajalt kaebaja kasuks välja mõista. Kassatsioonkaebuse
esitamisel tasutud kautsjon tuleb HKMS § 107 lg 4 esimese lause alusel tagastada.


Tõnu Anton, Indrek Koolmeister, Viive Ligi

                                                                 MÄÄ RUS

Kohus                                          Tartu Ringkonnakohus
Kohtukoosseis                                  Tiina Pappel, Madis Ernits, Agu Timmi
Määruse tegemise aeg ja koht                   20.06.2016, Tartu
Haldusasja number                              3-16-914
Haldusasi                            Igor Abdulajevi kaebus Tallinna Vangla tekitatud
                                     mittevaralise kahju eest hüvitise summas 3185 eurot
                                     väljamõistmiseks
Vaidlustatud kohtulahend                       Tartu Halduskohtu 30.05.2016. a määrus
Menetluse alus ringkonnakohtus                 Igor Abdulajevi määruskaebus
Asja läbivaatamine                             Kirjalik menetlus
 Menetlusosalised                     Kaebaja Igor Abdulajev
                                      Vastustaja Tallinna Vangla




 RESOLUTSIOON
 Jätta Igor Abdulajevi määruskaebus rahuldamata ja Tartu Halduskohtu 30.05.2016. a
 määrus muutmata.

 EDASIKAEBAMISE KORD
 Määruse peale võib esitada määruskaebuse otse Riigikohtule 15 päeva jooksul määruse
 kättetoimetamisest arvates.

 ASJAOLUD
 1. Kinnipeetav Igor Abdulajev esitas Tallinna Vanglale taotluse mittevaralise kahju summas
 3185 eurot hüvitamise nõudes seonduvalt Tallinna Vanglas ajavahemikul 07.06.2007-09.02.2010
 ebainimväärsetes vangistustingimustes viibimisega. Tallinna Vangla registreeris nimetatud
 taotluse 19.04.2016 nr-ga 5-37/16/85-1 ning tagastas 25.04.2016. a otsustusega nr 5-37/16/85-2
 läbivaatamatult kahju hüvitamise nõude esitamise tähtaja ületamise ning selle ennistamata
 jätmise tõttu.

 2. I. Abdulajev esitas 11.05.2016 Tartu Halduskohtule kaebuse Tallinna Vangla tekitatud
 mittevaralise kahju eest hüvitise summas 3185 eurot väljamõistmiseks. Kaebuse kohaselt
 alandati kaebaja inimväärikust ja kahjustati tervist Tallinna Vanglas perioodil 07.06.2007-
 09.02.2010 halbades kinnipidamistingimustes hoidmisega. Kaebus sisaldas taotlusi ennistada
 kaebuse esitamise tähtaeg riigivastutuse seaduse (RVastS) § 17 lg 3 ja halduskohtumenetluse
 seadustiku (HKMS) § 46 lg 4 alusel ning anda menetlusabi riigilõivu tasumisest vabastamiseks.

 3. Tartu Halduskohus tagastas 30.05.2016. a määrusega I. Abdulajevi kaebuse koos lisadega
 HKMS § 121 lg 1 p 4 alusel (resolutsiooni p 1) ja jättis kaebetähtaja ennistamise taotluse ja
 menetlusabi taotluse riigilõivu tasumisest vabastamiseks läbi vaatamata (resolutsiooni p 2).
 Halduskohtu määruse kohaselt tagastas Tallinna Vangla kaebaja kahju hüvitamise taotluse, kuna
 see oli esitatud kaebetähtaega ületades ja kaebetähtaja ennistamiseks puudus alus. Riigikohtu
 praktikast (27.04.2016 otsus nr 3-3-1-68-15 p 10) tuleneb, et kui kaebaja ei käitu kohtueelses
 menetluses nõuetekohaselt, näiteks ei esita vaiet või kahju hüvitamise taotlust tähtaegselt ja
menetlus lõpetatakse seetõttu õiguspäraselt vaide või taotluse tagastamisega, ei ole hilisem
kaebus kohtule HKMS § 47 lgst 1 tulenevalt lubatav.
Halduskohus mõistab kohtule esitatud kaebust hüvitamiskaebusena. Kuigi I. Abdulajev ei ole
sõnaselgelt vaidlustanud Tallinna Vangla 25.04.2016. a otsust nr 5-37/16/85-2, peab kohus
vajalikuks sisuliselt kontrollida kohtueelses menetluses tehtud vastustaja otsust.
Isegi juhul, kui lugeda I. Abdulajevi 18.04.2016 kahju hüvitamise taotluses välja toodud periood
jätkuvaks toiminguks ning RVastS § 17 lg-s 3 sätestatud kaebetähtaja kulgemise alguseks
jätkuva toimingu lõppu, s.o 09.02.2010, on kahju hüvitamise taotlus vanglale esitatud ilmselgelt
kolme aastast kaebetähtaega ületades. Jätkuva toimingu lõpust lähtudes pidi I. Abdulajev
esitama kahju hüvitamise taotluse hiljemalt 09.02.2013. Samas ei ole Riigikohtu seisukohtadest
tulenevalt välistatud, et kahju hüvitamise taotluse esitamise tähtaeg pidi hakkama kulgema juba
varem. Seega leidis Tallinna Vangla õigesti, et mittevaralise kahju hüvitamise taotlus vanglale
on esitatud kaebetähtaega rikkudes.
Halduskohus nõustub vangla seisukohaga, et kahju hüvitamise taotluse esitamise tähtaja
ennistamiseks puudusid alused. Objektiivseid põhjendusi tähtaja ennistamiseks ei ole I.
Abdulajev kohtueelses menetluses välja toonud ja Tallinna Vangla tagastas I. Abdulajevi kahju
hüvitamise taotluse õiguspäraselt.
Kuna I. Abdulajevi kaebus halduskohtule on esitatud tähtaegselt, puudub vajadus kaebuse
esitamise tähtaja ennistamise avalduse lahendamiseks. Kui kaebaja vastavat taotlust tuleb mõista
kui soovi vanglale esitatud kahju hüvitamise taotluse tähtaja ennistamiseks, siis sellele on
halduskohus oma hinnangu juba andnud Tallinna Vangla 25.04.2016. a otsuse nr 5-37/16/85-2
sisulisel analüüsil. Kuivõrd kaebus kuulub tagastamisele, ei ole vajalik võtta seisukohta esitatud
menetlusabi taotluse osas ja vastav taotlus jääb samuti läbi vaatamata.

MÄÄRUSKAEBUSE ESITAJA TAOTLUS JA PÕHJENDUSED

4. I. Abdulajev esitas määruskaebuse, milles palub Tartu Halduskohtu 30.05.2016. a määrus
tühistada.
Määruskaebuse kohaselt ei ole kaebaja halduskohtu määrusega nõus. Kaebajal on seoses
28.01.2015 avastatud psüühikahäiretega takistusi ja puudujääke. Tal puuduvad juriidilised
teadmised. Arvestama peaks Riigikohtu lahendiga nr 3-2-1-170-15, õiguskantsleri ning
Piinamise ja Ebainimliku või Alandava Kohtlemise või Karistamise Tõkestamise Euroopa
Komitee (CPT) seisukohtadega ning Euroopa Inimõiguste Kohtu (EIK) lahendiga asjas Tunis vs
Eesti.

RINGKONNAKOHTU PÕHJENDUSED

5. Ringkonnakohus leiab, et Tartu Halduskohtu 30.05.2016. a määrus tuleb jätta muutmata ja
I. Abdulajevi määruskaebus rahuldamata. Ringkonnakohus nõustub halduskohtu seisukohtadega
ega pea vajalikuks neid korrata (HKMS §-d 203 lg 2 ja 201 lg 4).
Seoses määruskaebusega märgib ringkonnakohus järgmist.

6. Vaidlust ei ole selle üle, et Tallinna Vangla tagastas I. Abdulajevi taotluse kahju hüvitamiseks
põhjusel, et taotlus oli esitatud pärast RVastS § 17 lg-s 3 ettenähtud tähtaega ning puudusid
objektiivsed põhjused menetlustähtaja ennistamiseks. HKMS § 47 lg 2 sätestab, et kui isik pidas
kinni nõude kohtueelseks lahendamiseks ettenähtud korrast, võib kaebuse selle nõudega esitada
30 päeva jooksul arvates päevast, kui isikule tehti teatavaks kohtueelset menetlust lõpetav
lahend, kui seadus ei sätesta teisiti. Vaidlust ei ole selle üle, et kaebaja pöördus halduskohtusse
enne            30 päeva möödumist Tallinna Vangla poolt kaebaja kahju hüvitamise taotluse
tagastamisest. Seega oli kaebus HKMS § 47 lg 2 alusel tähtaegne.

7. Halduskohus kontrollis ka kaebaja poolt nõude kohtueelseks lahendamiseks ettenähtud korra
järgimist ja leidis õigesti, et kahju hüvitamise taotlus vanglale esitati ilmselgelt kolme aastast
2                                               2
kaebetähtaega ületades. Nõude kohtueelseks lahendamiseks ettenähtud korra järgimist ei saa
järeldada ainult VangS § 11 lg 8 põhjal, mis võimaldab pöörduda halduskohtu poole ka juhul, kui
vangla on taotluse tagastanud. HKMS § 47 lg 2 järgi tuleb kontrollida ka seda, kas isik pidas
kinni nõude kohtueelseks lahendamiseks ettenähtud korrast. Kohtusse pöörduja ei ole järginud
nõude kohtueelseks lahendamiseks ettenähtud korda muuhulgas juhul, kui taotlust
haldusorganile ei ole esitatud tähtaegselt. Kui kaebaja ei käitu kohtueelses menetluses
nõuetekohaselt – näiteks jätab kõrvaldamata kaebuses esitatud puudused, ei esita vaiet
tähtaegselt vms – ja menetlus lõpetatakse seetõttu õiguspäraselt vaide läbi vaatamata jätmisega,
siis ei ole ka hilisem kaebus HKMS § 47 lg-st 1 tulenevalt lubatav (vt K. Merusk, I. Pilving
„Halduskohtumenetluse seadustik. Kommenteeritud väljaanne.“ 2013, lk 202). Kuna kaebaja
esitas vanglale kahjuhüvitise taotluse seoses vanglas valitsenud tingimustega, pidi kaebaja
kahjust teada saama juba Tallinna Vanglas viibides. Vangla jätkuva õigusvastase tegevuse korral
hakkas kahjuhüvitise nõude esitamise 3aastane tähtaeg kulgema seega Tallinna Vanglast
lahkumisele järgneval päeval ehk 10.02.2010. Taotlus Tallinna Vanglale on koostatud
18.04.2016 ning Tallinna Vanglas registreeritud 19.04.2016. Seega ületas kaebaja taotluse
esitamiseks riigivastutuse seaduses ettenähtud tähtaega. Kaebaja seisukoht, nagu olnuks taotlus
tähtaegne, kuna 10 aastat kahju tekitamise ajast ei olnud taotluse esitamise hetkeks möödunud,
on ebaõige. RVastS § 18 lg 1 alusel taotluse läbivaatamisel peab haldusorgan kontrollima
taotluse esitaja poolt nii 10aastase kui ka 3-aastase tähtaja järgimist, vastasel juhul muutuks
kolmeaastase tähtaja järgimise kohustus sisutuks. Ka on mõlemad tähtajad seotud erinevate
sündmustega. Kui 3aastase tähtaja kulgemise algust arvestatakse kahjust teada saamisest, siis
10-aastase tähtaja kulgemise algust arvestatakse kahju tekitamise sündmusest.
Ringkonnakohus nõustub nii Tallinna Vangla kui ka halduskohtuga, et käesoleval juhul puudusid
objektiivsed põhjused taotluse esitamise tähtaja ennistamiseks. Kaebetähtaja ennistamise
objektiivseks põhjuseks ei saa lugeda seda, millal sai kaebaja teada vangla tingimuste
õigusvastasusest, kuna vastava teadmise puudumine ei takistanud kaebajal õigeaegselt
halduskohtusse pöörduda. Ka tuleb 3-aastast tähtaega pidada piisavalt pikaks selleks, et kahju
kannatanud isikul oleks soovi korral võimalik oma kaebeõigust realiseerida. Riigikohus on
leidnud, et kohtusse pöördumise õiguse mõningane kitsendamine on vajalik õiguskindluse
tagamiseks ja kohtusüsteemi ülekoormamise vältimiseks (RKHK 04.06.2013 määrus
nr 3-3-1-86-12, p 11).

8. Määruskaebuse rahuldamiseks ei anna alust ka määruskaebuse viited Riigikohtu lahendile
nr 3-2-1-170-15, kuna antud lahend on tehtud tsiviilasjas ja käsitleb tehingust tuleneva nõude
aegumistähtaegu kui kohustatud isik rikkus oma kohustusi tahtlikult. Käesolev haldusasi kuulub
avalik-õiguslike vaidluste hulka, mistõttu on viide nimetatud Riigikohtu lahendile asjakohatu.
Kaebaja viiteid õiguskantsleri ja CPT seisukohtadele saab arvestada asja sisulisel lahendamisel,
kuid praegusel juhul ei ole kaebaja kaebust menetlusse võetud.

9. Eeltoodust tulenevalt leiab ringkonnakohus, et kuna kaebaja ei pidanud kinni nõude
kohtueelseks lahendamiseks ettenähtud korrast, tagastas halduskohus õigesti I. Abdulajevi
kaebuse HKMS § 121 lg 1 p 4 alusel.



/allkirjastatud digitaalselt/   /allkirjastatud digitaalselt/   /allkirjastatud digitaalselt/
        Tiina Pappel                     Madis Ernits                     Agu Timmi




3                                               3

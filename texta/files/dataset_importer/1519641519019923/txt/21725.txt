                          KOHTUOTSUS
                              EESTI VABARIIGI NIMEL


Kohus                              Tartu Ringkonnakohus
Kohtukoosseis                      Üllar Roostoja, Kersti Kerstna-Vaks, Kai Kullerkupp
Otsuse tegemise aeg ja koht        9. märts 2016.a, Tartu
Tsiviilasja number                 2-14-61976
Tsiviilasi                         A, B, C ja D hagi A.J. vastu elatise nõudes
Tsiviilasja hind                   2098,80 eurot
apellatsioonikohtus
Vaidlustatud kohtulahend           Tartu Maakohtu 22. mai 2015.a otsus
Kaebuse esitaja ja kaebuse liik    A.J.i apellatsioonkaebus
Kohtuistungi toimumise aeg         Kirjalik menetlus
Menetlusosalised ja nende          Apellant (kostja): A.J. (isikukood XXXXXX), lepinguline
esindajad                          esindaja Janne Kivistik
                                   Vastustajad (hagejad):
                                   1. A (isikukood XXXXXX);
                                   2. B (isikukood XXXXXX);
                                   3. C (isikukood XXXXXX);
                                   4. D (isikukood XXXXXX);
                                   Vastustajate seaduslik esindaja K.J. (isikukood XXXXX),
                                   seadusliku esindaja lepinguline esindaja advokaat Grete Lüüs.

RESOLUTSIOON
1. Tühistada Tartu Maakohtu 22. mai 2015.a otsus osaliselt.
2. Teha tühistatud osas uus otsus, millega jätta rahuldamata A, B, C ja D hagi A.J.i vastu
elatise väljamõistmiseks alates hagi esitamisest 04.12.2014.a kuni 16.01.2016.a, lugedes
ülalpidamiskohustuse nimetatud ajavahemiku eest A.J.i poolt kõigi hagejate suhtes täies
ulatuses täidetuks.
3. Rahuldada osaliselt B hagi A.J.i vastu elatise väljamõistmiseks. Mõista A.J.ilt välja elatis
B kasuks alates 17. jaanuarist 2016.a summas 215 (kakssada viisteist) eurot kuus kuni B,
sündinud X. X XXXX.a, täisealiseks saamiseni.
4. Lugeda kohtuotsuse resolutsioon tervikuna sõnastatuks järgmiselt:
       „4.1. Jätta rahuldamata A, B, C ja D hagi A.J.i vastu kahju hüvitamiseks.
       4.2. Jätta rahuldamata A, B, C ja D hagi A.J.i vastu elatise väljamõistmiseks alates
       hagi esitamisest 04.12.2014.a kuni 16.01.2016.a, lugedes ülalpidamiskohustuse
       nimetatud ajavahemiku eest A.J.i poolt kõigi hagejate suhtes täies ulatuses
       täidetuks.
       4.3. Rahuldada osaliselt B hagi A.J.i vastu elatise väljamõistmiseks. Mõista A.J.ilt
       välja elatis B kasuks alates 17. jaanuarist 2016.a summas 215 (kakssada viisteist)
       eurot kuus kuni B, sündinud X. X XXXX.a, täisealiseks saamiseni.
       4.4. Elatis kanda K.J.i arvelduskontole nr XXXXXXXXXX, märkides makse
       selgituseks „elatis“.
       4.5. Menetluskulud jätta poolte endi kanda.
       4.6. Elatise väljamõistmise osas tunnistada kohtuotsus viivitamatult täidetavaks.
       4.7. Otsus toimetada kätte menetlusosalistele.“
5. Jätta ringkonnakohtus kantud menetluskulud poolte endi kanda.


Edasikaebamise kord             Otsuse peale võib esitada kassatsioonkaebuse Riigikohtule 30 päeva
                                jooksul otsuse kättetoimetamisest.
                                Hagimenetluses         Riigikohtus      võib       menetlusosaline
                                menetlustoiminguid teha ning avaldusi ja taotlusi esitada üksnes
                                vandeadvokaadi vahendusel, kui seaduses ei ole sätestatud teisiti.
                                Juhul, kui menetlusosaline taotleb menetlusabi, peab ta esitama
                                tähtaja kestel kassatsioonkaebuse. Kaebuse põhjendamiseks või
                                riigilõivu tasumiseks või kaebuses esineva sellise puuduse
                                kõrvaldamiseks, mis on seotud menetlusabi taotlemisega, annab
                                kohus mõistliku tähtaja pärast menetlusabi taotluse lahendamist, kui
                                nimetatud taotlus ei ole esitatud põhjendamatult või tähtaja
                                pikendamise eesmärgil.

MENETLUSOSALISTE NÕUDED, VASTUVÄITED JA PÕHJENDUSED
1. A, B, C ja D esitasid 04.12.2014.a Tartu Maakohtule hagi A.J.i vastu elatise ja kahjuhüvitise
väljamõistmiseks.
Hagiavalduse kohaselt kasvatab laste ema K.J. alates augustist 2014.a lapsi üksinda ning laste
isa ei anna laste ülalpidamiseks piisavalt rahalisi vahendeid.
Kostja asus Päästeameti Põhja päästekeskusesse Tallinnas tööle alates oktoobrist 2012.a ega ole
sellest ajast peale täitnud vajalikus ulatuses ülalpidamiskohustust. Hagejad möönsid, et kostja


                                              2
on tasunud perekonna varasema ühise elukoha (XXX vallas) elektri-, prügi- ning
kindlustusmakseid, kuid võttes arvesse perekonna suurust ning kulutusi ei ole see piisav panus
laste ülalpidamiseks. Augustis 2014.a asusid hagejad elama XXX
Kostja on tasunud hagejate toiduraha 236 eurot ning noorima lapse lasteaiatasu 219 eurot.
Oktoobris 2014.a tegi kostja hagejate seaduslikule esindajale ülekande summas 790 eurot laste
ülalpidamiseks. Seega on kostja hagejate ülalpidamiseks perioodil 04.12.2014.a kuni
hagiavalduse esitamiseni andnud kokku 1481,19 eurot. Aastal 2014 oli elatise miinimum
177,50 eurot, seega oleks kostjal tulnud hagejaid üleval pidada kokku summas 8520 eurot.
Hagejate eest tasub nende igapäevaseid kulusid nende seaduslik esindaja K.J., mistõttu on
õigustamatu kostja poolt elatise tasumine alaealiste laste arveldusarvetele.
Hagejad palusid elatise välja mõista tagasiulatuvalt alates 02.12.2013.a kokku summas 6968,81
eurot (PKS § 108).
2. Kostja vaidles hagile vastu leides, et hagiavalduses esitatud asjaolud on moonutatud.
Kostja asus Päästeameti Põhja päästekeskusesse Tallinnas tööle alates oktoobrist 2012.a
(Päästeametis töötab kostja alates 1994.a), mis oli pere ühine otsus. Hagejate seaduslik esindaja
jäi koos hagejatega elama abikaasade ja laste ühisesse koju XXXX vallas.
Kostja ei nõustu väidetega, mille kohaselt kostja ei ole toetanud laste kooliskäimist, ei ole
ostnud neile riideid ja toitu ega toetanud neid ka muul moel rahaliselt üle kahe aasta.
Kostja on tasunud igakuiseid kommunaalarveid seoses laste elukohaga (XXXX). Samuti on
kostja tasunud laste endi kontole taskuraha alates septembrist 2014.a. Kostja nõustub tasuma
lastele elatist, kuid ei soovi seda teha nende ema K.J.i kontole, kuna tema senise käitumise
tulemusena on kostja silmis tegemist ebausaldusväärse isikuga.
Kostja ning hagejate seaduslik esindaja leppisid suusõnaliselt kokku, et kostja tasub kõik arved,
mis on seotud lastega ning millised K.J. edastab kostjale, kannab laste arvetele taskuraha laste
tarbeks ning annab lisaks hagejate seaduslikule esindajale söögiraha 200 eurot kuus. Seda
kokkulepet on kostja ka täitnud ning tõendanud. K.J. on vastava kokkuleppe olemasolu
kinnitanud 06.04.2015.a toimunud kohtuistungil. Kostja on alates septembrist 2014.a kandnud
lisaks K.J.i sissetulekutele 200 eurot toiduraha ning lastele taskuraha, mis kokku moodustab
umbes 1 300 eurot. Samuti on kostja kandnud ühise majapidamise eest kõik kulutused, tasunud
laste lasteaiaarveid, kooliga seotud kulud, mis kinnitust, et kostja on osalenud aktiivselt laste
ülalpidamises.
Detsembris 2014.a maksis kostja lastele elatist summas 200 eurot hagejate seadusliku esindaja
arveldusarvele ja lisaks A arvele 30 eurot selgitusega „A ja B taskuraha detsember 2014“ ning
B arvele 30 eurot selgitusega „C ja D taskuraha detsember 2014“.
Kostjal on veel üks alaealine ülalpeetav E (sünd. XXXX.a).
Kostja ei nõustunud, nagu oleks laste huviringidest loobumine seotud kostja kolimisega
Tallinnasse ja väidetava temapoolse rahalise toetuse puudumisega. Kostja hinnangul on laste
seaduslik esindaja esitanud konto väljavõtteid valikuliselt.
Kostja on seisukohal, et makstava elatise suurus kuus võiks olla 400 eurot. Kostja ei nõustu
tagasiulatuva elatise väljamõistmisega, kuivõrd poolte kooselu lõppes faktiliselt 15.08.2014.a,
mistõttu puudub alus elatise väljamõistmiseks tagasiulatuvalt alates 01.12.2013.a.


MAAKOHTU LAHEND



                                               3
3. Tartu Maakohus rahuldas A, B, C ja D hagi A.J.i vastu elatise väljamõistmiseks ja kahju
hüvitamiseks osaliselt ja mõistis välja A.J.ilt iga lapse kohta alates 04.12.2014.a kuni
31.04.2015.a elatise 160,24 eurot kuus ja alates 01.05.2015.a elatise 158,30 eurot kuus kuni
lapse täisealiseks saamiseni. Elatis tuleb kanda K.J.i arvelduskontole nr XXXXXXXXX
selgitusega „elatis“.
Maakohus jättis rahuldamata A, B, C ja D hagi A.J.i vastu kahju hüvitamiseks.
Menetluskulud jättis maakohus poolte endi kanda.
4. Maakohus tuvastas esitatud sünnitunnistuste alusel, et hagejad, A, B, C ja D on kostja A.J.
alaealised lapsed, kes elavad oma isast lahus alates augustist 2014.a.
Maakohus leidis, et hagejad ei ole tõendanud, et kostja ei ole perioodil 02.12.2013.a kuni
august 2014.a osalenud ülalpidamise andmises. Kostja on esitanud tõendid, millest nähtub, et
kostja on tasunud laste toidurahasid X vallavalitsusele ja ühise elamispinna kulusid. Kostja on
kinnitanud, et vaatamata töötamisele Tallinnas osales ta laste kasvatamises eluotstarbeliste
vahendite ja laste arenguks vajalike esemete soetamise ning eluasemekulude kandmise kaudu
(PKS § 100 lg 2).
Maakohus tuvastas, et hagejate seadusliku esindaja ja kostja vahel oli suusõnaline kokkuleppe,
et alates septembrist 2014.a toetab kostja lapsi 200 euroga kuus makstava toiduraha näol, lisaks
annab taskuraha lastele (1 euro/koolipäevas lapse kohta) ja tasub kõik esitatud jooksvad kulud
seoses lastega. Seda kokkulepet on kostja ka täitnud ning tõendanud. Maakohus leidis, et
kokkulepe ei välista ega piira seadusest tuleneva nõude esitamist, arvestades kokkuleppega
ettenähtut, kuid kuna kostja on ülalpidamiskohustust täitnud vastavalt poolte vahel sõlmitud
kokkuleppele, ei ole tagasiulatuva elatise väljamõistmine võimalik.
Maakohus asus seisukohale, et hagiavalduse esitamist tuleb käsitleda kui eelneva kokkuleppe
ülesütlemist ning uue elatise suuruse kindlaksmääramise taotlust. Seega hindas maakohus
millises ulatuses on elatise väljamõistmine põhjendatud ning millises ulatuses on kostja oma
kohustused käesolevaks ajaks juba täitnud (PKS § 99, § 102).
Maakohus arvestas elatise suuruse määramisel kostja poolt avaldatud eluasemekuludega
summas 300 eurot ja kostja viienda alaealise lapse E’ga (sünd. XXXX.a).
5. Maakohus tuvastas, et A.J.i igakuiseks sissetulekuks on 1250 eurot (tl 138) ja leidis, et kostja
minimaalse äraelamise tagamiseks on põhjendatud sellest maha arvata eluasemekulud summas
300 eurot. Maakohus lahutas kostja sissetulekust vajalikud elamiskulud summas 300 eurot
1250-300= 950 ning jagas saadud summa võrdselt tema ja viie lapse vahel, saades summaks
158,30 (950÷6) eurot. A.J.i igakuisest sissetulekust jääb temale ja igale lapsele kuulub
tasumisele elatis summas 158,30 eurot lapse kohta kuus, hagejate peale kokku 633,30 eurot.
Maakohus selgitas, et kuigi igakuine elatis hagejatele jääb allapoole seaduses ettenähtud
miinimummäära ja katab vaid hagejate minimaalsed vajadused, vastab elatis nimetatud määras
kohustatud vanema varalisest seisundist tulenevale võimalusele ülalpidamist anda, säilitades
siinjuures kostjale endale minimaalse toimetuleku ning minimaalselt vajaliku elustandardi –
kostja käsutusse jääb pärast ülalpidamiskohustuste täitmist ning eluasemekulude kandmist
samuti 158,3 eurot.
Maakohus leidis, et kostja poolt laste ülalpidamiseks tasutud summad alates hagi esitamisest
kuni kohtuotsuse tegemiseni tuleb väljamõistetud elatisest maha arvata. Samuti kuuluvad
elatisest maha arvamisele kostja poolt laste kontodele kantud taskurahad, kuna eelnev poolte
kokkulepe nägi seda ette ühe osana laste vajaduste rahuldamiseks.




                                                4
Maakohus jättis elatisena arvestamata kostja kulutused hagejate seadusliku esindaja õppelanu
tasumiseks ning kulutused vanemate ühisomandis olnud elamule, kuivõrd lapsed ei elanud sel
ajal enam antud kinnistul.
Kohtu arvestuste kohaselt on kostja laste ülalpidamiseks alates hagi esitamisest detsembris
2014 panustanud järgmiselt:
1) detsembris 2014.a 589,42 eurot, seega iga lapse kohta 147,36 eurot. Kostjal tuleb iga hageja
kohta tasuda detsembri 2014.a eest veel 158,3-147,46=10,94 eurot;
2) jaanuaris 2015.a 358,06 eurot, s.o iga lapse kohta 89,515 eurot. Kostjal tuleb iga hageja
kohta tasuda jaanuari 2015.a eest veel 158,3-89,515=68,79 eurot;
3) veebruaris 2015.a 524,92 eurot, s.o iga lapse kohta 131,23 eurot. Kostjal tuleb iga hageja
kohta tasuda veebruari 2015.a eest veel 158,3-131,23=27,07 eurot;
4) märtsis 2015.a märtsi kuus 589,83 eurot , s.o iga lapse kohta 147,46 eurot. Kostjal tuleb iga
hageja kohta tasuda märtsi 2015.a eest veel 158,3-147,46=10,84 eurot;
5) aprillis 2015. aprilli 462,8 eurot, s.o iga lapse kohta 115,7 eurot. Kostjal tuleb iga hageja
kohta tasuda aprilli 2015.a eest veel 158,3-115,7=42,6 eurot.
Maakohus mõistis ajavahemiku detsember 2014.a kuni aprill 2015.a eest kostjalt iga hageja
kasuks välja 160,24 eurot (42,6+10,84+27,07+68,79+10,94). Alates maist 2015.a mõistis
maakohus kostjalt iga hageja kasuks välja summa 158,30 eurot kuus kuni lapse täisealiseks
saamiseni.


MENETLUSOSALISTE TAOTLUSED JA PÕHJENDUSED
6. A.J. esitas apellatsioonkaebuse, paludes maakohtu otsus osaliselt tühistada ja teha uus otsus,
millega jätta välja mõistmata elatis alates hagiavalduse esitamisest ning mõista välja igakuine
elatis alates 01.05.2015 summas 100 eurot kuus lapse kohta kuni K.J.i eest õppelaenu
tasumiseni ning peale õppelaenu tasumist 125 eurot kuus lapse kohta.
Apellatsioonkaebuse kohaselt:
1) nähtub 06.04.2015.a kohtuistungi protokolli lk-lt 2, et pooled leppisid kokku, millises
   summas on apellant võimeline oma kohustusi täitma ning millega oli nõus ka vastustajate
   seaduslik esindaja: kuni K.J.i õppelaenu täieliku tasumiseni kannab A.J. lastele elatist
   kogusummas 400 eurot kuus ning peale õppelaenu tasumist hakkab A.J. tasuma lastele
   elatist summas 500 eurot kuus. Maakohus on jätnud nimetatud asjaolu arvestamata;
2) on maakohus jätnud tähelepanuta apellandi ja vastustajate esindaja varalise seisu. Apellandi
   igakuiseks elatiseks jääb 158,30 eurot, kuid vastustajate ja nende seadusliku esindaja
   igakuiseks elatiseks on 214,64 (K.J.i andmetel: 450 eurot töötasu + 290 eurot peretoetused
   + 633,20 eurot elatis = 1 373,20 eurot – 300 eurot eluasemekulud = 1 073,20 eurot ÷ 5
   pereliiget) eurot inimese kohta. 2014. aasta ühisdeklaratsiooni kohaselt oli K.J.i sissetulek
   keskmiselt ühes kuus 792,31 eurot, millele lisanduvad peretoetused ning elatis. Sellisel
   juhul on vastustajate seaduslikul esindajal pere elatamiseks sissetulek kuus 1 715,51 eurot.
   Arvestades maha eluasemekulud, jääb elamiseks 1 415,51 eurot, mis teeb iga pereliikme
   kohta 283,10 eurot. Seeläbi on apellant pandud oluliselt kehvemasse majandusliku seisu;
3) on väljamõistetud tagasiulatuv elatis apellandile koormav ning sellist nõuet ei ole tal
   võimalik täita. Apellandi seisukohalt tuleks jätta kehtivaks poolte kohtuväline kokkuleppe
   200 eurot kuus kuni 01.05.2015.a. Alates 01.05.2015.a mõista välja elatis summas 100 eurot
   kuus lapse kohta ning peale K.J.i õppelaenu tasumist 125 eurot kuus lapse kohta;


                                               5
4) tuleneb PKS § 102 lg 2 teisest lausest, et kui vanem on olukorras, milles ta ei ole tema muid
   kohustusi ja varalist seisundit arvestades võimeline andma lapsele ülalpidamist,
   kahjustamata enese tavalist ülalpidamist, peab ta kasutama tema käsutada olevaid vahendeid
   enda ja lapse ülalpidamiseks ühetaoliselt;
5) on tsiviilasjas nr 2-15-1364 koostatud ekspertiisiaktiga nr 15E-GE1211 ja Tartu Maakohtu
   15.12.2015 otsusega nimetatud tsiviilasjas tõendatud, et A, C ja D bioloogiline isa ei saa
   olla A.J..

7. Vastustajad apellatsioonkaebusega ei nõustunud ja palusid jätta Tartu Maakohtu
22.05.2015.a otsus muutmata. Vastuse kohaselt:
1) on apellant tasunud 04.12.2014.a kuni 16.07.2015.a laste elatist K.J.i pangakontole
   järgnevalt: 13.05.2015.a 400 eurot selgitusega „laste raha mai“; 10.06.2015.a 400 eurot
   selgitusega „laste raha juuni“; 13.07.2015.a 400 eurot selgitusega „laste raha juuli“,
   ignoreerides kohtuotsust;
2) on maakohus vähendanud vastustajatele tasutava elatise suurust alla seaduses sätestatud
   elatise miinimummäära. Maakohus on arvesse võtnud kõiki seaduses sätestatud norme ning
   teinud õiglase ning põhjendatud lahendi, mh arvestanud apellandi ja K.J.i varalist seisu.
   Vastustajate hinnangul puudub igasugune alus ning põhjendus elatise täiendavaks
   vähendamiseks;
3) ei saavutanud pooled kompromissi seetõttu, et apellant ei olnud nõus tagasiulatuva elatise
   summaga;
4) lõppes poolte kooselu oktoobris 2012.a, sest apellant kolis seoses tööga Tallinnasse, võttes
   kaasa kõik oma isiklikud asjad. Pärast seda viibis ta lühemaid ja pikemaid perioode XXX
   talus ja liialdas tugevalt alkoholiga. Viimase intsidendina, mis sundis vastustajate esindajat
   koos lastega senisest ühisest kodust lahkuma, oli laste isa poolne tapmisähvardus
   15.08.2014.a. Sellest päevast alates ei ole vastustajad ega nende seaduslik esindaja elanud
   apellandiga koos ja apellant ei ole tasunud laste majapidamise ega ülalpidamisega seotud
   kulusid määral, mida ta väidab olevat teinud;
5) jääb arusaamatuks tagasiulatuva elatise arvutuse mõte, sest kohtuotsusega ei rahuldatud
   hagejate tagasiulatuvat elatismiinimumi ja laste elatisraha ei seotud miinimumiga vaid
   kindla summaga, mis on väiksem riigi poolt kehtestatud laste elatisahast;
6) pakkus apellant välja, et on valmis maksma edaspidi majapidamiskulud, selgitamata kui
   suure summa ulatuses ja kuidas see tasumine toimub. Arvestades apellandi antud lubadusi
   ja nende mitte täitmist ei saa vastustajate esindaja võtta neid tõsiselt;
7) võeti õppelaen ühisel otsusel ja perele vajaliku auto soetamiseks. Apellant oli nõus seda
   vabatahtlikult ise tasuma. Nimetatud auto müüdi maha ja saadud raha jäi apellandi
   kasutada;
8) ei ole apellant üles näidanud ühtki märki, et ta sooviks ise lastele asju osta. Ka Päästeameti
   poolt lastele tehtud jõulupakid pole lasteni jõudnud. Juunis oli kahe lapse sünnipäev, laste
   kevadpeod, laste laulu- ja tantsupidu ja palju muid sündmusi, mis on isa poolt jäänud
   tähelepanuta. Apellant on ignoreerinud laste ema poolseid teavitusi lastega seotud
   sündmustest ja laste käekäigust (tervislik seisund, õppeedukus);
9) arvestas maakohus poolte nõudmistega. Maakohus ei pidanud arvestama ainult apellandi
   seisukohtadega;
10) on viitamine 2014.a tuludeklaratsioonile antud elatise osas väär kuna tegemist on 2014.
    aasta sissetulekutega. 2015.a ei ole olnud vastustajate seaduslikul esindajal mingil määral


                                               6
   võimalust lisa teenimiseks. K.J. kasvatab üksi nelja last ja käib iga päev Räpinast Tartusse
   tööle. Vastustajate seaduslik esindaja ei ole varjanud oma sissetulekuid ja on esitanud
   kohtule panga väljavõtte kus on märgitud töötasu ja ka töövõimetushüvitised. Apellant ise
   on jätnud kohtule esitamata andmed oma muude sissetulekute kohta. Apellandil ei ole
   igapäevaseid kohustusi laste kasvatamisel, seega ei keela keegi tal teenida lisa, et oma
   majanduslikku olukorda parandada. Faktiliselt on apellandi bruto töötasu igakuiselt 1616,52
   eurot, mis on 2,9 korda suurem kui vastustajate seadusliku esindaja bruto töötasu, mis on
   550,00 eurot;
11) on apellandil mitmes erinevas pangas kontod. Kontole XXXXX laekub Päästeameti palk,
    samas tasub laste elatist kontolt XXXXXXX. Teadaolevalt on tal ka laenude ja liisingute
    jaoks eraldi pangad ja kontod. Samuti tegi apellant lastele pangakontod ja kaardid, neid
    kasutab ta aga ise, kandes sinna raha. Suurperede Liidu sooduskaart on samuti apellandi
    käes, lapsed ja nende esindaja ei saa sellega seonduvaid soodustusi kasutada;
12) ei ole apellant majanduslikult kehvemas seisus, kui vastustajad koos oma seadusliku
    esindajaga. Apellant omab kinnistut XXX (XXX talu). Samuti on tema mõlemad vanemad
    kinnistu omanikud (ema – Viljandimaal ja isa – Tartumaal). Vastustajate seaduslik esindaja
    ja tema ema ning ema abikaasa elavad üüripinnal ega oma kinnistuid;
13) kasutab apellant venitamise taktikat ja eksitab tahtlikult kohut esitades mittetõeseid
    dokumente ja väiteid. Apellant esitas 22.01.2015.a Tartu Maakohtule hagiavalduse isaduse
    tuvastamiseks A, B, C ning D vastu, kus palub peatada muu hulgas menetlus tsiviilasjas nr
    2-14-61976 kuni hagejate põlvnemise tuvastamiseni.


TÄIENDAVAD ASJAOLUD JA SEISUKOHAD
8. Sotsiaalkindlustusameti teatise kohaselt on K.J.ile makstud 2015. aastal peretoetust A eest
45 eurot kuus, B eest 45 eurot kuus, Cle 100 eurot kuus ja Dle 119,18 eurot kuus, kokku 309,18
eurot kuus.
9. Eesti Kohtuekspertiisi Instituudi 12.10.2015.a ekspertiisiaktiga nr 15E-GE1211 on
tuvastatud, et A, C ja D bioloogiline isa ei saa olla A.J.. A.J. saab 99,99998 % tõenäosusega
olla B bioloogiline isa.
Tartu Maakohus rahuldas oma 15.12.2015 otsusega tsiviilasjas nr 2-15-1364 A.J.i hagi A, B, C
ja D vastu isaduse vaidlustamiseks osaliselt ja tuvastas, et A, C ja D ei põlvne A.J.ist. A.J.i hagi
B vastu isaduse vaidlustamiseks jäeti rahuldamata. Maakohtu otsus tsiviilasjas nr 2-15-1364
jõustus edasi kaebamata 16. jaanuaril 2016.a.
10. Apellant esitas ringkonnakohtule taotluse tühistada täielikult maakohtu 22. mai 2015.a otsus
käesolevas tsiviilasjas ning ühtlasi lõpetada täitemenetlus täiteasjas nr 084/2015/2148. Apellant
nõustus tasuma elatist 400 eurot kuus kuni kohtuotsuse jõustumiseni tsiviilasjas nr 2-15-1364.
Lisaks palub apellant arvestada K.J.ile makstavaid riiklikke peretoetusi.
Apellant esitas andmed elatise tasumise kohta pärast maakohtu otsuse tegemist. Perioodil juuli
2015 kuni jaanuar 2016 on apellandi poolt täitemenetluses tasutud kokku 8940,80 eurot, millele
lisaks on apellant tasunud õppelaenuvõlgnevust 1279,36 eurot.
11. Vastustajate seaduslik esindaja esitas seisukoha, mille kohaselt tuleb elatise nõude
lahendamisel arvestada tsiviilasjas nr 2-15-1364 toimunud menetlust ja selle tulemusi.
Vastustajad esitasid pangaväljavõtted, millest lähtub kostja (apellandi) poolt elatise tasumine
käesoleva menetluse kestel. Täitemenetluses on laekunud 4742,31 eurot ja lisaks on apellant
tasunud vabatahtlikult 800 eurot, s.o kokku 5542,31 eurot.



                                                7
RINGKONNAKOHTU SEISUKOHT JA PÕHJENDUSED
10. Ringkonnakohus leiab, et maakohtu otsus tuleb TsMS § 657 lg 1 p 2 alusel osaliselt
tühistada ja teha tühistatud osas uus otsus, arvestades nii apellatsioonkaebuses esiletoodut kui
ka tsiviilasjas nr põlvnemise kohta 2-15-1364 tehtud kohtulahendit. Apellatsioonkaebus kuulub
osaliselt rahuldamisele.
10.1. Ringkonnakohus peab võimalikuks teha asjas uus otsus igale lapsele kostjalt välja
mõistetava elatise suuruse osas, määrates alates hagi esitamisest kuni tsiviilasjas nr 2-15-1364
tehtud otsuse jõustumiseni, s.o alates 04.12.2014.a kuni 16.01.2016.a, kostja poolt iga hageja
ülalpidamiseks tasutava elatise suuruseks 125 eurot kuus.
10.2. Arvestades apellandi poolt menetluse kestel hagejate ülalpidamiseks tasutut loeb
ringkonnakohus apellandi kohustuse elatise maksmiseks ajavahemikul 04.12.2014.a kuni
16.01.2016.a täielikult täidetuks. Sellega seoses jätab ringkonnakohus hagi kõigi hagejate puhul
kõnealuse perioodi eest elatise väljamõistmiseks täies ulatuses rahuldamata.
10.3. Alates 17.01.2016.a puudub kostjal (apellandil) tulenevalt tsiviilasjas nr 2-15-1364 tehtud
kohtuotsusest kohustus pidada ülal hagejaid A, C ja D. Apellandil on aga jätkuvalt kohustus
pidada ülal hagejat B. Seega mõistab ringkonnakohus alates 17. jaanuarist 2016.a A.J.ilt välja
elatise B kasuks igakuiselt summas 215 eurot kuni B (sünd XXX.a) täisealiseks saamiseni.
11. Ringkonnakohus märgib esmalt, et kuigi tsiviilasjas nr 2-15-1364 on käesolevaks ajaks
jõustunud kohtuotsusega tuvastatud, et hagejad A, C ja D ei põlvne kostjast, on kostjal kohustus
anda hagejatele ülalpidamist ka selle aja eest, mil menetleti isaduse vaidlustamiseks esitatud
hagi. Alles alates isaduse vaidlustamise asjas tehtud kohtulahendi jõustumisest saab ära
langenuks lugeda põlvnemisest tulenevad õiguslikud tagajärjed, sh põlvnemisest tulenevad
ülalpidamiskohustused (PKS 8. ptk, §§ 96 jj). Kohtuotsuse jõustumisel, millega on tuvastatud,
et hagejad ei põlvne kostjast, lõppeb kostja kohustust maksta hagejatele elatist, kuid see ei
mõjuta kohustust anda hagejatele ülalpidamist kohtuotsuse jõustumisele eelnenud aja eest ega
anna õigust nõuda tagasi makstud elatist.
Seega tuleb kostjal (apellandil) alates käesolevas tsiviilasjas hagi esitamisest 04.12.2014.a kuni
tsiviilasjas nr 2-15-1364 tehtud kohtuotsuse jõustumiseni 16.01.2016.a tasuda elatist kõigile
hagejatele. Alates 17. jaanuarist 2016.a on kostjal kohustus anda ülalpidamist vaid Ble.
12. Järgnevalt käsitleb ringkonnakohus apellatsioonkaebuses esitatud väiteid selle kohta,
missuguse ajavahemiku eest ja kui suures summas on põhjendatud elatise väljamõistmine nelja
hageja kasuks. Hagejad palusid elatise välja mõista PKS § 101 lõikes 1 sätestatud
miinimummääras igale hagejale. Kostja leidis, et elatis tuleks välja mõista alates kohtuotsuse
tegemisest, arvestades kostja poolt hagejate ülalpidamiseks panustatut, ning elatise suurust
tuleks vähendada alla PKS § 101 lg-s 1 sätestatud miinimumi, lähtudes kostja varalisest
suutlikkusest ning veel ühe alaealise ülalpeetava olemasolust.
12.1. Vaidluse all ei ole maakohtu poolt tuvastatu, mille kohaselt apellandi igakuiseks
sissetulekuks on töötasu 1250 eurot. Kohtule ei ole esitatud andmeid selle kohta, justkui oleks
apellandil veel muud vara või sissetulekuid, mida ta saaks mõistlikult kasutada laste
ülalpidamiseks.
12.2. Arvestades apellandi sissetuleku suurust ja ülalpeetavate isikute arvu (apellant ise ja 5
alaealist last) puudub sisuliselt vaidlus ka selles, et apellandi varaline seisund ei võimalda
tagada igale lapsele PKS § 101 lg-s 1 sätestatud määras elatist. Hagejad ei vaidlustanud
maakohtu otsust, millega rahuldati elatise väljamõistmise hagi üksnes osaliselt ja vähendati
elatise suurust allapoole seadusega kehtestatud miinimumi. Ringkonnakohtul tuleb seega


                                               8
kontrollida, kas maakohus on väljamõistetava elatise suurust vähendades kohaldanud õigesti
PKS § 102 lg-t 2.
13. Kolleegium nõustub apellandi seisukohaga, et väljamõistetud suuruses elatis on apellandile
koormav ega võimalda tal ilmselt katta iseenda hädapäraseid vajadusi. Seega on osaliselt õige
apellandi seisukoht, mille kohaselt ei ole maakohus pööranud piisavat tähelepanu apellandi
varalisele seisundile. Maakohus on arvestanud kostja vajalike eluasemekulude katteks
igakuiselt 300 eurot ning jaotanud kostja ülejäänud sissetuleku (1250 – 300 = 950 eurot)
võrdselt kostja ja tema viie lapse vahel, saades igaühe kasutada jäävaks summaks 158,30 eurot.
Ringkonnakohus leiab, et selliselt on maakohus kohaldanud vääralt PKS § 102 lg-t 2, mille
kohaselt tuleb vanemal kasutada tema käsutuses olevaid vahendeid enda ja lapse ülalpidamiseks
ühetaoliselt. Rahaliste vahendite ühetaoline kasutamine ei tähenda sissetuleku mehaanilist
jaotamist võrdsete summadena nii vanema kui ülalpeetavate laste vahel. Selle asemel tuleb
vahendid jaotada selliselt, et nii vanemale kui lastele oleks võimalik saavutada ligilähedaselt
sarnane elatustase. Ringkonnakohtu arvates ei ole täisealise isiku puhul võimalik tagada
mõistlikku toimetulekut sama summa eest, nagu mõistetakse elatisena välja alaealisele lapsele.
Esiteks on täisealisel isikul erinevalt lapsest üldjuhul ka erinevaid rahalisi kohustusi, mille
täitmisest ei pruugi tal olla võimalik loobuda. Teiseks osaleb alaealise lapse ülalpidamises ka
teine vanem, mille tulemusena lapse ülalpidamiseks kättesaadavate vahendite maht sisuliselt
kahekordistub (eeldades, et vanemate varaline seisund on ligikaudselt sarnane).
14. Kolmandaks saab ringkonnakohtu arvates lähtuda sellest, et osa laste vajadustest on ilmselt
kaetud riiklike toetustega (vt ka Riigikohtu lahendid nr 3-2-1-124-15 p 16 ja nr 3-2-1-37-11
p 16). Apellant on põhjendatult apellatsioonkaebuses viidanud asjaolule, et laste seadusliku
esindaja käsutuses on laste ülalpidamiseks ka riigilt saadavad peretoetused. Maakohus ei ole
kohtuotsuse põhjendustest nähtuvalt elatise suuruse määramisel riiklike toetustega arvestanud.
14.1. Riiklike peretoetuste seaduse (RPTS) § 1 järgi on muuhulgas lastetoetuse eesmärgiks
tagada lastega peredele laste hooldamise, kasvatamise ja õppimisega seotud kulutuste osaline
hüvitamine. Alates 2015. aastast on riigi poolt tasutava lastetoetuse suurus ühele lapsele 45 eurot
kuus ning alates 2016. aastast 50 eurot kuus. Vastavalt RPTS § 5 lg-le 4 oli 2015. aastal
kolmandale ja neljandale lapsele tasutav igakuine peretoetus 100 eurot kuus lapse kohta.
14.2. Sotsiaalkindlustusameti teatise kohaselt on hagejate seaduslikule esindajatele makstud
2015. aastal peretoetust 4 lapse kohta kokku 309,18 eurot kuus. Ehkki toetuste suurus iga lapse
kohta on erinev (pere esimesele ja teisele lapsele makstav toetus on väiksem), on
ringkonnakohtu arvates võimalik kasutada saadavat toetust peresiseselt kõigi laste vahel
ühetaoliselt. Seega saab peretoetuste arvelt lugeda apellandi osa laste ülalpidamises kaetuks ca
150 euro (poole) ulatuses.
15. Ringkonnakohus leiab, et eeltoodut arvestades on põhjendatud mõista kostjalt hagejate
kasuks välja elatis alates 4. detsembrist 2014.a kuni 16. jaanuarini 2016.a igakuiselt summas
125 eurot igale lapsele. Kokku tuleb kostjal seega nimetatud ajavahemiku eest tasuda 4-le
lapsele 500 eurot kuus. Kostja ja tema viienda lapse Ei vajadusteks jääb seega kõnealuse
perioodi kohta 750 eurot kuus, mis ringkonnakohtu hinnangul võimaldab katta nii
eluasemekulud kui ka muud esmavajalikud kulud. Samuti võimaldab niisuguses suuruses
elatise väljamõistmine tasakaalustada kummagi vanema sissetuleku erinevuse.
16. Maakohus on õigesti rahuldanud hagi alates hagi esitamisest (04.12.2014.a) ning
asjakohatud on apellatsioonkaebuses toodud etteheited, nagu oleks kohus jätnud arvestamata
poolte vahelise kokkuleppe tasutava elatise suuruse kohta. Kohus on vanemate vahelist
varasemat kokkulepet kostja poolt elatise tasumise ulatuse ja viisi kohta käsitlenud kohtuotsuse
põhjendava osa punktides 6-8. Kohus on arvestanud vanemate vahelist varasemat kokkulepet,
jättes rahuldamata hagejate nõude elatise väljamõistmiseks tagasiulatuvalt, s.o hagi esitamisele


                                               9
eelnenud aja eest. Ringkonnakohus nõustub maakohtu seisukohtadega, mille kohaselt tuli
hagiavalduse esitamist käsitada varasema kokkuleppe ülesütlemist ning uue elatise suuruse
kindlaksmääramise taotlust. Ringkonnakohus nõustub ka maakohtu seisukohaga, mille järgi ei
kuulu elatise katteks arvestamisele maksed hagejate seadusliku esindaja õppelaenu tasumiseks
ega kulutused vanemate ühisomandis olnud elamule (kohtuotsuse põhjendava osa p 15).
17. Riigikohus on oma otsustes nr 3-2-1-37-11 (p 14) ja 3-2-1-33-11 (p 36) selgitanud, et otsuse
selguse ja täidetavuse huvides tuleb juhul, kui kohtuotsusega mõistetakse välja elatis möödunud
perioodi eest, mõista elatis välja ühekordse summana. Ringkonnakohtu käesoleva otsuse
tegemise ajaks on möödunud kogu ajavahemik (s.o 04.12.2014.a kuni 16.01.2016.a), mille
vältel kostja pidi tasuma elatist kõigile neljale hagejale.
17.1. Maakohus mõistis elatise alates hagi esitamisest kuni 31. aprillini 2015.a (s.o maakohtu
otsuse tegemise ajaks sissenõutavaks muutunud ulatuses) samuti iga hageja kasuks välja
ühekordse summana, lähtudes maakohtu poolt põhjendatuks peetud elatise suurusest (160,24
eurot igale lapsele kuus). Kuna ringkonnakohus vähendab väljamõistetava elatise suurust, siis
tuleb teha ümberarvestused väljamõistetava ühekordse summa suuruse osas.
17.2. Menetlusosalised ei ole vaidlustanud maakohtu arvestuste õigsust ega põhjendatust,
millises ulatuses luges maakohus ülalpidamiskohustuse kostja poolt menetluse vältel täidetuks
(kohtuotsuse põhjendava osa p-d 16 – 21). Seega lähtub ka ringkonnakohus perioodi detsember
2014 kuni aprill 2015 puhul maakohtu poolt aluseks võetud andmetest.
17.3. Detsembris 2014.a on kostja panustanud laste ülalpidamiseks 589,42 eurot; jaanuaris
2015.a 358,06 eurot; veebruaris 2015.a 524,92 eurot; märtsis 2015.a 589,83 eurot ja aprillis
2015.a 462,80 eurot – seega 5 kuu kohta kokku 2525,03 eurot. Ringkonnakohtu hinnangul (vt
käesoleva otsuse p 15) tuleb kostjal tasuda elatist neljale hagejale igakuiselt kokku 500 eurot,
seega 5 kuu eest 2500 eurot. Järelikult puudub kostjal ajavahemiku eest detsember 2014.a kuni
aprill 2015.a hagejate ees elatise võlgnevus ning ülalpidamiskohustus nimetatud perioodi eest
tuleb lugeda täies ulatuses täidetuks.
18. Alates maist 2015 kuni 16. jaanuarini 2016.a tuleb kostjal (apellandil) samuti tasuda nelja
hageja ülalpidamiseks kokku igakuiselt 500 eurot. Ringkonnakohus arvestab jaanuari 2016.a
(16 päeva) eest tasumisele kuuluvaks 258 eurot, kuna tegemist ei ole terve kalendrikuuga.
Seega kuulub nimetatud ajavahemiku eest tasumisele kokku 5 258 eurot.
Pooled esitasid ringkonnakohtule andmed pärast maakohtu otsuse tegemist kostja (apellandi)
poolt elatise tasumise kohta.
18.1. Apellant (kostja) esitas Swedbank kontoväljavõtte, mille kohaselt on kostja tasunud mai,
juuni ja juuli 2015 eest igakuiselt lasteraha 400 eurot (kokku 1200 eurot); Swedbanki kontolt on
kõnealusel perioodil (juuli ja november) täitemenetluses toimunud kinnipidamine 87,81 euro
ulatuses, Danske Panga väljavõtte kohaselt täitemenetluses 3737,54 eurot; tööandja
(Päästeameti) poolt teostatud kinnipidamised 3915,45 eurot. Samas ei nähtu apellandi esitatud
andmetest, kui suures summas on tegelikkuses toimunud tasumine laste ülalpidamisvajaduste
katteks. Arvestada tuleb muuhulgas seda, et täitemenetluses arvestab kohtutäitur osa võlgnikult
kinnipeetavast rahast ka täitekulude katteks ning selles ulatuses ei saa lugeda
ülalpidamiskohustust täidetuks. Lisaks ei nähtu apellandi esitatud tööandja poolt teostatud
kinnipidamiste väljavõttelt, millistel kuupäevadel on kinnipidamised teostatud ning millise
perioodi katteks saaks kinnipidamisi seega arvestada.
18.2. Vastustajate seaduslik esindaja esitas Danske Panga väljavõtte perioodist 22.05.2015 –
14.01.2016, mille kohaselt on täitemenetlustes laekunud kokku 4742,31 eurot. Sama nähtub ka
Tartu kohtutäitur Oksana Kutšmei poolt ringkonnakohtule 26.01.2016.a esitatud teatisest



                                              10
(arvestamata 18. jaanuaril 2016.a toimunud makseid). Sellele lisaks kinnitas vastustajate
seaduslik esindaja, et apellant on tasunud vabatahtlikult 800 eurot, s.o kokku 5 542,31 eurot.
18.3. Eeltoodust lähtudes leiab ringkonnakohus, et kostjal (apellandil) puudub hagejate ees
elatise võlgnevus ka perioodi eest 1. mai 2015.a kuni 16. jaanuar 2016.a.
19. Sellega seoses jätab ringkonnakohus hagi elatise väljamõistmiseks alates 4. detsembrist
2014.a kuni 16. jaanuarini 2016.a kõigi hagejate puhul täielikult rahuldamata, kuna kolleegium
on tuvastanud, et kostja poolt on ülalpidamiskohustus nimetatud ajavahemikul kõigi hagejate
suhtes täies ulatuses täidetud.
20. Tsiviilasjas nr 2-15-1364 tehtud kohtuotsus ei mõjutanud kostja kohustust pidada ülal
hagejat B.
20.1. Ringkonnakohus leiab, et kostjalt tuleb Bi kasuks välja mõista elatis alates 17. jaanuarist
2016.a seaduses sätestatud miinimummääras. Vaatamata hagi esitamisele 2014.a detsembris ei
kuulu ringkonnakohtu arvates kohaldamisele 2014.a kehtinud elatise miinimummäär, kuna kuni
16. jaanuarini 2016.a tuli kostjal tagada ülalpidamine neljale hagejale ning seetõttu ei olnud
kostja varalist võimekust arvestades võimalik lähtuda elatise suuruse kindlaksmääramisel
seadusega ettenähtud määrast.
20.2. Alates 1. jaanuarist 2016.a on Vabariigi Valitsuse 18. detsembri 2015.a määruse nr 139
„Töötasu alammäära kehtestamine“ § 1 lg 1 kohaselt kuutasu alammääraks täistööajaga
töötamise korral 430 eurot. Tulenevalt PKS § 101 lõikest 1 on seega igakuise elatise
miinimummääraks ühe lapse kohta 215 eurot.
20.3. Ringkonnakohus leiab, et kostja (apellant) ei ole esile toonud põhjendusi, miks tuleks ühe
hageja suhtes hagi rahuldamise korral vähendada elatise suurust alla seaduses ettenähtud
miinimumi. Vaidlust ei ole selle üle, et apellandi töötasu suurus on 1250 eurot ning isegi
arvestades, et apellandil on veel üks alaealine ülalpeetav E (sünd. XXXX.a), saab apellandi
sissetulekut pidada piisavaks, et tagada nii iseenda kui ka kahe alaealise lapse vajaduste
katmine.
20.4. Hageja ei ole väljendanud menetluse kestel soovi elatise väljamõistmiseks muutuva
suurusena (PKS § 101 lg 2 tähenduses) selliselt, et koos Vabariigi Valitsuse määrusega
kehtestatud kuupalga alammäära kasvuga suureneks automaatselt ka väljamõistetav elatis.
Seetõttu mõistab ringkonnakohus välja elatise kindlas suuruses, s.o alates 1. jaanuarist 2016.a
kehtivas miinimummääras ehk 215 eurot kuus kuni B täisealiseks saamiseni.
21. Ringkonnakohus leiab, et arvestades käesoleva tsiviilasja eripära ja olemust tuleb
menetluskulud jätta TsMS § 163 lg 1 alusel sarnaselt maakohtuga poolte endi kanda. Sellega
seoses ei pea ringkonnakohus vajalikuks hinnata kummagi poole poolt kantud menetluskulude
(õigusabikulude) vajalikkust ega põhjendatust, kuna kummalgi poolel ei tule teisele poolele
kulusid hüvitada.



        Üllar Roostoja              Kersti Kerstna-Vaks                 Kai Kullerkupp
    /allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                 11

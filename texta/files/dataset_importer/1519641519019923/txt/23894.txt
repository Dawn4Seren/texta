                                            RIIGIKOHUS
                                      TSIVIILKOLLEEGIUM


                                         KOHTUMÄÄRUS

 Kohtuasja number                      3-2-1-177-15

 Määruse kuupäev                       Tartu, 10. veebruar 2016

 Kohtukoosseis                         Eesistuja Henn Jõks, liikmed Ants Kull ja Jaak Luik

 Kohtuasi                              Raul Leegi hagi Eesti Vabariigi vastu töölepingu
                                       erakorralise ülesütlemise tühiseks tunnistamiseks ja
                                       hüvitise väljamõistmiseks. Menetluskulude
                                       kindlaksmääramine

 Vaidlustatud kohtulahend              Tartu Ringkonnakohtu 15. septembri 2015. a määrus
                                       tsiviilasjas nr 2-13-36010

 Kaebuse esitaja ja kaebuse liik       Raul Leegi määruskaebus

                                       Eesti Vabariigi määruskaebus

 Menetlusosalised ja nende             Hageja Raul Leek, esindaja vandeadvokaat Marina Valge
 esindajad Riigikohtus
                                       Kostja Eesti Vabariik (Riigimetsa Majandamise Keskuse
                                       kaudu), esindaja vandeadvokaat Grete Lind

 Asja läbivaatamise kuupäev            1. veebruar 2016. a, kirjalik menetlus



RESOLUTSIOON
1. Tühistada Tartu Ringkonnakohtu 15. septembri 2015. a määrus tsiviilasjas nr 2-13-36010 ja
jätta jõusse Tartu Maakohtu 29. juuli 2015. a määrus samas tsiviilasjas, arvestades Riigikohtu
määruse põhjendusi.
2. Eesti Vabariigi määruskaebus rahuldada.
3. Raul Leegi määruskaebus jätta rahuldamata.
4. Raul Leegi määruskaebuselt tasutud kautsjon arvata riigituludesse.


ASJAOLUD JA MENETLUSE KÄIK
1. Tööinspektsiooni Lõuna inspektsiooni töövaidluskomisjon jättis 5. juuli 2013. a otsusega
rahuldamata Raul Leegi (hageja) avalduse Eesti Vabariigi (kostja) vastu, milles hageja palus
tuvastada töölepingu erakorralise ülesütlemise tühisus, lõpetada tööleping ja mõista kostjalt välja
hüvitis. Hageja ei nõustunud töövaidluskomisjoni otsusega ning esitas 2. augustil 2013 Tartu
Maakohule kostja vastu hagi, milles palus tuvastada, et töölepingu erakorraline ülesütlemine on
tühine, lõpetada tööleping ja mõista kostjalt välja töölepingu lõpetamise hüvitis 5784 eurot.
Maakohus jättis 15. aprilli 2014. a otsusega hagi rahuldamata ja menetluskulud hageja kanda. Tartu
Ringkonnakohus jättis 5. märtsi 2015. a otsusega maakohtu otsuse muutmata ja menetluskulud hageja
kanda. Riigikohus keeldus 18. mail 2015 hageja kassatsioonkaebust menetlemast ja jättis
kassatsiooniastme menetluskulud hageja kanda.
2. Kostja esitas 4. juunil 2015 maakohtule menetluskulude kindlaksmääramise avalduse, milles palus
mõista hagejalt kostja kasuks välja menetluskulu 2089 eurot 11 senti, sh kostja lepingulise esindaja
tasu 2025 eurot ja istungitele sõitmise transpordikulu 64 eurot 11 senti, ning viivise võlaõigusseaduse
(VÕS) § 113 lg 1 teises lauses sätestatud määras.
3. Hageja palus jätta kostja avalduse rahuldamata.
4. Tartu Maakohus rahuldas 29. juuli 2015. a määrusega kostja menetluskulude kindlaksmääramise
avalduse osaliselt ning mõistis hagejalt kostja kasuks välja menetluskulu 1780 eurot 77 senti ja
viivise.
Maakohtu määruse kohaselt vastab kostja lepingulise esindaja tunnitasu 100 eurot kohtupraktikas
tunnustatud määrale, mistõttu on tasu suurus põhjendatud. Kuna kostja esindaja ajakulu
20,25 töötundi on põhjendatud osaliselt, tuleb lepingulise esindaja vajaliku ja põhjendatud kuluna
mõista hagejalt välja 1780 eurot 77 senti. Kostjal on tsiviilkohtumenetluse seadustiku (TsMS) § 144
p 4 alusel õigus nõuda hagejalt töövaidluskomisjoni menetluses tekkinud lepingulise esindaja kulude
hüvitamist. Kuna kostja esindaja tegutsemiskoht on Tallinnas ja istungid toimusid Põlvas ja Tartus,
on kostjal õigus nõuda hagejalt ka lepingulise esindaja sõidukulude hüvitamist. Kostja
menetluskulude hüvitamist ei välista asjaolu, et Riigimetsa Majandamise Keskuses töötavad
kvalifitseeritud juristid. Kostjal oli õigus valida endale esindaja, sh otsustada, kas teda esindab
kohtumenetluses töötaja TsMS § 218 lg 2 järgi või muu TsMS § 218 lg 1 p-des 1 või 2 nimetatud isik.
Kostja tegevusalaks ei ole töövaidluste lahendamine. Advokaadi kulude väljamõistmisel tuleb
hinnata, millises ulatuses olid õigusabikulud lepingulise esindaja osavõtu tõttu kohtumenetluses
põhjendatud ja vajalikud. Menetluskulude hüvitamise nõude rahuldamine ei sõltu sellest, kas kostja
on lepingulisele esindajale kulud tasunud.
5. Hageja esitas määruskaebuse maakohtu määruse peale osas, millega kostja avaldus rahuldati, ning
palus jätta avalduse ka selles osas rahuldamata.
6. Kostja vaidles määruskaebusele vastu ning palus jätta selle rahuldamata.


Ringkonnakohtu lahend ja põhjendused
7. Tartu Ringkonnakohus tühistas 15. septembri 2015. a määrusega maakohtu määruse osas, millega
kostja avaldus rahuldati, ning tegi selles osas uue määruse, määrates kostja menetluskulu suuruseks ja
mõistes hagejalt kostja kasuks välja 1450 eurot 98 senti. Määruskaebuse menetlemise kulud jäid
poolte endi kanda.
Ringkonnakohus leidis, et töövaidluskomisjon ei ole seaduses sätestatud kohustuslik kohtueelne
organ, mille menetluse kulude hüvitamist saab nõuda TsMS § 144 p 4 alusel. Hagejal oli võimalik
valida, kas pöörduda avaldusega töövaidluskomisjoni või otse kohtusse. Seetõttu on
menetluskuludeks TsMS-i mõttes need menetlusosaliste esindajate ja nõustajate kulud, mis on seotud
konkreetse tsiviilasjaga, st hagiavalduse koostamise ja edasise menetlemise kulud. Kohtueelses
menetluses kantud õigusabikulude hüvitamist ei saa nõuda TsMS-i menetluskulude hüvitamise
regulatsiooni alusel. Seega tuleb hagejalt kostja kasuks väljamõistetavaid menetluskulusid vähendada
töövaidluskomisjonis kostjale osutatud õigusteenuse ja esindaja töövaidluskomisjoni istungile
sõitmiseks kulunud kütuse hinna ulatuses.
Ülejäänud osas järgis ringkonnakohus maakohtu põhjendusi (TsMS § 654 lg 6 ja § 659). Maakohus ei
ole kostja lepingulise esindaja kohtumenetluses tekkinud kulude põhjendatuse ja vajalikkuse
hindamisel diskretsioonipiire ületanud.


MENETLUSOSALISTE PÕHJENDUSED
8. Hageja esitas määruskaebuse, milles palub tühistada maa- ja ringkonnakohtu määruse osas, millega
kostja avaldus rahuldati, ning teha selles osas uus määrus ja jätta avaldus rahuldamata.
Kohtud kohaldasid TsMS § 175 lg-t 1 valesti. Olukorras, kus Riigimetsa Majandamise Keskuse
koosseisus on juriidiline osakond, ei ole kostja lepingulise esindaja kulud põhjendatud. Tegemist on
Eesti ühe suurima tööandjaga, mistõttu ei ole töövaidlus kostja töötajate jaoks nii haruldane, et olnuks
vaja kasutada õigusteenust. Samuti ei olnud poolte vaidlus mahukas ega keeruline, vaidlus ei
väljunud kostja igapäevasest põhitegevusest.
9. Kostja esitas määruskaebuse, milles palub tühistada ringkonnakohtu määruse ning jätta jõusse
maakohtu määruse või teha uue määruse, millega mõista hagejalt kostja kasuks välja 1780 eurot 77
senti ja viivis.
Ringkonnakohus leidis valesti, et töövaidluskomisjoni menetluses kantud kulud ei ole TsMS § 144
p 4 mõttes kohtuvälisteks kuludeks, mille hüvitamist on kostjal õigus hagejalt nõuda. Riigikohtu
varasema praktika kohaselt on töövaidluskomisjonile avalduse esitamisega tekkinud kulude
hüvitamine võimalik TsMS § 144 p 4 alusel koos kohtumenetluse kuludega.
10. Pooled vaidlesid teineteise määruskaebusele vastu.


KOLLEEGIUMI SEISUKOHT
11. Kolleegium leiab, et TsMS § 701 lg 3 koostoime alusel §-ga 659 ja § 691 p-ga 5 tuleb
ringkonnakohtu määrus tühistada ja jätta jõusse maakohtu määrus, arvestades Riigikohtu määruse
põhjendusi. Kostja määruskaebus tuleb rahuldada, hageja määruskaebus jätta rahuldamata.
12. Kolleegium nõustub kostjaga, et ringkonnakohus järeldas valesti, et töövaidluskomisjoni
menetluse kulud ei ole kohtuvälised kulud TsMS § 144 p 4 tähenduses.
Jõustunud kohtuotsustega on hagimenetluse kulud jäetud TsMS § 162 lg 1 alusel hageja kanda.
TsMS § 162 lg 2 esimese lause kohaselt peab hageja hüvitama kostjale muu hulgas kohtumenetluse
tõttu tekkinud vajalikud kohtuvälised kulud. TsMS § 144 p 4 järgi on kohtuvälised kulud seaduses
sätestatud kohtueelse menetluse kulud, välja arvatud juhul, kui hagi on esitatud hiljem kui kuus kuud
pärast kohtueelse menetluse lõppu. Individuaalse töövaidluse lahendamise seaduse (ITVS) § 4 lg 1 p-
de 1 ja 2 kohaselt lahendavad töövaidlusi töövaidluskomisjon ja kohus. Töösuhte pooled võivad
ITVS § 4 lg 2 alusel pöörduda individuaalse töövaidluse lahendamiseks kas töövaidluskomisjoni või
kohtusse. ITVS § 10 lg-s 1 sätestatud töövaidluskomisjoni õigusliku seisundi määratluse kohaselt on
töövaidluskomisjon kohtueelne sõltumatu individuaalseid töövaidlusi lahendav töövaidlusorgan.
Kolleegium leiab, et töövaidluskomisjoni menetlus on seaduses sätestatud kohtueelne menetlus
TsMS § 144 p 4 tähenduses, milles kantud kulude hüvitamist saab menetlusosaline teiselt
menetlusosaliselt nõuda kooskõlas TsMS § 162 lg-s 2 ja § 175 lg-s 1 sätestatuga. Seda vaatamata
asjaolule, et isikul on õigus valida, kas ta pöördub töövaidluse lahendamiseks töövaidluskomisjoni
või kohtusse. TsMS § 144 p-st 4 ei tulene, et kohtuvälised kulud on üksnes n-ö kohustusliku
kohtueelse menetluse kulud. Kolleegium nõustub maakohtu järeldusega, et kui see säte ei hõlma
kohtueelse menetluse kuludena töövaidluskomisjoni menetluses kantud kulusid, jääb arusaamatuks,
millises kohtueelses menetluses tekkinud kulusid selles silmas peetakse.
Eeltoodud seisukohta toetab kolleegiumi varasem praktika. Kolleegium on 21. septembril 2015
tsiviilasjas nr 3-2-1-80-15 tehtud otsuses avaldanud mh seisukohta, et töövaidluskomisjonile avalduse
esitamisega tekkinud kulude hüvitamine on võimalik TsMS § 144 p 4 alusel koos kohtumenetluse
kuludega. Kolleegium selgitab lisaks, et tsiviilasjas nr 3-2-1-80-15 tehtud otsuses avaldatud seisukoht
ei ole vastuolus kolleegiumi varasema praktikaga (nt tsiviilasjades nr 3-2-1-63-10 ja nr 3-2-1-183-14
tehtud lahenditega). Riigikohtu 22. juuni 2010. a määruses ega 1. aprilli 2015. a määruses ei
avaldanud kolleegium seisukohta töövaidluskomisjonis kantud kulude kohtuvälisteks kuludeks
arvamise kohta TsMS § 144 p 4 järgi.
13. TsMS § 175 lg 1 kohaselt mõistab kohus menetlusosaliselt teise menetlusosalise lepingulise
esindaja kulud välja põhjendatud ja vajalikus ulatuses. Kolleegium on varem korduvalt märkinud, et
TsMS § 175 lg 1 kohaselt on menetlusosalist esindanud lepingulise esindaja kulude põhjendatuse ja
vajalikkuse hindamine kohtu kaalutlusotsus, millesse kõrgema astme kohus sekkub üksnes juhul, kui
kohus on ületanud diskretsioonipiire (nt Riigikohtu 18. mai 2010. a määrus tsiviilasjas nr 3-2-1-43-
10, p 19). Samuti on kolleegium leidnud, et kohus teeb kaalutlusotsuse eelkõige õigusabile kulunud
aja ja keerukuse hindamise kohta (Riigikohtu 11. veebruari 2015. a määrus tsiviilasjas nr 3-2-1-115-
14, p 11).
Kolleegium leiab, et maakohus on kostja kohtueelse menetluse kulude (TsMS § 144 p 4) põhjendatust
ja vajalikkust hinnanud kooskõlas TsMS § 175 lg-s 1 sätestatuga.
14. Maakohus on TsMS § 175 lg-t 1 õigesti kohaldanud ega ole kaalutlusõigust rikkunud ka kostja
lepingulise esindaja ülejäänud kulude põhjendatuse ja vajalikkuse hindamisel.
Vastuseks hageja määruskaebusele märgib kolleegium, et kostjal oli maakohtu hinnangul õigus
kasutada menetluses lepingulist esindajat. Kolleegiumil ei ole alust asuda seisukohale, et advokaadi
kasutamine ei olnud põhjendatud. Ainuüksi asjaolu, et menetlusosaliseks on riik oma tulundusasutuse
kaudu, kelle struktuuri koosseisus on kvalifitseeritud juristid, ei anna alust jätta lepingulise esindaja
kulusid vastaspoolelt välja mõistmata. Kolleegiumi varasema praktika kohaselt võib juriidiline isik
ajada kohtus asju seadusliku esindaja või lepingulise esindaja kaudu ning lepingujärgseks esindajaks
kohtus võib muu hulgas olla advokaat (Riigikohtu 20. juuni 2005. a otsus tsiviilasjas nr 3-2-1-78-05,
p 25). Tsiviilseadustiku üldosa seaduse § 24 ja § 25 lg 2 järgi on riik juriidiline isik.
Kolleegium selgitab, et TsMS § 175 lg 1 alusel lepingulise esindaja kulude väljamõistmisel kaalub
kohus kulude põhjendatust ja vajalikkust, arvestades mh asja keerukust. Seega hindab kohus ka seda,
kas vaidluse keerukuse tõttu oli menetlusosalisel põhjendatud kasutada advokaadist lepingulise
esindaja õigusabi. Kolleegiumi arvates ei pruugi advokaadi kaudu menetluses osalemine olla
põhjendatud, kui vaidluse vähese keerukuse tõttu oleks menetlusosaline ilmselt saavutanud oma
menetluslikud eesmärgid ka ilma advokaadi abita, kasutades lepingulise esindajana oma töötajat või
teenistujat, kellel on kohtu arvates esindamiseks piisavad teadmised ja kogemused (TsMS § 218 lg 2).
Praeguses asjas on maakohus hinnanud kostja lepingulise esindaja kulude põhjendatust ja vajalikust
mh vaidluse keerukust silmas pidades.
15. TsMS § 177 lg 4 alusel märgib kolleegium kostja avalduse alusel, et hageja peab kostjale
hüvitatavatelt menetluskuludelt maksma määruse jõustumisest kuni täitmiseni viivist VÕS § 113 lg 1
teises lauses sätestatud määras. Riigikohtu määrus jõustub avalikult teatavaks tegemise päeval
(TsMS § 695 koostoimes § 694 lg-ga 2).
16. Menetluskulude kindlaksmääramise vaidlustamisel tekkinud kulusid TsMS § 178 lg 4 kohaselt ei
hüvitata.
17. Hageja määruskaebuse rahuldamata jätmise tõttu arvatakse määruskaebuselt tasutud kautsjon
TsMS § 149 lg 4 teise lause alusel riigituludesse. Kostja oli TsMS § 145 järgi kautsjoni tasumisest
vabastatud.


Henn Jõks, Ants Kull, Jaak Luik

                            KOH TU MÄÄ RUS

Kohus                                 Tartu Ringkonnakohus
Kohtukoosseis                         Tanel Saar, Maili Lokk, Madis Ernits
Määruse tegemise aeg ja koht          09.09.2016, Tartu
Haldusasja number                     3-16-1397
Haldusasi                             Politsei ja Piirivalveameti taotlus V.I. kinnipidamiseks
                                      ja paigutamiseks Politsei- ja Piirivalveameti
                                      kinnipidamiskeskusesse
Vaidlustatud kohtulahendid            Tartu Halduskohtu 12.07.2016. a määrus
                                      Tartu Halduskohtu 09.08.2016. a määrus
Menetluse alus ringkonnakohtus        V.I. määruskaebused
Menetlusosalised                      määruskaebuste esitaja V.I.
                                      Politsei- ja Piirivalveamet (PPA)


RESOLUTSIOON
    1. Tühistada Tartu Halduskohtu 12.07.2016. a määrus edasiulatuvalt alates
       käesoleva määruse jõustumisest ja lõpetada menetlus selle peale esitatud
       määruskaebuse osas.
    2. Jätta Tartu Halduskohtu 09.08.2016. a määruse peale esitatud määruskaebus läbi
       vaatamata.


EDASIKAEBAMISE KORD
Määruste peale võib esitada määruskaebuse otse Riigikohtule 15 päeva jooksul määruse
saamisest arvates.

ASJAOLUD JA MENETLUSE KÄIK

1. 10.07.2016 kell 15:40 avastasid Politsei- ja Piirivalveameti (PPA) Lõuna prefektuuri
politseiametnikud Põlva maakonnas Räpina vallas, Leevaku külas täisealise meessoost isiku, kes
nimetas end Venemaa Föderatsioonis XXXXXXXXX sündinud V.I. , kuid kel puudusid isikut
tõendavad dokumendid.

2. PPA võttis määruskaebuse esitaja 11.07.2016 Eestis ebaseaduslikult viibiva isikuna arvele
ning vormistas ettekirjutuse Eestist lahkumiseks (koheselt sundtäidetav) nr 1035684128 ja
kohaldas sissesõidukeeldu viieks aastaks isiku lahkumiskohustuse täitmise päevast alates
(tl 11-11p).
3. PPA esitas 12.07.2016 Tartu Halduskohtule taotluse (tl 2-4) isiku kinnipidamiseks ja PPA
kinnipidamiskeskusesse paigutamiseks väljasõidukohustuse ja sissesõidukeelu seaduse (VSS)
§ 23 lg 1 alusel.
Taotluse kohaselt puudub isikul seaduslik alus Eestisse saabumiseks ja siin viibimiseks. Isikul
puudub elukoht Eestis. Isiku sõnade kohaselt on ta Venemaa Föderatsiooni määratlemata
kodakondsusega isik, rahvuselt mustlane, vallaline, sissetulekud puuduvad, kriminaalkorras
karistatud Leedus ja Venemaal. Isikul oli kaasas Venemaa Föderatsiooni sisepass ja
tervisekindlustuse poliis A.B. (sünd XXXXXXXXX) nimele.
PPA kahtlustas isikut ebaseaduslikus piiriületuses. Määruskaebuse esitaja sõnul viibis ta
viimased kaks kuud Lõuna-Eestis. Hiljem väitis ametnikele, et tuli Valgevenest Lätti läbi metsa
koos oma ema ja kahe tuttavaga. Lätis olevat nad tuttavalt saanud mikrobussi, millega nad juuli
alguses tulid Tallinnasse. Määruskaebuse esitaja sõnade kohaselt ei ole tal olnud kunagi ühtegi
dokumenti. Määruskaebuse esitaja sõnade kohaselt on tema peamine eesmärk taotleda Norras
varjupaika. Määruskaebuse esitaja on Leedu poolt juba välja saadetud koduriiki Venemaale. PPA
märgib, et isik teab, et ta ei tohi viibida Schengeni viisaruumis.
Määruskaebuse esitajal puuduvad tagasipöördumiseks vajalikud dokumendid. Isik on
väljasaadetav ja PPA-l ei ole alust pidada väljasaatmist perspektiivituks, kuna isikut on
varasemalt Leedust välja saadetud. Isik on tema enda sõnade kohaselt pärit Venemaalt, on
sündinud Venemaal ja elanud kogu oma teadliku elu Venemaal. Leedu on juba korra tuvastanud,
et ta on Venemaa kodanik ja ta ka on välja saadetud Leedust Venemaale, kes võttis isiku vastu.
PPA on seisukohal, et muude järelevalvemeetmete kohaldamine ei ole käesoleval juhul piisav,
kuna esineb põgenemisoht. Isikul puudub dokument ning isik on tuvastatud tema enda ütluste
alusel. Isikul puuduvad elukoht ja perekondlikud sidemed Eestis. Isik on andnud ametnikele
vastukäivaid ütlusi oma Eestisse saabumise ja siin viibimise asjaolude kohta. Isik on teadlikult
reisinud Schengeni riikides ebaseaduslikult, olgugi, et talle on kohaldatud sissesõidukeel. Oma
senise käitumisega on isik näidanud, et ei ole usaldusvääne.

4. Määruskaebuse esitaja selgitas 12.07.2016 toimunud kohtuistungil (tl 16-18), et ta ei
soovinud Eestisse jääda,vaid soovis Eesti kaudu suunduda Norrasse. Määruskaebuse esitaja
ütles, et ta on nõus taotlema Vene kodakondsust ja on nõus Venemaale tagasipöördumisega
tingimusel, et ta saab kehtiva Vene Vabariigi passi.

Tartu Halduskohtu 12.07.2016. a määrus

5. Halduskohus andis 12.07.2016. a määrusega (tl 19-21) loa määruskaebuse esitaja
kinnipidamiseks ja paigutamiseks kinnipidamiskeskusesse alates 12.07.2016 kuni
määruskaebuse esitaja väljasaatmiseni Eesti Vabariigist, kuid mitte kauemaks kui kaheks kuuks.
Halduskohus selgitas, et toimiku materjalidest lähtuvalt saab öelda, et isik viibib Eestis
seadusliku aluseta. Olukorras, kus isikul ei ole kehtivaid reisidokumente ning ka isik on
tuvastatud üksnes tema enda ütluste alusel, ei ole võimalik väljasaatmist teostada 48 tunni
jooksul. Seega esineb käesoleval juhul VSS § 15 lg 2 p-s 3 sätestatud kinnipidamise alus. Asjas
esineb ka VSS § 15 lg 2 p-s 1 sätestatud kinnipidamise alus ehk välismaalase põgenemise oht.
Arvestades seda, et määruskaebuse esitaja peamine eesmärk on reisida Norrasse, et seal
varjupaika taotleda, tuleb isiku põgenemise ohtu pidada võimalikuks. Põgenemise ohu kasuks
räägib ka asjaolu, et haldusasja materjalidest nähtuvalt on isik korduvalt eelnevalt ületanud
Schengeni alasse kuuluvate riikide piire ebaseaduslikult ja isik on välja saadetud ka Leedust,
kohaldades talle sissesõidukeeldu.
Isiku paigutamine kinnipidamiskeskusse on arvestades PPA argumente põhjendatud selleks, et
PPA saaks korraldada isiku väljasaatmise. VSS § 10 lg-s 2 sätestatud järelevalvemeetmed ei
oleks käesoleval juhul piisavad muuhulgas seetõttu, et isikul puudub Eestis igasugune
viibimiskoht. Halduskohtu hinnangul on isiku paigutamine kinnipidamiskeskusesse
proportsionaalne, kuna puuduvad muud võimalused tema üle efektiivse järelevalve teostamiseks.

                                               2
Aktiivse koostööga PPA-ga isiku väljasaatmise teostamiseks saab isik ise lühendada
kinnipidamiskeskuses viibimise aega.

6. Määruskaebuse esitaja esitas Tartu Halduskohtu 12.07.2016. a määruse peale hiljem
täiendatud määruskaebuse (tl 32, 44), milles palub halduskohtu määruse tühistada.
Määruskaebuse esitaja selgitab, et määruses ei ole asja faktilisi asjaolusid õigesti vaadeldud ja
sellest tulenevalt ei ole kohtulahend õige. Määruskaebuse esitaja sõnul on politseiametnikule
antud ütlusi valesti tõlgitud ja mõistetud. Lisaks selgitab määruskaebuse esitaja, et ta ei saanud
kasutada kohtuistungil õiguskaitse efektiivseid vahendeid, sest varjupaigataotluse menetluses
näeb kehtiv seadus ette kohustusliku advokaadi osavõtu. Määruskaebuse esitaja leiab, et tal on
õigus antud asjas riigi poolt määratud advokaadile.

7. Määruskaebuse esitaja esitas 29.08.2016 Tallinna Ringkonnakohtule avalduse (tl 73-74),
mis edastati Tartu Ringkonnakohtule.
Määruskaebuse esitaja soovib avalduses teada, kas temale määratakse haldusasjas nr 3-16-1397
advokaat ja kas ta osaleb Tartu Ringkonnakohtu istungil, mida ta taotles. Määruskaebuse esitaja
edastas avaldusega ringkonnakohtule ka Vene Föderatsiooni piiriesindaja Vene-Eesti piiril poolt
Eesti Vabariigi piiriesindajale Vene-Eesti piiri Narva ja Viru piirkonna polkovnikule saadetud
vastuse. Määruskaebuse esitaja palub lugeda väljasaatmine perspektiivituks ja hoidmist
vanglarežiimiga kinnist tüüpi kinnipidamiskeskuses ebainimlikuks ja inimväärikust alandavaks,
sest määruskaebuse esitaja ei ole toime pannud kuritegusid, mis nõuavad temalt vabaduse
võtmist. Tema staatus on ajutise kaitse taotleja.

Menetlus haldusasjas nr 3-16-1468 (Tallinna Halduskohus)

8. Määruskaebuse esitaja esitas 19.07.2016 PPA-le avalduse sooviga saada ajutist kaitset ja
varjupaika. PPA esitas 20.07.2016 Tallinna Halduskohtule taotluse määruskaebuse esitaja
kinnipidamiseks ja paigutamiseks kinnipidamiskeskusesse VRKS § 362 lg 3, § 361 lg 1 ja § 361
lg 2 p-de 4 ja 5 alusel. 20.07.2016 peeti V.I. välismaalasele rahvusvahelise kaitse andmise
seaduse (VRKS) § § 361 lg 1 ning lg 2 p-de 4 ja 5 alusel 48-tunniks kinni. Samal päeval
registreeriti määruskaebuse esitaja rahvusvahelise kaitse ja elamisloa taotlus numbriga
7001610204.

9. Tallinna Halduskohus andis 21.07.2016. a määrusega haldusasjas nr 3-16-1468 loa
määruskaebuse esitaja kinnipidamiseks ja kinnipidamiskeskusesse paigutamiseks kuni
kinnipidamise aluse äralangemiseni, kuid mitte kauemaks kui kaheks kuuks.

10. Tallinna Halduskohus rahuldas 01.08.2016. a määrusega määruskaebuse esitajale taotluse
riigi õigusabi esindamisena halduskohtumenetluses ja määras määruskaebuse esitajale riigi
õigusabi isiku esindamiseks halduskohtumenetluses haldusasjas nr 3-16-1468.

11. Määruskaebuse esitaja esitas 01.08.2016 (täiendatud 05.08.2016) Tallinna Halduskohtu
21.07.2016 määruse peale määruskaebuse, mis võeti Tallinna Halduskohtu 09.08.2016. a
määrusega menetlusse.

Tartu Halduskohtu 09.08.2016. a määrus

12. Tartu Halduskohus jättis 09.08.2016. a määrusega (tl 47-48p) määruskaebuse esitaja
taotluse riigi õigusabi määramiseks rahuldamata (resolutsiooni p 1) ja võttis määruskaebuse
Tartu Halduskohtu 12.07.2016. a määruse peale menetlusse (resolutsiooni p 2).
Tartu Halduskohus selgitab, et määruskaebuse esitajale määrati riigipoolne õigusabi Tallinna
Halduskohtu 01.08.2016. a määrusega nr 3-16-146 isiku esindamiseks halduskohtumenetluses
haldusasjas nr 3-16-1468. Tartu Halduskohus ei pea võimalikuks automaatselt laiendada
                                                3
haldusasja nr 3-16-1468 raames määratud riigi õigusabi ka käesoleva haldusasja menetlemisele.
Haldusasjas nr 3-16-1468, mille raames määruskaebuse esitajale riigi õigusabi määrati, menetles
kohus PPA taotlust määruskaebuse esitaja kui rahvusvahelise kaitse taotleja suhtes. Käesoleva
haldusasja raames andis aga Tartu Halduskohus loa määruskaebuse esitaja paigutamiseks
kinnipidamiskeskusesse seonduvalt ebaseadusliku piiriületusega. Seega on tegemist erinevatel
alustel menetletud loataotlustega ja seega lahendab halduskohus määruskaebuse esitaja uue
taotluse riigi õigusabi määramiseks. Halduskohtu hinnangul tuleb esitatud menetlusabi taotlust
mõista selliselt, et määruskaebuse esitaja eesmärgiks on saada riigipoolset õigusabi
määruskaebuse koostamiseks ning isiku esindamiseks määruskaebemenetluses. Halduskohus
leiab, et käesoleval juhul aga ei esine selliseid asjaolusid, mis annaksid alust määruskaebuse
esitaja riigipoolse õigusabi andmiseks. Halduskohtu hinnangul on määruskaebuse esitaja
võimeline ise enda õigusi edukalt kaitsma. Halduskohus märgib, et kohus kohaldab õigust
hoolimata sellest, kas menetlusosaline oskab õigusnormidele viidata või mitte.

13. Määruskaebuse esitaja esitas Tartu Halduskohtu 09.08.2016. a määruse resolutsiooni p 1
peale määruskaebuse (tl 85), milles palub selle tühistada ja määrata määruskaebuse esitajale
riigi õigusabi. Määruskaebuse esitaja leiab, et tal on õigus riigi õigusabile. Määruskaebuse esitaja
sõnul on kinnipidamiskeskustes teistel kinnipidamiskeskusesse paigutatud isikutel advokaat ja
lähtuvalt sellest ei ole määruskaebuse esitajat koheldud teistega võrdselt. Määruskaebuse esitaja
leiab, et juba 27.07.2016. a määruskaebuse kirjutamisel oleks pidanud ta saama kasutada
advokaadi abi.

RINGKONNAKOHTU PÕHJENDUSED

14. Esmalt käsitleb ringkonnakohus määruskaebuse esitaja määruskaebust Tartu Halduskohtu
12.07.2016. a määruse peale (I) ja seejärel määruskaebuse esitaja määruskaebust Tartu
Halduskohtu 09.08.2016. a määruse peale (II).

                                                 I

15. Ringkonnakohus leiab, et ükski Tartu Halduskohtu 12.07.2016. a määruse peale esitatud
määruskaebuses toodud väide ei anna alust määruskaebuse rahuldamiseks ja halduskohtu
määruse tühistamiseks. Ringkonnakohus nõustub Tartu Halduskohtu 12.07.2016. a määruse
põhjendustega ja ei pea vajalikuks neid korrata (halduskohtumenetluse seadustik (HKMS)
§ 203 lg 2 ja § 201 lg 4).

16. Vastuseks 12.07.2016. a määruse peale esitatud määruskaebusele märgib ringkonnakohus
järgmist. Määruskaebuse esitaja leiab, et Tartu Halduskohtu 12.07.2016. a määrus tuleb
tühistada, sest määruskaebuse esitajaga seotud asjaolusid on valesti vaadeldud ja tema ütlusi
politseiametnikule ebaõigesti mõistetud, ning kohtuistungi ajal ei saanud ta kasutada õiguskaitse
efektiivseid vahendeid (advokaat). Ringkonnakohus selgitab, et asja materjalidest nähtub, et
määruskaebuse esitaja ei soovinud istungile advokaati (tl 18 p). Mis puudutab asjaolusid ja ütlusi,
siis riigikohus on öelnud, et esmakordse kinnipidamiskeskusse paigutamise taotluse ja antud loa
puhul ei saa kinnipidamise aluseks olevate asjaolude tõendatuse nõuded olla alati nii kõrged kui
võimalike järgnevate taotluste ja lubade puhul, sest esmakordsel loa taotlemisel tuleb sageli
tegutseda, kasutades piiratud aega ning vallates piiratud, puudulikku ja kontrollimata informat-
siooni. Igal juhul on tegemist prognoosotsusega – seda nii kinnipidamise võimaliku kestuse kui
ka isikust lähtuvate ohtude osas, kui viimasega põhjendatakse kinnipidamist (RKHKm
29.01.2015, 3-3-1-52-14, p 14). Ringkonnakohus nõustub halduskohtuga, et asja materjalidest
lähtuvalt saab öelda, et isiku Eestisse saabumise ja käitumise asjaolud viitavad võimalikule
põgenemisohule. Määruskaebuse esitaja kinnipidamiskeskusesse paigutamist tuleb pidada

                                                 4
proportsionaalseks, sest asjaolusid arvestades puudusid muud võimalused määruskaebuse esitaja
üle efektiivse järelevalve teostamiseks. Ringkonnakohus leiab, et halduskohtu 12.07.2016. a
määrusega antud luba väljasaadetava kinnipidamiseks ja paigutamiseks kinnipidamiskeskusesse
kuni kaheks kuuks oli õiguspärane, sest esinesid VSS § 15 lg-s 2 p-des 1 ja 3 sätestatud alused
ja lg-s 1 nimetatud põhimõtted.

17. Täiendavalt peab ringkonnakohus vajalikuks selgitada järgmist. Tartu Halduskohtu
12.07.2016. a määrusega nr 3-16-1397 andis Tartu Halduskohus loa määruskaebuse esitaja
kinnipidamiseks ja kinnipidamiskeskusesse paigutamiseks kuni isiku väljasaatmiseni Eesti
Vabariigist, kuid mitte kauemaks kui kaheks kuuks seoses ebaseadusliku piiriületusega ja
asjaoluga, et välismaalasel puuduvad tagasipöördumiseks vajalikud dokumendid või nende
hankimine vastuvõtvast või transiitriigist viibib, ning esineb isiku põgenemise oht VSS mõttes.
Määruskaebuse esitaja esitas aga 19.07.2016 PPA-le rahvusvahelise kaitse taotluse ja seejärel
andis Tallinna Halduskohus 21.07.2016. a määrusega nr 3-16-1468 PPA-le loa määruskaebuse
esitaja kinnipidamiseks ja kinnipidamiskeskusesse paigutamiseks kuni kinnipidamise aluse
äralangemiseni, kuid mitte kauemaks kui kaheks kuuks seoses määruskaebuse esitaja
rahvusvahelise kaitse taotluse menetlemisel tähtsust omavate asjaolude väljaselgitamisega,
eelkõige juhul, kui on olemas põgenemise oht, ja kui on põhjendatud alus arvata, et isik on
esitanud rahvusvahelise kaitse taotluse lahkumiskohustuse edasilükkamiseks või väljasaatmise
vältimiseks. Praeguses asjas on seega vajalik hinnata, kas määruskaebuse esitaja kinnipidamiseks
esineb endiselt alus VSS alusel. VRKS § 362 lg-st 4 tulenevalt peatatakse välismaalase
kinnipidamine väljasaatmise eesmärgil kuni rahvusvahelise kaitse taotluse suhtes tehtud
otsuseni. Ringkonnakohus leiab, et isiku kinnipidamine ei saa olla menetlus, mida lihtsalt kaheks
kuuks peatub, sest see puudutab isikuvabadust, mis on üks kõige olulisemaid põhiõigusi üldse.
Isiku kinnipidamise aluseid ja selle kohaldamise proportsionaalsust peab igakordselt eraldi
hindama ja kinnipidamine ei saa mingil juhul kesta kauem, kui kohus on selleks konkreetsel juhul
loa andnud. Seetõttu ei peatu Tartu Halduskohtu 12.07.2016. a määrusega nr 3-16-1397
määruskaebuse esitaja kinnipidamiseks antud luba kaheks kuuks. Kuna määruskaebuse esitaja
kinnipidamiseks ja kinnipidamiskeskusesse paigutamiseks rakendatakse alates 21.07.2016
Tallinna Halduskohtu 21.07.2016. a määrust nr 3-16-1468, mitte aga enam Tartu Halduskohtu
12.07.2016. a määrust, siis on viimane muutunud alates Tallinna Halduskohtu määrusest
ainetuks. Sisuliselt sarnaneb olukord HKMS § 152 lg 1 p-s 4 sätestatud menetluse lõpetamise
aluse olukorrale. Kuna see alus ei kohaldu oma sõnastuse järgi vahetult, kohaldab
ringkonnakohus seda analoogia alusel. Samuti tuleb analoogia alusel kohaldada HKMS § 155
lg-t 3. Kui kunagi peaks tekkima uuesti vajadus isiku kinnipidamiseks tema väljasaatmise
eesmärgil, siis tuleb PPA-l esitada selleks halduskohtule uus taotlus.

18. Eelnevatel kaalutlustel tühistab ringkonnakohus Tartu Halduskohtu 12.07.2016. a määruse
edasiulatuvalt alates käesoleva määruse jõustumisest ja lõpetab määruskaebuse menetluse
(HKMS § 203 lg 2, § 185 lg 1, § 152 lg 1 p 4 ja § 155 lg 3).

                                               II

19. Ringkonnakohus jätab määruskaebuse esitaja 09.08.2016. a määruse peale esitatud
määruskaebuse läbi vaatamata.

20. HKMS § 203 lg-st 2 tulenevalt kohaldatakse määruskaebuse esitamisele ja menetlemisele
apellatsioonkaebuse kohta sätestatut. Seega tuleneb HKMS 187 lg-st 3 p-st 6, et kui asjas tehtav
määrus ei saaks muutunud asjaolude tõttu enam ilmselgelt mõjutada määruskaebuse esitaja
õigusi või kohustusi, tuleb määruskaebus tagastada. HKMS §-st 190 aga tuleneb, et kui HKMS
                                               5
§ 187 lg-s 3 sätestatud asjaolud ilmnevad pärast määruskaebuse menetlusse võtmist menetluse
käigus, jäetakse määruskaebus HKMS § 187 lg-tes 4–7 sätestatut arvestades läbi vaatamata.
Antud juhul on määruskaebuse esitaja määruskaebus juba menetlusse võetud ja seega kuulub
kohaldamisele HKMS § 187 lg 4, millest tuleneb, et kui määruskaebuse menetlusse võtmist
takistava puuduse saab ilmselt kõrvaldada, jätab kohus määrusega määruse käiguta ja annab
määruskaebuse esitajale mõistliku tähtaja puuduse kõrvaldamiseks. Käesoleval juhul aga ei ole
võimalik puudusi kõrvaldada, sest määruskaebuse esitaja kinnipidamiseks ja
kinnipidamiskeskusesse paigutamise aluseks on Tallinna Halduskohtu 21.07.2016. a määrus,
mitte aga enam Tartu Halduskohtu 12.07.2016. a määrus, mille ringkonnakohus käesoleva
määrusega edasiulatuvalt tühistab. Järelikult puudub vajadus lahendada riigi õigusabi andmata
jätmise määruse peale esitatud määruskaebust.

21. Seega jätab Tartu Ringkonnakohus HKMS § 203 lg 2, § 190 ja 187 lg 3 p 6 alusel
määruskaebuse esitaja Tartu Halduskohtu 09.08.2016. a määruse peale esitatud määruskaebuse
läbi vaatamata.




  /allkirjastatud digitaalselt/   /allkirjastatud digitaalselt/   /allkirjastatud digitaalselt/
           Tanel Saar                      Maili Lokk                     Madis Ernits




                                               6

                 KOHTUMÄÄRUS
Kohus                         Viru Maakohus

Määruse tegemise aeg          15.04.2016
                              Jõhvi kohtumaja
ja koht

Kohtuasja number              1-08-3918

Kohtunik                      Anne PALMISTE

Kohtuistungi sekretär         Jane VÄLI

Kohtuasi                      Viru Vangla materjalid Margus REIMANI
                              vangistusest tingimisi enne tähtaega vabastamiseks
                              Margus REIMAN
                              sünd. 30.04.1975, isikukood 37504304929, Eesti
Süüdimõistetu
                              Vabariigi kodanik, elukoht xxx, töökoht xxx
                              Karistuse kandmise algus 21.09.2007 ja lõpp 20.09.2018
                              Jätta Margus REIMAN vangistusest tingimisi enne
                              tähtaega vabastamata.
RESOLUTSIOON                  Kohtumäärusele on õigus esitada määruskaebus
                              Viru Maakohtule 10 päeva jooksul alates päevast,
                              mil isik sai vaidlustatavast kohtumäärusest teada
                              või pidi teada saama.
Asjaolud

Viru Vangla esitas 23.03.2016 Viru Maakohtule materjalid kinnipeetav Margus
Reimani vangistusest tingimisi enne tähtaega vabastamiseks.

Margus Reiman on süüdi tunnistatud Harju Maakohtu 26.09.2008 otsusega
Karistusseadustiku (KarS) §113 järgi ning karistatud KarS §68 lg.1 kohaldamisega
vangistusega 11 aastat alates 21.09.2007.

Tallinna Vangla iseloomustusest nähtub, et kinnipeetaval on 1 kehtiv ja 16 lõppenud
distsiplinaarkaristust. Kinnipeetav on kriminaalkorras karistatud viis korda, vanglas
viibib kolmandat korda. Kinnipeetava poolt sooritatud kuriteod on muutunud
raskemaks. Üheks kuriteo toimepanemise põhjuseks oli alkoholi tarvitamine.
Vangistuses alustas kinnipeetav osalemist sotsiaalprogrammis Viha juhtimine, kuid
loobus osalemisest. Kinnipeetav on läbinud sotsiaalprogrammi Sotsiaalsete oskuste
treening. Vabanemise korral soovib kinnipeetav asuda elama Viljandimaale sõbranna
pojale kuuluvasse korterisse, mõlemad on nõusoleku andnud. Kinnipeetaval on
põhiharidus, erialade kohta tunnistused puuduvad. Õpi- ja käitumisraskuste tõttu on
kinnipeetav olnud suunatud xxx. Enne vangistust kinnipeetaval töökoht puudus,

                                                                                   1
vangistuse ajal on ta korduvalt tööst keeldunud. xxx juhataja sõnade kohaselt võib ta
kinnipeetavale peale vabanemist tööd pakkuda. Tallinna Vangla andmetel on
kinnipeetaval seisuga 16.03.2016 tasumata nõudeid summas 2730,85 € ja
vabanemisfondis on 0,09 €. Kinnipeetava lähivõrgustikku kuuluvad ema, õde ja vend,
ema ja õde elavad xxx. Kinnipeetava suhted lähedastega on head. Kinnipeetaval on
tütar, kellega suhted puuduvad. Kinnipeetava suhtlusringkonda kuuluvad enamasti
kriminaalse taustaga isikud. Kinnipeetaval on riskiv ja hoolimatu elustiil. Kinnipeetav
on kuritegusid toime pannud alkoholijoobes, kuid ei tunnista oma probleeme seoses
alkoholi tarvitamisega. Kinnipeetav ärritub kergesti ja muutub vägivaldseks.
Kinnipeetav on proovinud mitmeid erinevaid narkootikume, tarbis vähemalt kord
nädalas kanepit või hašišit. Kinnipeetavat on narkootikumide tarvitamise eest
karistatud nii kriminaal- kui väärteokorras. 2005 karistati kinnipeetavat narkootilise
aine tarvitamise eest vanglas. Kinnipeetav põeb kroonilist haigust, millele on saanud
vanglas ravi. Kinnipeetava probleemide lahendamise oskus on nõrk, kinnipeetav
kordab oma vigu. Kinnipeetava mõtlemine ja käitumine impulsiivne, seda on
mõjutanud kriminaalne subkultuur. Kinnipeetav on korduvalt tahtlikult kasutanud
vägivalda teiste isikute suhtes. Kinnipeetav on korduvalt olnud vangistuses, kuid ei
ole sellest järeldust teinud ja jätkanud kuritegelikku käitumist. Kinnipeetav on
avalikkusele kõrgohtlik, mis seisneb vägivalla kasutamises. Kõige tõenäolisem on oht
alkoholi tarvitamise tagajärjel ning konfliktiolukorras. Ohtlikkust suurendab ka
kriminaalse taustaga isikutega suhtlemine. Uue kuriteo toimepanemise tõenäosus 2
aasta jooksul on 45%, uue vägivaldse kuriteo toimepanemise tõenäosus on 45%.
Tallinna Vangla ei toeta kinnipeetava vabastamist vangistusest tingimisi enne
tähtaega.

Kriminaalhooldaja oma kirjalikus arvamuses märgib, et kinnipeetaval on põhiharidus,
erialade omandamise kohta tunnistused puuduvad. Vangistuses ei ole kinnipeetav
motiveeritud omandama uut eriala. Kinnipeetava lähivõrgustikku kuuluvad ema, õde
ja vend. Telefonivestluste käigus seletasid kinnipeetava ema ja vend, et nad ei ole
kursis kinnipeetava sooviga vabaneda ennetähtaegselt ning sellega, kuhu kinnipeetav
soovib asuda elama ja tööle. Kinnipeetava suhtlusringkonda kuuluvad peamiselt
kriminaalse taustaga isikud. Vangistuses on kinnipeetav läbinud sotsiaalprogrammi
Eluviisitreening ja katkestanud osalemise programmis Viha juhtimine. Vabanemise
korral soovib kinnipeetav asuda elama xxx. Korter kuulub xx xx, kes ei ole nõus
kinnipeetava vabanemisega antud aadressile. Kinnipeetaval puudub vabaduses kindel
töökoht, see puudus tal ka enne vangistust. Vangistuses on kinnipeetav keeldunud
korduvalt töötamisest. Kinnipeetav on korduvalt kriminaalkorras karistatud, kuritegude
sooritamise astmed on muutunud raskemaks. Iseloomulikuks tunnuseks kuritegude
toimepanemisel on sõltuvusainete tarvitamine ja vägivalla kasutamine. Kinnipeetaval
puudub vabanemisel lähedaste toetus, elukoht ja töökoht. Vangistuses on kinnipeetavat
17 korda karistatud distsiplinaarkorras.

Tartu Vangla Viljandi esinduse kriminaalhooldusametniku 19.02.2016 vastusest
päringule nähtub, et teostati kodukülastus aadressile xxx. Korter kuulub xx xxx, kelle
seaduslik esindaja on xx xx, kellel on suusõnaline kokkulepe kinnipeetavaga, et kui
viimane sinna korterisse elama asub, siis aitab ta teha remonti. xx ja xx xx on
andnud nõusoleku kinnipeetavale korterit kasutada vabanemisjärgse elukohana. Samuti
kontrollis kriminaalhooldusametnik kinnipeetava poolt nimetatud töökohti. xxx asub
Tallinnas, selle juhataja sõnade kohaselt ei ole tema hetkel potentsiaalne tööandja.
xxx OÜ asub samuti Tallinnas, objektid Harjumaal, selle juhataja kinnipeetavat ei
tunne, kuid kinnitas, et töö proovimise võimalus on olemas.

                                                                                     2
Maakohtu istung

Kinnipeetav Margus Reiman taotles maakohtu istungil enda vabastamist vangistusest
enne tähtaega ning seletas, et on enda poolt selleks kõik teinud – tal on ainult 1
kehtiv distsiplinaarkaristus ning ta leidis endale elu- ja töökoha.

Prokuröri abi Margit Luga maakohtu istungile ei ilmunud, oma kirjalikus seisukohas
toetas kinnipeetava vabastamist.


Maakohtu määruse põhjendused

Maakohus, tutvunud asja materjalidega ja ära kuulanud menetlusosalised, leidis, et
taotlus ei ole põhjendatud ja ei kuulu rahuldamisele.

Vastavalt Karistusseadustiku §76 lg.3 katseajaga tingimisi enne tähtaega vangistusest
vabastamise otsustamisel arvestab kohus kuriteo toimepanemise asjaolusid,
süüdimõistetu isikut, varasemat elukäiku ning käitumist karistuse kandmise ajal,
samuti tema elutingimusi ja neid tagajärgi, mida võib süüdimõistetule kaasa tuua
tingimisi enne tähtaega karistusest vabastamine.

Käesoleva asja materjalidest nähtub, et kinnipeetav on viis korda kriminaalkorras
karistatud, reaalset vangistust kannab kolmandat korda. Karistusregistri väljavõttest
nähtub, et kinnipeetavat on varem karistatud vangistusega tingimisi ja ühel korral on
teda ka vabastatud vangistusest tingimisi enne tähtaega. Vaatamata sellele ei ole
kinnipeetav mingeid järeldusi teinud ja jätkanud kuritegude toimepanemist. Tallinna
Vangla iseloomustuse kohaselt on kuriteod muutunud raskemaks. Käesoleval ajal
kannab kinnipeetav karistust I astme eluvastase süüteo toimepanemise eest.

Vangistuses on kinnipeetavale määratud 17 distsiplinaarkaristust, millest käesoleval
ajal on kehtiv 1 karistus. Vastavalt Riigikohtu kriminaalkolleegiumi 02.11.2006
määrusele kohtuasjas nr.3-1-1-91-06 on vangistusest ennetähtaegse vabastamise
oluliseks tingimuseks vangistatu õiguspärane käitumine. Käesoleval juhul ei ole see
tingimus täidetud. Kinnipeetav ei suuda isegi vangistuses olles ühiskonnas kehtestatud
reegleid järgida.

Kriminaalhooldusametniku kirjalikust arvamusest nähtub, et vabanemise korral on
kinnipeetaval võimalik asuda elama xxx linna. Tegemist on remontivajava tühja
korteriga, kus ei ole vett. Kinnipeetav ei ole seal kunagi elanud, maakohtu istungil ei
osanud ta nimetada ka elukoha aadressi.

Kriminaalhooldusametniku kirjalikust arvamusest nähtub, et xxx OÜ kinnipeetavale
töökohta ei võimalda. xxx OÜ juhataja kinnitas kriminaalhooldusametnikule, et
kinnipeetavat ta ei tunne, kuid pakkus välja töö proovimise võimaluse. Samast
arvamusest nähtub, et xxx OÜ asub Tallinnas ja selle objektid Harjumaal.
Kinnipeetav ei osanud maakohtu istungil selgitada, kuidas ta näeb ette võimalusi
kriminaalhoolduse teostamiseks ja kriminaalhooldusametniku järelevalve all olemiseks
juhul, kui ta elab xxx linnas, kuid käib tööl Harjumaa objektidel. Lisaks sellele
nähtub kriminaalhooldusametniku kirjalikust arvamusest, et enne vangistust

                                                                                     3
kinnipeetav ei töötanud, ka vanglas keeldus ta korduvalt töötamisest. Seega puuduvad
kinnipeetaval tööharjumus ja -kogemus, mis iseenesest vähendavad kinnipeetava
võimalusi töökoha saamiseks. xxx OÜ juhataja sõnade kohaselt on kinnipeetaval
võimalus    esialgu vaid      proovitööks. Maakohus ei       pea võimalikuks ka
kriminaalhoolduse teostamist juhul, kui kinnipeetava elukoht on xxx linnas, kuid ta
ise on päevade/nädalate kaupa Harjumaal teadmata elukohas.

Kinnipeetava lähedasteks on ema, õde ja vend, kusjuures ema ja õde elavad Eestist
väljas. Kriminaalhooldusametniku kirjalikust arvamusest nähtub, et kinnipeetava ema
ja vend ei tea midagi kinnipeetava soovist vabaneda vangistusest tingimisi enne
tähtaega, samuti ei tea nad, kuhu kinnipeetav soovib asuda elama ja tööle. Seega
puuduvad kinnipeetaval vabanemise korral xxx linna ka toetavad lähedased ja tugev
sotsiaalvõrgustik.

Tallinna Vangla iseloomustuse kohaselt on kinnipeetav avalikkusele kõrgohtlik, tema
probleemide lahendamise oskus on nõrk, ta on kasutanud korduvalt vägivalda teiste
suhtes. Ka uue kuriteo toimepanemise tõenäosus järgmise 2 aasta jooksul on küllalt
kõrge – 45% ja seda vaatamata juba pikale vangistusele.

Kahe sotsisaalprogrammi läbimise loeb maakohus antud juhul positiivseks.

Maakohus leiab, et ülaltoodu alusel ei ole kinnipeetava vabastamine vangistusest
tingimisi enne tähtaega käesoleval ajal põhjendatud. Maakohus leiab, et jätkates
karistuse kandmist vangistuses, on kinnipeetaval veel aega tegeleda oma mõtlemise ja
käitumisega, minimiseerida ja maandada vägivalla kasutamist ja agressiivsust.

Maakohus lähtus määruse tegemisel eeltoodust ja juhindus Karistusseadustiku §76
ning Kriminaalmenetluse seadustiku §426, §383, §384 ja §387.




(allkirjastatud digitaalselt)
Anne PALMISTE
kohtunik




                                                                                  4

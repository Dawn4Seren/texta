                             KOHTUMÄÄRUS
Kohus                             Tallinna Halduskohus

Kohtunik                          Kristina Maimann

Määruse tegemise aeg ja koht      06.01.2016, Tallinn

Haldusasja number                 3-12-213
                                  Risti 1 PRKT OÜ kaebus Rapla Vallavalitsuse 30.04.2012
Haldusasi
                                  korralduse nr 199 (Rapla kaubanduskeskuse juurdepääsuteede
                                  ja insenervõrgkude ehitusluba) ja 02.01.2012 korralduse nr 2
                                  (Rapla kaubanduskeskuse ehitusluba) tühistamiseks.


RESOLUTSIOON                          1. Jätta kaebuse muutmise taotlus mõlema nõude osas
                                         rahuldamata.
                                      2. Jätta kaebus läbi vaatamata.
                                      3. Menetluskulud jätta menetlusosaliste enda kanda.
                                      4. Saata käesoleva määruse ärakiri menetlusosalistele.
Edasikaebamise kord               Määruse peale võib esitada määruskaebuse Tallinna
                                  Ringkonnakohtule Tallinna Halduskohtu kaudu kirjalikult 15
                                  päeva jooksul määruse ärakirja kättesaamisest arvates.

ASJAOLUD JA MENETLUSE KÄIK:

1. Rapla Vallavolikogu kehtestas 26.06.2008 otsusega nr 41 Rapla valla Uusküla külas asuva
Koguduse kinnistu, Väljamäe, Jaanilda ja Kopli kinnistute, nendega piirnevate reformimata
riigimaade ning T-15 Tallinn-Rapla-Türi ja T-20141 Rapla-Varbola maantee vahelise ala
detailplaneeringu. Koguduse kinnistule juurdepääs oli ette nähtud Kirikumaa maaüksuse kaudu ning
infrastruktuuri olemasolu tagamise kohustus oli Rapla vallal. Juurdepääs planeeringu alusel
moodustatud Risti tn 1 kinnistule oli ette nähtud kinnistu kirdepiiri idapoolse otsa lähedalt Kirikumaa
maaüksuselt.
2.     Rapla Vallavolikogu kehtestas 25.08.2011 otsusega nr 80 Põhjakeskuse detailplaneeringu,
mille eesmärgiks on kaubanduskeskuse rajamiseks vajalike tingimuste seadmine ja selleks muu
hulgas krundipiiride muutmine, ehitustingimuste määramine, juurdepääsuteede lahendamine,
parkimise ja liikluse organiseerimine ning tehnovõrkudega varustamise lahendamine. Risti tn 1
kinnistule juurdepääsuteede rajamine nähti ette samast kohast, kust 2008. a detailplaneeringuga, ning
loodekülje läänepoolsest otsast.
3.     Risti 1 PRKT OÜ esitas Tallinna Halduskohtule kaebuse Rapla Vallavolikogu 25.08.2011
otsuse nr 80 tühistamiseks (haldusasi nr 3-11-2305). Ühtlasi palus kaebaja esialgse õiguskaitse korras

                                                  1
otsuse kehtivus peatada, kuid kohtud jätsid selle taotluse rahuldamata. Tallinna Ringkonnakohus
leidis 21.11.2011 määruses nr 3-11-2305, et Põhjakeskuse detailplaneeringu elluviimine ei kahjusta
kaebaja õigusi, kuna Risti tn 1 tehnovõrkude ja juurdepääsu loomiseks ettenähtud lahendused ei erine
selles varasema detailplaneeringu lahendustest. Tallinna Halduskohus jättis 22.04.2013 otsusega
Risti 1 PRKT OÜ kaebuse rahuldamata. Kohtuotsus edasikaebamise tõttu jõustunud ei ole.
4.     Rapla Vallavalitsus andis 02.01.2012 korraldusega nr 2 Rappeli Keskus OÜ-le ehitusloa
(03.01.2012 väljastatud ehitusluba nr 2733) Rapla Kaubanduskeskuse (ehitusalune pindala 5241,6
m2) ning teede, platside ja haljasala (pindala 10 776 m2) püstitamiseks Rapla vallas, Rapla linnas ja
Uusküla külas asuvatele katastriüksustele.
5.      Risti 1 PRKT OÜ esitas 01.02.2012 Tallinna Halduskohtule kaebuse Rapla Vallavalitsuse
02.01.2012 korralduse nr 2 ja selle alusel väljastatud ehitusloa nr 2733 tühistamiseks (haldusasi nr 3-
12-213). Ühtlasi palus kaebaja esialgse õiguskaitse korras peatada ehitusloa kehtivuse, kuid kohtud
jätsid selle taotluse rahuldamata. Tallinna Ringkonnakohus nõustus 09.03.2012 määruses nr 3-12-
213 halduskohtu hinnanguga, et kaebus on perspektiivitu.
6.       Rapla Vallavalitsus väljastas 30.04.2012 korraldusega nr 199 Rappeli Keskus OÜ-le ehitusloa
(04.05.2012 väljastatud ehitusluba nr 3087) Rapla Kaubanduskeskuse juurdepääsuteede ja
insenerivõrkude ehitamiseks. Korralduse p 2 kohaselt kuuluvad ehitise koosseisu ehitise olulise osana
rajatis, mille moodustavad sõiduteed pindalaga 6550 m2 ja kõnniteed pindalaga 634 m2, ning toodud
on ka ehitise muud olulised andmed – joogiveetorustik 902 m, olmekanalisatsiooni torustik 625 m,
sadevete kanalisatsioonitorustik 310 m, valguspostid 32 tk, elektrikaablid 691 m.
Vaidlustatud ehitusluba nr 3087 ei näe ette Risti tn 1 kinnistule planeeringujärgsete sissesõiduteede
ehitamist ega ka nimetatud kinnistuga piirnevas osas Risti tänava äärde jalakäijate liikumistee
rajamist.
7.     Risti 1 PRKT OÜ esitas 30.05.2012 Tallinna Halduskohtule kaebuse Rapla Vallavalitsuse
30.04.2012 korralduse nr 199 tühistamiseks (haldusasi nr 3-12-1116).
8. Kohus liitis 11.06.2012 määrusega haldusasjad nr 3-12-213 ja 3-12-1116 ühiseks menetlemiseks.
Menetlusosalised pidasid kompromissläbirääkimisi, mistõttu oli kohtumenetlus seiskunud.
Vastustaja andis vaidlustatud ehituslubade alusel valminud objektidele 10.12.2012 ja 21.01.2013
kasutusload, mis samuti vaidlustati kaebaja poolt halduskohtus.
9. Tallinna Halduskohus (kohtunik D.Liiv) tegi 02.09.2015 kohtuotsuse haldusasjas nr 3-13-385,
milles tunnistas õigusvastaseks 21.03.2013 kasutusloa nr 3792 (kaebanduskeskuse juurdepääsuteede
ja insenervõrkude kasutamiseks). Taotluse sama loa tühistamiseks jättis kohus rahuldamata. Selles
otsuses (punkt 15) märkis kohus, et vaidlustatud kasutusloaga seotud ehitusluba on sisuliselt
õigusvastane (resolutsioonis ehitusloa õigusvastasust tuvastatud ei ole, tuvastati üksnes kasutusloa
õigusvastasus).
02.10.2015 on Rapla vald esitanud kõnealusele otsusele apellatsioonkaebuse, vaidlustades üksnes
otsuse osa, millega kaebaja tuvastusnõue rahuldati. Tühistamisnõude rahuldamata jätmist kohtu
infosüsteemi andmetel vaidlustatud ei ole, seega on kasutusluba nr 3792 kehtiv.

10. Haldusasjas nr 3-13-43 on vaidlustatud Rapla kaubanduskeskuse 10.12.2012 kasutusluba nr 528
tühistamiskaebusega ning kohus on määrusega keeldunud vastu võtmast sama haldusakti
tuvastusnõuet. Määrus ei ole edasikaebamise tõttu jõustunud.



                                                  2
11. Lisaks võttis Rapla Vallavalitsus 30.11.2015 vastu korralduse nr 484, mille alusel andis välja
ehitusloa Risti 1 PRKT OÜ-le aadressil Rapla vald, Uusküla, Risti tn 1 sissesõidutee rajamiseks,
mille puudumise tõttu on esitatud kaebus Rapla Vallavalitsuse 30.04.2012 korralduse nr 199
tühistamiseks.

12. Kohus tegi käesolevas asjas 08.10.2015 kohtunõude ning selgitas kaebuse muutmise võimalust,
kuna Riigikohtu praktika kohaselt ei saa kasutusloa väljastamise järgselt enam nõuda ehitusloa
tühistamist (ehitusloa kehtivuse lõppemise tõttu).

Kuna kaebaja ei esitanud tähtaegselt vastust kohtunõudele, tegi kohus 18.11.2015 kohtunõude
menetlusosalistele, milles tevaitas, et kavatseb menetluse määrusega lõpetada ja palus esitada
menetluskulude nõuded.
Vastustaja esitas taotluse menetluskulude väljamõistmiseks 23.11.2015. Seejärel selgus, et kaebaja
oli esitanud kaebuse muutmise taotluse 05.11.2015, adresseerides selle ekslikult ringkonnakohtule.

13. Kaebuse muutmise taotluse kohaselt palub kaebaja tuvastada ehituslubade nr 199 ja 2733
õigusvastasuse.
Kaubanduskeskuse ehitusluba käsitleb kogu Kagu tänava sõidutee ehitamist, mis paikneb Risti 1
PRKT OÜ-le kuuluva Risti 1 kinnistu vahetus läheduses. Ehituslubadega hõlmatud ehitised peavad
vastama Põhjakeskuse detailplaneeringule, kuna see võimaldaks kaebajal oma kinnistut kasutada ja
hoida ära negatiivseid mõjusid (sadevete voolamine kinnistule). Ehitusloa õigusvastasuse
tuvastamine on vajalik kahju tekkimise algusperioodi tuvastamiseks. Kaubanduskeskuse kasutusloa
väljastamise hetkest kasutati ka teid, millel puudus sellel hetkel veel kasutusluba, seega ei saa
piirduda vaid kasutusloa õigusvastasuse tuvastamisega.
Risti 1 kinnistu kasutamine on seotud suuremahuliste investeeringutega ning kinnistu kasutamise
viivitusega on tekitatud arvestatav materiaalne kahju (hoonestusõiguse tasu, intressid, saamata tulu
jm). Kuna Risti 1 kinnistule juurdepääsu rajamiseks ehituslube ei väljastatud ning juurdepääse ei
rajanud kolmas isik, siis ei ole kaebaja saanud sellel kinnistul tegeleda ettevõtlusega. Seega on
kaebaja põhjendatud huviks tuvastamiskaebuse esitamisel hilisema kahjunõude esitamise soov.
Põhjendatud huvina on käsitletav ka preventiivne huvi, vältimaks haldusorgani jätkuvat või korduvat
õigusvastast tegevust. Kaebaja jaoks on oluline, et vastustaja käituks edaspidi sarnases olukorras
õiguspäraselt, so täidaks detailplaneeringus fikseeritud nõudeid, kaasaks kaebaja ehitamisega seotud
menetlustesse, mis teda vahetult puudutavad.

Kaebaja on märkinud, et peab otstarbekaks haldusasjade liitmist ja menetluse peatamist kuni
haldusasjas nr 3-13-385 kohtuotsuse jõustumiseni.

KOHTU PÕHJENDUSED:

14. HKMS § 121 lg 2 p 2 alusel võib kohus tagastada kaebuse määrusega, kui selle esitajal ei ole
kaebusega võimalik saavutada kaebuse eesmärki. HKMS § 152 lg 2 p 1 kohaselt võib kohus jätta
määrusega kaebuse läbi vaatamata, kui pärast kaebuse menetlusse võtmist ilmnevad HKMS § 121 lg-
s 2 sätestatud asjaolud.

Riigikohus on lahendis nr 3-3-1-63-10 leidnud, et pärast ehitisele kasutusloa andmist ei ole võimalik
ehitise nõuetelevastavust vaidlustada ehitusloa peale protesti või tühistamiskaebuse esitamise teel.

                                                 3
Samuti ei ole haldusorganil enam võimalik ehitusloa kehtetuks tunnistamine. Vastava põhjendatud
huvi olemasolu korral on võimalik ehitusloa õigusvastasuse tuvastamise taotlemine.

15. HKMS § 49 lg 1 kohaselt on võimalik nõuet muuta kui see oleks kohtu hinnangul otstarbekas
kaebuse eesmärgi saavutamiseks ning kaebuse esitamine muudetud kujul oleks lubatav.

HKMS § 45 lg 2 alusel võib tuvastamiskaebuse esitada üksnes juhul, kui õiguste kaitseks ei leidu
tõhusamaid vahendeid. /…/ Hüvitamiskaebuse esitamise kavatsus ei anna õigust tuvastamiskaebuse
esitamiseks, kui hüvitamiskaebus oleks ilmselgelt perspektiivitu.

15.1 Kehtiv menetluskord ega ka kohtupraktika ei välista preventiivsel eesmärgil tuvastamiskaebuse
esitamist. Kohus leiab, et käesoleval juhul kaebaja poolt väljatoodud tuvastamishuvi ei anna alust
pidada tuvastamisnõuet lubatavaks.
Kaebaja saab järgnevates võimalikes ehitusloa andmise menetlustes taotleda enda kaasamist
haldusmenetlusse ning vajadusel esitada ehitusloa tühistamiskaebuse koos esialgse õiguskaitse
taotlusega menetlusliku rikkumise tõttu, st tal on muud kohased õiguskaitsevahendid olemas.
Oleks ilmselgelt ebamõistlik vaadata ehituslubadele esitatud tuvastamiskaebuseid täies mahus läbi
(eeldatavalt ka kolmes kohtuastmes) põhjusel, et kaebaja saaks vastuse küsimusele, kas ta tulnuks
ehituslubade menetlusse kaasata eeldades, et ta oli nõuetekohaselt kaasamata ning eeldada seejärel,
et vastustaja muudes tekkida võivates haldusmenetlustes sama viga ei korda, kuivõrd kohtuotsusel ei
oleks õiguslikku siduvust järgnevate võimalike haldusmenetluste suhtes. Ei saa eeldada, et kõik
järgnevad haldusmenetlused on identsed.

Samuti ei pea kohus preventiivsel eesmärgil ehituslubade õigusvastasuse tuvastamist põhjendatuks
selleks, et vastustaja käituks sarnastel juhtudel õiguspäraselt, st järgiks ehituslubade väljastamisel
detailplaneeringust tulenevaid nõudeid. Sellele põhimõttelisele küsimusele, kas kehtiva
detailplaneeringu seletuskirjas sätestatu on haldusorganile ehitusloa ja sellele järgneva kasutusloa
andmisel siduv annab vastuse kohtuotsus haldusasjas nr 3-13-385. Samas, kohus on ka selle
argumendi osas arvamusel, et see ei ole piisav tuvastusnõude lubatavuse põhistamisel, kuna puuduvad
andmed, et tegemist oleks haldusorgani poolse süstemaatilise väärpraktikaga ning planeerimis- ja
ehitusasjad on reeglina asjaolude poolest niivõrd erinevad, et identse situatsiooni kordumist ei saa
eeldada.

15.2 Kohus leiab, et ka tulevikus esitatava kahjunõude ühe eelduse kindlakstegemiseks ei ole antud
juhul tuvastamiskaebus lubatav.
Vaidlustatud ehituslubade õigusvastasuse tuvastamine kohtuotsusega ei hoia ära tulevikus tekkida
võivat kahju. Load on realiseeritud. Kui tulevikus peaks siiski ilmnema mingi kahju (nt sadevete
valgumine kaebaja kinnistule) on võimalik taotleda valminud ehitiste suhtes ehitusjärelevalve
menetlust ning kahju hüvitamist ehitiste omanikult. Kaebaja ei ole peale ehitiste valmimist ja oma
põhjendatud huvi põhistamisel näidanud, et vaidlustatud ehitusloa alusel praguseks valminud ehitised
oleksid tekitanud tema kinnistul mingi veekahju/liigniiskuse.
Ehituslubade õigusvastasuse tuvastamine ei ole vajalik ka kahju (kinnistu kasutamise takistamisest
tingitud) tekkimise alguse tuvastamiseks, isegi kui kaebaja väidab, et kahju tekkis ehituslubade
andmise hetkest. Kaebaja on seisukohal, et ehitusluba juurdepääsuteede ehitamiseks Risti 1
kinnistule tulnuks anda enne kaubanduskeskusele kasutusloa väljastamist ning need tulnuks ka enne
kasutusloa väljastamist välja ehitada nagu näeb ette kehtiv Põhjakeskuse detailplaneering. Seda kõike
ei välistanud kuidagi kaevatav 30.04.2012 infrastruktuuri ehitusluba. Täiesti arusaamatuks jääb,
kuidas seda sai välistada kaubanduskeskuse 02.01.2012 ehitusluba. Kui eeldada, et õige on kaebaja
                                                  4
väide, et Põhjakeskuse detailplaneeringust tulenes infrastruktuuri väljaehitamise kohustus enne
kaubanduskeskusele kasutusloa väljaandmist, siis tuli kõik vajalikud ehitusload anda ning tööd
teostada enne kasutusloa andmist. Seega saab olla väidetav kahju põhjustatud vastustaja
tegevusetusest, sh jätkuvalt detailplaneeringu täitmise tagamata jätmisest ja õigusvastaselt
kaubanduskeskusele kasutusloa väljastamisest. Kaebaja ei ole väitnud, et ehitusluba tema kinnistu
juurdepääsuteedele ei oleks saanud anda eraldiseisvalt. Ka juhul kui seda oleks olnud otstarbekas
teha ühes ehitusloas, ei anna see alust menetleda eraldiseisvalt infrastruktuuri ehitusloa
õigusvastasuse tuvastamise taotlust. Kaebaja on tuvastamisnõude esitamist põhistanud väitega, et
soovib tuvastada kahju tekkimise algusmomendi. Asjaolu, et kahju tekkimise alguseks võiks lugeda
30.04.2012 ehitusloa andmise, on tuvastatav kahjunõude menetlemisel kui kaebaja selle esitab.

15.3 Seega kohus ei aktsepteeri kaebuse muutmist, kuna tuvastamisnõude esitamine ei ole lubatav.
Kaebajal puudub piisav tuvastamisvajadus.

16. Menetluses olevate tühistamistaotluste osas tuleb kaebus HKMS § 152 lg 2 p 1 kohaselt jätta läbi
vaatamata.
Haldusasjade liitmise ja peatmise taotluste sisuliseks lahendamiseks sellest tulenevalt vajadus
puudub.

17. HKMS § 108 lg 4 kohaselt kannab kaebuse läbivaatamata jätmisel menetluskulud kaebaja.
Seega jäävad kaebaja menetluskulud tema enda kanda.

Kolmas isik hiljemalt 23.11.2015 menetluskulude taotlust ei esitanud, seega jäävad kolmanda isiku
võimalikud menetluskulud tema enda kanda.

Vastustaja esitas 23.11.2015 õigusabi kulude nõude summas 655,20 eurot. Õigusabi seisnes
13.04.2015, 23.04.2015, 18.05.2015 kohtuasja materjalide analüüsimises (2 tundi 50 minutit) ja
19.05.2015 e-kirjavahetuses kliendiga (10 minutit) ning uuesti kohtuasja materjalidega tutvumises
08.10.2015 (30 minutit) ja 02.11.2015 kohtunõude analüüsis (1,80 tundi).
Toimikust nähtub, et 08.04.2015 on vastustaja esindaja teavitanud enda esindusõigusest kohut.
Ühtegi menetlustoimingut esindaja enne seda asja materjalidest nähtuvalt teinud ei ole ning kuna
menetlus oli faktiliselt seiskunud kompromissläbirääkimiste tõttu, mis puudutas kolme menetluses
olevat asja, siis puudus menetlustoimingute tegemise ja sellega seoses asja materjalidega tutvumise
vajadus. 08.10.2015 tegi kohus kohtunõude kaebaja esindajale, mis saadeti teadmiseks ka teistele
menetlusosalistele. Teistelt menetlusosalistelt kohtunõue toimingute tegemist ei eeldanud.
18.11.2015 tegi kohus kohtunõude menetlusosalistele, milles teavitas, et kavatseb menetluse
määrusega lõpetada ja palus esitada menetluskulude nõuded. Vastustaja esindaja tegi selle
kohtunõude täitmiseks menetlustoimingu, esitades menetluskulude nõude.
HKMS § 109 lg 6 kohaselt mõistab kohus välja üksnes vajalikud ja põhjendatud menetluskulud.
Eelnevast tulenevalt puudus kohtu arvates vastustaja esindajal vajadus toiminguid teha ja sellest
tulenevalt puuduvad ka vajalikud menetluskulud. Samuti ei kuulu õigusabikulu väljamõistmisele
Riigikohtu praktikat arvestades, kuna vaidlus on seotud haldusorgani igapäevase tegevusega ning
Rapla vald oli võimeline osalema kohtumenetluses ilma välist õigusabi kasutamata.

Seega jäävad menetluskulud menetlusosaliste enda kanda.

/allkirjastatud digitaalselt/
Kristina Maimann

                                                 5

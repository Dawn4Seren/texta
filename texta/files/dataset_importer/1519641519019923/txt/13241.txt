                                KOHTUOTSUS
                                EESTI VABARIIGI NIMEL

Kohus                                Tartu Ringkonnakohus
Kohtukoosseis                        Tiina Pappel, Einar Vene, Maili Lokk
Otsuse avalikult                     08.06.2016, Tartu
teatavakstegemise aeg ja koht
Haldusasja number                    3-16-124
Haldusasi                            Gennadi Živeli kaebus Viru Vangla 21.12.2015. a
                                     käskkirja nr 6-3/1648 tühistamiseks
Vaidlustatud kohtulahend             Tartu Halduskohtu 17.03.2016. a otsus
Menetluse alus ringkonnakohtus       Gennadi Živeli apellatsioonkaebus
Asja läbivaatamine                   Kirjalik menetlus
Menetlusosalised                     Kaebaja Gennadi Živel
                                     Vastustaja Viru Vangla
RESOLUTSIOON
Jätta apellatsioonkaebus rahuldamata ja Tartu Halduskohtu 17.03.2016. a otsus
muutmata.
EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemise päevast, s. o 08.06.2016, arvates (HKMS § 212 lg 1).
Kassatsioonkaebus võidakse lahendada kohtuistungit korraldamata kirjalikus menetluses, kui
kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
avaldanud soovi kohtuistungist osa võtta.
ASJAOLUD JA MENETLUSE KÄIK
1. Viru Vangla 23.11.2015. a käskkirjaga nr 6-2/1782 (tl 27p) määrati kinnipeetav Gennadi
Živel tööle finants- ja majandusosakonda majandustööde abitööliseks, V7 eluosakonna
üldkasutatavate ruumide koristajana perioodiks 23.11.2015 – 23.02.2016. Käskkirja kohaselt
töötab kinnipeetav vastavalt arsti poolt määratud korraldusele päevas kuni 2 tundi ja ei või
tõsta raskusi üle 5 kg.

2. Viru Vangla 21.12.2015. a käskkirjaga nr 6-3/1648 (tl 9-10) tunnistati G. Živel süüdi
vangistusseaduse (VangS) § 67 p 1 ja § 37 lg 1 rikkumises 25.11.2015 ja teda karistati
25 ööpäevaks kartserisse paigutamisega. Käskkirja kohaselt andis Viru Vangla vanemvalvur
25.11.2015 kella 21.01 ajal G. Živelile korralduse asuda tööle V7 osakonna koristajana, kuid
kinnipeetav ei allunud korraldusele. Kinnipeetav väitis, et enesetunne on halb ja soovib
meedikut. Meditsiiniosakonna õde kontrollis kinnipeetava tervislikku seisundit ning tööst
vabastust ei andnud. Kell 21.09 oli vanemvalvur andnud korduva korralduse asuda tööle, kuid
kinnipeetav ei allunud ka sellele korraldusele. Viru Vangla käskkirja kohaselt oli G. Živel
võimeline ja kohustatud töötama ning korraldusele asuda tööle mitteallumisega pani toime
rikkumise. Käskkirja kohaselt on tegemist raske rikkumisega ning kuna kinnipeetavat on
samalaadse rikkumise eest ka varasemalt korduvalt karistatud, siis on eesmärgipärane
kohaldada kinnipeetavale karistusena 25 ööpäevaks kartserisse paigutamist.


                                             1
3. G. Živel esitas 21.12.2015 Viru Vanglale 21.12.2015. a käskkirja tühistamiseks vaide
(tl 12-12p), mille Viru Vangla jättis 12.01.2016. a vaideotsusega nr 6-12/353-2 (tl 13-13p)
rahuldamata.

4. G. Živel esitas 13.01.2016 Tartu Halduskohtule kaebuse, milles palus Viru Vangla
21.12.2015. a käskkirja tühistada. Kaebaja leiab, et Viru Vangla käskkiri on kaalutlusvigadega
ning vangla on seadust ebaõigesti kohaldanud. Kaebaja väidab, et ta ei pannud 25.11.2015
rikkumist toime, sest ta ei olnud seoses terviseprobleemidega võimeline töötama. Kaebajal
olid väga tugevad neeruvalud ja väga halb enesetunne. Kaebaja arvates on vangla jätnud
arvestamata sellega, et VangS § 37 lg 2 p 3 kohaselt ei ole kohustatud töötama kinnipeetav,
kes ei ole tervislikel põhjustel võimeline töötama. Kaebaja leiab, et 25 ööpäevaks kartserisse
määramine on ebaproportsionaalne karistus.

5. Tartu Halduskohus jättis 17.03.2016. a otsusega kaebuse rahuldamata. Halduskohus
leidis, et Viru Vangla 21.12.2015. a käskkiri on õiguspärane, sest tööle asumise korraldus
põhines 23.11.2015. a käskkirjal nr 6-2/1782 ning kaebajal puudus alus halva enesetunde ja
neeruvalu väitega VangS § 37 lg 2 p 3 alusel 25.11.2015. a tööle asumisest keelduda, kuna
tervishoiutöötaja kontrollis tema tervislikku seisundit ning tööst vabastust ei andnud.
MENETLUSOSALISTE SEISUKOHAD RINGKONNAKOHTUS
6. Kaebaja esitas 23.03.2016. a Tartu Ringkonnakohtule apellatsioonkaebuse Tartu
Halduskohtu 17.03.2016. a otsuse peale, milles palub halduskohtu otsuse tühistada ja teha
asjas uus otsus, millega kaebus rahuldada. Apellatsioonkaebuse kohaselt on halduskohus
jätnud kaebaja esitatud väidetega arvestamata ja kogumis teiste tõenditega hindamata.
Kaebaja leiab, et haige inimese tööle sundimine on vastuolus põhiseaduse §-des 10, 11, 13, 18
ja                     28 sätestatuga. Kaebaja arvates oli tema 21.10.2015 tööle sundimine ja
tööst keeldumise eest karistamine 25 ööpäevase kartserikaristusega vastuolus inimõiguste ja
põhivabaduste kaitse konventsiooni art-ga 3 ja art 8 lg-ga 1 ning vastava Euroopa Inimõiguste
Kohtu praktikaga. Kaebaja leiab, et kuna tal olid neeruvalud ja halb enesetunne, siis tal oli
õigus tööle asumisest keelduda, sest ka vabaduses on inimene sellisel juhul haiguslehel.
Samuti on kaebaja arvates talle määratud karistus ebaproportsionaalne ja vastuolus Riigikohtu
praktikaga.

7. Vastustaja palub vastuses apellatsioonkaebusele jätta apellatsioonkaebus rahuldamata ja
halduskohtu otsus muutmata. Vastustaja on seisukohal, et kaebaja keeldus korralduse
täitmisest mõjuva põhjuseta ning vanglal oli alus ja õigus kaebaja distsiplinaarseks
mõjutamiseks. Samuti on vangla arvates kaebajale määratud karistus vastavuses toime pandud
rikkumise raskusega, sest ametnike korraldustele mitteallumisega ohustatakse nii ametnike
kui ka kinnipeetavate julgeolekut ning karistuse määramisel on arvesse võetud mh ka seda, et
kinnipeetaval olid kehtivad karistused sarnaste rikkumiste eest.

RINGKONNAKOHTU PÕHJENDUSED

8. Ringkonnakohus leiab, et kaebaja apellatsioonkaebuses esitatud ükski väide ei anna alust
vaidlustatud halduskohtu otsuse tühistamiseks. Ringkonnakohus nõustub halduskohtu otsuse
põhjendustega ning tuginedes HKMS § 201 lg-le 4 ei korda neid. Vastuseks
apellatsioonkaebuses esitatud väidetele märgib ringkonnakohus järgmist.

9. Kaebaja on apellatsioonkaebuse kohaselt seisukohal, et halduskohus on jätnud kaebaja
selgituste ja väidetega tema terviseprobleemide kohta arvestamata. Kaebaja on seisukohal, et
tema terviseseisund ei võimaldanud tal 25.11.2015 valvuri korraldust täita ning tööle asuda
                                              2
ning tal oli tulenevalt tema terviseseisundist õigus tööle asumisest keelduda. Ringkonnakohus
kaebaja seisukohaga ei nõustu.
VangS § 67 lg 1 kohaselt on kinnipeetav muuhulgas kohustatud alluma vanglateenistuse
ametnike seaduslikele korraldustele. Kaebaja oli Viru Vangla 23.11.2015. a käskkirjaga
nr 62/1782 majandustöödele määratud ning halduskohus on õigesti märkinud, et kuna
tegemist oli kehtiva käskkirjaga, siis oli korraldus õiguspärane ning kaebajale täitmiseks
kohustuslik.
10. VangS § 37 lg 2 p 3 kohaselt ei ole kohustatud töötama kinnipeetav, kes ei ole tervislikel
põhjustel võimeline töötama. VangS § 37 lg 2 märgitud aluste esinemisel ei saa vangla
kinnipeetavat tööle kohustada ega kohaldada tema suhtes tööst keeldumise korral
distsiplinaarkaristust, sh võtta kinnipeetavat vastutusele sellise korralduse täitmata jätmise
eest (Riigikohtu halduskolleegiumi 22.01.2015. a otsus asjas nr 3-3-1-53-14, p 15). Seega on
käesolevas asjas vaidluse all küsimus, kas kaebajal esines õiguslik alus tööle asumisest
keelduda.

11. VangS § 37 lg 3 kohaselt teeb kinnipeetava võimelisuse tööd teha kindlaks arst. Viru
Vangla 23.11.2015. a käskkirjas, millega kaebaja majandustöödele määrati, on märgitud, et
vastavalt meditsiiniosakonna arsti otsusele võimaldab kaebaja tervislik seisund teha tööd kuni
kaks tundi päevas ja mitte tõsta raskusi üle 5 kg. Seega on käesoleval juhul arst tuvastanud
kaebaja töövõimelisuse tema tööle määramisel.

12. Vastavalt Riigikohtu praktikale võib juhul, kui arst on tuvastanud kinnipeetava
töövõimelisuse tema tööle määramisel anda ootamatu terviserikke korral kinnipeetava
terviseseisundile hinnangu ka tervishoiuteenust osutav õde (Riigikohtu halduskolleegiumi
22.01.2015. a otsus asjas nr 3-3-1-53-14, p 16). Eeltoodust tulenevalt on ringkonnakohtu
hinnangul VangS § 37 lg 2 p 3 alusel kinnipeetaval õigus keelduda tööle asumast, kui arst või
tervishoiuteenust osutav õde on leidnud, et kaebaja ei ole tervislikel põhjustel võimeline
töötama.

13. Kaebaja suhtes läbi viidud distsiplinaarmenetluse protokollist ja distsiplinaarkaristuse
määramise käskkirjast nähtub, et vangla meditsiiniosakonna õde kontrollis 25.11.2015
kella 21 ajal kaebaja tervist ning leidis, et tööst vabastamiseks puudub põhjus. Kuna ei vangla
arst ega tervishoiuteenust osutav õde ei ole hinnanud kaebaja tervislikku seisundit selliseks, et
kaebaja ei olnud 25.11.2015 tervislikel põhjustel võimeline töötama, siis puudus kaebajal
VangS § 37 lg 2 p 3 alusel õigus keelduda 25.11.2015 antud tööle asumise korralduse
täitmisest.

14. Riigikohtu praktika kohaselt on küll meditsiinitöötaja tõend, millele tugineb haldusakt,
halduskohtus hinnatav ja teiste tõenditega ümberlükatav (Riigikohtu halduskolleegiumi
13.11.2014. a otsus asjas nr 331-44-14, p 19), kuid käesolevas asjas kaebaja esitatud
paljasõnalised väiteid, et ta ei saanud 25.11.2015 tööle asuda, sest tal olid väga tugevad
neeruvalud ja halb enesetunne, ei anna ringkonnakohtu arvates alust jõuda järeldusele, et arsti
hinnang kaebaja võimelisuse kohta töötada, oleks ebaõige. Asja materjalide kohaselt on
kaebaja käinud korduvalt arsti vastuvõtul nii enne 25.11.2015 kui ka pärast seda ning talle ei
ole töövabastust antud. Pigem vastupidi, Viru Vangla arsti 28.10.2015. a otsuses (tl 51) on
märgitud, et kaebaja on jätkuvalt töövõimeline ning 17.12.2015 väljastatud meditsiinitõendi
(tl 52) kohaselt ei tähenda kaebajale määratud ravimite tarbimine, et kaebaja oleks ajutiselt
töövõimetu.



                                               3
15. Kaebaja apellatsioonkaebuses esitatud väide, et tugevate neeruvalude käes vaeveldes ja
halva enesetunde tõttu ei pidanud ta töötama, sest vabaduses on selline inimene haiguslehel, ei
anna samuti alust jõuda järeldusele, et kaebajal oli 25.11.2015 VangS § 37 lg 2 p-st 3
tulenevalt õigus keelduda tervislikel põhjustel tööle asumast. Ka vabaduses teeb isiku
haiguslehele jäämise otsustuse lähtuvalt isiku tervislikust seisundist kindlaks
tervishoiuteenuse osutaja. Ravikindlustuse seaduse § 51 lg 1 p 1 ja § 52 lg 1 kohaselt, kui isik
ei ole haiguse või vigastuse tõttu ajutiselt võimeline töötama, annab töövõimetuslehe välja
arst, hambaarst või ämmaemand. Samuti on ringkonnakohus seisukohal, et rikutud ei ole
kaebajale põhiseaduse §-st 28 tulenevat õigust tervise kaitsele ega muid apellatsioonkaebuses
märgitud põhiõigusi. Kuna kaebajal puudus arsti või tervishoiuteenust osutava õe otsustus
tööst vabastamise kohta, siis tal puudus õigus VangS § 37 lg 2 p 3 alusel töötamisest
keelduda. Seega oli kaebaja 25.11.2015 tööle asumise korralduse täitmata jätmisega toime
pannud distsipliinirikkumise ning tema distsiplinaarkorras karistamine oli kooskõlas
VangS § 63 lgga 1.

16. Samuti ei nõustu ringkonnakohus kaebaja apellatsioonkaebuses esitatud seisukohaga, et
kaebajale määratud distsiplinaarkaristus on liiga range ning seega ebaproportsionaalne.
Ringkonnakohtu hinnangul on vaidlustatud käskkirjas märgitud kaalutlused, mille alusel on
jõutud järeldusele, et kaebajat tuleb karistada 25 ööpäevaks kartserisse paigutamisega.
Ringkonnakohus nõustub kaebaja viidatud Riigikohtu lahendis asjas nr 3-3-1-2-06 p-s 11
märgitud seisukohaga, et kartserisse paigutamine on intensiivselt põhiõiguse riivav meede,
mida tuleks karistusena kohaldada üksnes erandlikel asjaoludel. Samas tuleb VangS § 63 lg 3
esimese lause kohaselt distsiplinaarkaristuse valikul võtta arvesse ka vangistuse täideviimise
eesmärki. VangS § 6 lg 1 kohaselt on vangistuse täideviimise eesmärk kinnipeetava
suunamine õiguskuulekale käitumisele ja õiguskorra kaitsmine.

17. Vaidlustatud käskkirjas on karistuse liigi ja määra valikul põhjendatud, et kuna kaebajat
on ka varasemalt samalaadse rikkumise toime panemise eest korduvalt karistatud ning viimati
karistati teda 20 ööpäevaks kartserisse paigutamisega, kuid vaatamata sellele on kinnipeetav
jätkanud samalaadsete rikkumiste toime panemist, siis on põhjendatud karistuse karmistamine
võrreldes viimati määratuga, et mõjutada kinnipeetavat edaspidi õiguskuulekale käitumisele.
Asja materjalidest (tl 32-32p) nähtub, et kaebajat on ajavahemikul 20.05.2015 kuni
käesolevas asjas vaidlustatud käskkirja andmiseni 21.12.2015 karistatud distsiplinaarkorras
ametniku korraldusele asuda tööle mitteallumise eest üheteistkümnel korral. Kui 20.05.2015.
a käskkirjaga on määratud kaebajale karistuseks viieks ööpäevaks kartserisse paigutamine,
kolme järgmise käskkirjaga 10 ööpäevaks kartserisse paigutamine, seejärel kahel korral 15
ööpäevaks, kahel järgmisel korral 20 ööpäevaks kartserisse paigutamine ning seejärel kolmel
korral          25 ööpäevaks kartserisse paigutamine, siis nõustub ringkonnakohus käesolevas
asjas vaidlustatud käskkirjas karistuse määra põhjendustes märgitud seisukohaga, et karistuse
karmistamine on põhjendatud, et mõjutada kaebajat edaspidisele õiguskuulekale käitumisele,
sest vaatamata varasematele korduvatele karistustele samalaadsete rikkumiste eest, on kaebaja
jätkanud distsipliinirikkumiste toimepanemist. Eeltoodust tulenevalt on ringkonnakohus
seisukohal, et kaebajale määratud karistus on proportsionaalne.

18. Seetõttu on ringkonnakohus seisukohal, et halduskohus on õigesti jätnud kaebuse
rahuldamata ning apellatsioonkaebuse rahuldamiseks alus puudub.

19. HKMS § 108 lg 1 kohaselt kannab menetluskulud pool, kelle kahjuks otsus tehti. Kuna
vastustaja ei ole menetluskulude väljamõistmist taotlenud, jäävad menetluskulud poolte endi
kanda.

                                               4
        Tiina Pappel                     Einar Vene                      Maili Lokk
/allkirjastatud digitaalselt/   /allkirjastatud digitaalselt/   /allkirjastatud digitaalselt/




                                               5

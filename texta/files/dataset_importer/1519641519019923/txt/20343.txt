                         KOHTUMÄÄRUS
Kohus                               Tallinna Ringkonnakohus

Kohtukoosseis                       Reet Allikvere, Ande Tänav, Kaupo Paal

Määruse tegemise aeg ja koht        24.03.2016, Tallinn

Tsiviilasja number                  2-15-111171

Tsiviilasi                          Osaühingu FIRETEK hagi BIM Pro Eesti OÜ vastu
                                    võla väljamõistmiseks

Vaidlustatud kohtulahend            Harju Maakohtu 23.10.2015 otsus

Tsiviilasja hind                    3100,23 eurot
apellatsioonimenetluses

Kaebuse esitaja ja kaebuse liik Osaühingu FIRETEK apellatsioonkaebus

Menetlusosalised ja nende           Hageja: Osaühing FIRETEK (registrikood 10642260,
esindajad                           asukoht Pae 21, 11415 Tallinn), lepinguline esindaja
                                    Anatoli Orlovski
                                    Kostja: BIM Pro Eesti OÜ (registrikood 11227712,
                                    asukoht Ranniku tee 2a-23, 12112 Tallinn), seaduslik
                                    esindaja juhatuse liige Priidu Lokk

Menetluse liik                      Kirjalik menetlus

RESOLUTSIOON:

1.   Tühistada Harju Maakohtu 23.10.2015 otsus.

2.   Kinnitada alljärgnev kompromiss:

     2.1     BIM Pro Eesti OÜ kohustub maksma 1800 eurot Osaühingule FIRETEK
             hiljemalt  11.04.2016  Osaühing      FIRETEK  arveldusarvele  nr
             EE862200221013989395 Swedbank AS-is.

     2.2     Pooltel ei ole käesolevast tsiviilasjast tulenevalt teineteise vastu enam nõudeid.

     2.3     Menetluskulud jäävad poolte endi kanda.
     2.4    Pooled loobuvad edasikaebeõigusest.

3.   Tagastada apellatsioonkaebuse esitamisel tasutud riigilõivust 150 eurot Osaühingu
     FIRETEK arveldusarvele nr EE862200221013989395.

4.   Tsiviilasja nr 2-15-111171 menetlus lõpetada.

Edasikaebe kord
Poolte kokkuleppe kohaselt ei saa kompromissi kinnitava määruse peale määruskaebust
esitada.

Ringkonnakohtu määruse põhjendused
1. 21.07.2015 Harju Maakohtule esitatud hagiavalduses palus Osaühing FIRETEK (hageja)
   mõista BIM Pro Eesti OÜ-lt (kostja) hageja kasuks välja põhivõlg 2940 eurot ja
   sissenõutavaks muutunud viivis 357,21 eurot. 25.08.2015 haginõude täpsustuses vähendas
   hageja viivisenõuet 160,23 euroni. Menetluskulud palus hageja jätta kostja kanda.
2. 23.10.2015 otsusega jättis Harju Maakohus hagi rahuldamata ja menetluskulud hageja
   kanda. 20.11.2015 esitas hageja maakohtu otsuse peale apellatsioonkaebuse, milles palus
   maakohtu otsuse tühistada ja teha uue otsuse, millega hagi rahuldada ja mõista kostjalt
   hageja kasuks välja 2940 eurot ja viivised 160,23 eurot.
3. 23.03.2016 toimunud kohtuistungil peetud läbirääkimiste tulemusena jõudsid pooled
   kompromissile käesoleva kohtumääruse resolutsioonis märgitud tingimustel.
4. TsMS § 430 lg 1 kohaselt lõpetab kohus menetluse, kui pooled sõlmivad kompromissi ja
   kohus kinnitab selle. Ringkonnakohtu hinnangul puuduvad kompromissi kinnitamist
   takistavad asjaolud TsMS § 430 lg 3 tähenduses. Apellatsioonimenetluses kompromissi
   kinnitamise tõttu tuleb TsMS § 645 lg 1 kohaselt tühistada esimese astme kohtu otsus ja
   asjas menetlus lõpetada.
5. Pooled on avaldanud, et on teadlikud kompromissi kinnitamise ja menetluse lõpetamise
   õiguslikest tagajärgedest ning leppinud kokku, et loobuvad kompromissi kinnitamise ja
   menetluse lõpetamise määruse peale määruskaebuse esitamise õigusest.
6. Vastavalt TsMS § 150 lg 2 p-le 1 kuulub Osaühingule FIRETEK tagastamisele pool
   apellatsioonkaebuse esitamisel tasutud riigilõivust.



(allkirjastatud digitaalselt)      (allkirjastatud digitaalselt)      (allkirjastatud digitaalselt)
Reet Allikvere                     Ande Tänav                         Kaupo Paal

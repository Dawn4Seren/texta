                            KOHTUOTSUS
                              EESTI VABARIIGI NIMEL


Kohus                              Tartu Ringkonnakohus

Kohtukoosseis                      Kai Kullerkupp, Kersti Kerstna-Vaks, Triin Uusen-Nacke

Otsuse tegemise aeg ja koht        28. september 2016 Tartu

Tsiviilasja number                 2-14-7085

Tsiviilasi                         Roosi Farm OÜ hagi Kaido Roosi vastu sundtäitmise
                                   lubamatuks tunnistamiseks
Tsiviilasja hind                   3500 eurot
apellatsioonikohtus

Vaidlustatud kohtulahend           Viru Maakohtu 22. detsembri 2015 otsus

Kaebuse esitaja ja kaebuse liik    Kaido Roosi apellatsioonkaebus

Kohtuistungi toimumise aeg         Kirjalik menetlus

Menetlusosalised ja nende          Apellant (kostja): Kaido Roos (isikukood: XXXXX);
                                   esindaja advokaat Margus Kiir
esindajad                          Vastustaja (hageja): Roosi Farm OÜ (registrikood:
                                   12556702); esindaja vandeadvokaat Terje Eipre
                                   Kolmas isik hageja poolel: I.R. (isikukood: XXXXX )
RESOLUTSIOON                       1. Rahuldada Kaido Roosi apellatsioonkaebus osaliselt, s.o
                                   maakohtu menetluses väljamõistetud menetluskulude
                                   suuruse osas.
                                   2. Tühistada Viru Maakohtu 22. detsembri 2015 otsus
                                   Kaido Roosilt Roosi Farm OÜ väljamõistetud
                                   menetluskulude suuruse osas. Teha tühistatud osas uus
                      otsus, millega määrata Roosi Farm OÜ põhjendatud ja
                      vajalikuks menetluskulu suuruseks maakohtus 1945 (üks
                      tuhat üheksasada nelikümmend viis) eurot (ilma
                      käibemaksuta), s.o hagiavalduselt tasutud riigilõiv 250
                      eurot, hagi tagamise taotluselt tasutud riigilõiv 50 eurot,
                      määruskaebuselt tasutud riigilõiv 50 eurot ning õigusabi
                      kulu 1595 eurot (ilma käibemaksuta). Jätta Viru
                      Maakohtu 22. detsembri 2015 otsus hagi rahuldamise osas
                      muutmata.
                      3. Lugeda maakohtu         otsuse   resolutsioon    lõplikult
                      sõnastatuks järgmiselt:
                      3.1. Roosi Farm OÜ hagi rahuldada.
                      3.2. Tunnistada lubamatuks sissenõudja Kaido Roosi
                      avalduse ja Viru Maakohtu 12. novembri 2013 määruse
                      tsiviilasjas nr 2-12-54451 alusel alustatud sundtäitmine
                      täiteasjas nr 095/2014/296.
                      3.3. Poolte menetluskulud jätta kostja Kaido Roosi kanda.
                      3.4. Välja mõista Kaido Roosilt Roosi Farm OÜ kasuks
                      hageja menetluskulude katteks 1945 (üks tuhat
                      üheksasada nelikümmend viis) eurot (ilma käibemaksuta),
                      s.o hagiavalduselt tasutud riigilõiv 250 eurot, hagi tagamise
                      taotluselt tasutud riigilõiv 50 eurot, määruskaebuselt
                      tasutud riigilõiv 50 eurot ning õigusabi kulu 1595 eurot
                      (ilma käibemaksuta).
                      3.5. Hüvitamisele kuuluvatelt menetluskuludelt tuleb
                      tasuda kulude suurust kindlaks tegeva lahendi
                      jõustumisest kuni täitmiseni viivist VÕS § 113 lg 1 teises
                      lauses ettenähtud ulatuses.
                      4. Jätta ringkonnakohtus menetluskulud Kaido Roosi
                      kanda.
                      5. Rahuldada Roosi Farm OÜ avaldus menetluskulude
                      rahaliseks       kindlaksmääramiseks        ringkonnakohtus
                      osaliselt. Mõista Kaido Roosilt Roosi Farm OÜ kasuks
                      ringkonnakohtus kantud menetluskulude katteks 550
                      (viissada viiskümmend) eurot (ilma käibemaksuta), s.o
                      lepingulise esindaja kulu. Hüvitamisele kuuluvatelt
                      menetluskuludelt tuleb tasuda kulude suurust kindlaks
                      tegeva lahendi jõustumisest kuni täitmiseni viivist VÕS §
                      113 lg 1 teises lauses ettenähtud ulatuses.
                      I.R. hüvitatavad menetluskulud puuduvad.
Edasikaebamise kord   Otsuse peale võib esitada kassatsioonkaebuse Riigikohtule 30
                      päeva jooksul otsuse kättetoimetamisest.
                      Hagimenetluses      Riigikohtus     võib    menetlusosaline
                      menetlustoiminguid teha ning avaldusi ja taotlusi esitada




                            2
                                        üksnes vandeadvokaadi vahendusel, kui seaduses ei ole
                                        sätestatud teisiti.
                                        Juhul, kui menetlusosaline taotleb menetlusabi, peab ta
                                        esitama tähtaja kestel kassatsioonkaebuse. Kaebuse
                                        põhjendamiseks või riigilõivu tasumiseks või kaebuses esineva
                                        sellise puuduse kõrvaldamiseks, mis on seotud menetlusabi
                                        taotlemisega, annab kohus mõistliku tähtaja pärast
                                        menetlusabi taotluse lahendamist, kui nimetatud taotlus ei ole
                                        esitatud põhjendamatult või tähtaja pikendamise eesmärgil.

MENETLUSOSALISTE NÕUDED, VASTUVÄITED JA PÕHJENDUSED
1. Roosi Farm OÜ (hageja) esitas 15. veebruaril 2014 hagi Kaido Roosi (kostja) vastu
sundtäitmise lubamatuks tunnistamiseks. Hagiavalduse kohaselt sai hageja 7. veebruaril 2014
täitmisteate täiteasjas nr 095/2014/296 (I kd, tl 14–15), mille kohaselt on hageja suhtes
algatatud täitemenetlus kostja avalduse ja Viru Maakohtu 12. novembri 2013 määruse
tsiviilasjas nr 2-12-54451 alusel 18 901 euro 46 sendi sissenõudmiseks. Nimetatud määrusega
kinnitati I.R. (kolmas isik) ja kostja vaheline kompromiss, millega jagati poolte abielu jooksul
soetatud ühisvara. Kompromissi eesmärgiks oli poolte ühisvara jagamine selliselt, et jätkuks
poolte asutatud XXXX talu põllumajanduslik tegevus. Kompromissi tingimuste täitmiseks pidi
kolmas isik asutama Roosi Farm OÜ, s.o hageja.
FIE Kaido Roos pidi taotlema enda kustutamist käibemaksukohustuslaste registrist ning
esitama ettevõtluse lõpetamiseks avalduse äriregistrile vastavasisulise kande tegemiseks.
Kostja on allkirjastanud avalduse, millega kostja ja kolmas isik avaldavad, et kostja on esitanud
registriosakonnale avalduse FIE Kaido Roosi tegevuse lõpetamiseks ja registrist kustutamise
kohta ning FIE Kaido Roosi ettevõtlust jätkab Roosi Farm OÜ.
Pärast kompromissi kinnitamist maksis Põllumajanduse Registrite ja Inormatsiooni Amet
(PRIA) FIE-le Kaido Roos XXXX talu toetusi 11. detsembril 2013 5882 eurot 96 senti ja
12. detsembril 2013 13 018 eurot 50 senti, kokku 18 901 eurot 46 senti. Kostjapoolne PRIA
taime- ning loomakasvatuse valdkondade toetuse kasutamine on ebaseaduslik. Kostja ei kasuta
PRIA toetust sihtotstarbeliselt, kuna FIE Kaido Roosi majandustegevus on lõppenud, tema
ettevõtlust, s.o põllumajanduslikku tegevust jätkab hageja. Kompromissi kinnitamise määruse
kohaselt oli kostja seisuga 31. oktoober 2013 kohustatud tegema korraldused, mille kohaselt
lähevad kõik FIE Kaido Roosi XXXX talu lepingulised õigused ja kohustused üle hagejale, sh
ka õigus PRIA toetusrahadele. PRIA toetusrahad on kostjale kantud alusetult, vaatamata hageja
poolt FIE Kaido Roosi XXXX talu õiguste ja kohustuste ülevõtmisele alates 31. oktoobrist
2013.
Kompromissi kinnitamise määruse p 3.2 kohaselt pidi hageja tasuma kostjale kompromissi
p-s 3.1 nimetatud vara eest 325 000 eurot järgneva maksegraafiku alusel: 28. novembril 2013
– 2 000 eurot, 28. detsembril 2013 – 30 000 eurot, ajavahemikul jaanuar 2014 – detsember
2018 iga kuu 4070 eurot, ajavahemikul jaanuar 2019 kuni november 2019 iga kuu 4070 eurot,
28. detsembril 2019 4030 eurot. Hageja esitas 27. detsembril 2013 avalduse, millega
tasaarvestas oma nõude kostja vastu summas 18 901 eurot 46 senti kostja 28. detsembri 2013
sissenõutavaks muutunud nõudega hageja vastu. Tulenevalt võlaõigusseaduse (VÕS) § 197
lg-st 2 kattuvas osas nõuete lõppemisega tasaarvestuse tõttu vähenes kostja 28. detsembril 2013
sissenõutavaks muutuv nõue 30 000 eurot hageja vastu summani 11 098 eurot 54 senti.
Täitemenetluse alustamiseks puudus õiguslik alus, kuna hageja on nõude tasaarvestanud enne
täitemenetluse alustamist.




                                                3
2. Kostja vaidles hagile vastu. Kompromissi eesmärgiks oli ühisvara jagamine selliselt, et
säiliks talu kui tervik (asjade kogum) ning kostja saab kompromissi sõlmimise hetkeks
olemasoleva vara eest seoses sellest loobumisega hüvitise. Kostja poolt asutatud XXXX talu
põllumajandusliku tegevuse jätkamine või lõpetamine või tervikvara edasimüük on peale
kompromissi sõlmimist kolmanda isiku otsustada.
Kompromissiga andis kostja üle varad ja kohustused seisuga 31. oktoober 2013, kostja ei ole
lubanud ega läbi rääkinud vaidlusaluste toetuste üleandmist. Kostja ei vaidlusta, et toetused on
talle tasutud pärast kompromissi sõlmimist, sh PRIA poolt, ning vastavaid võimalikke
tulevikulaekumisi ei kajastu kompromissis ega selle lisades. Toetused on saadud eelneva
perioodi tegevuse tulemusel, st kostja poolt toetuste tingimuste täitmine eelnevatel aastatel.
Toetused maksti hüvitamaks kostjale osa tema poolt kantud kuludest seoses
põllumajandustegevusega ning hüvitised on olemuselt tagasiulatuv hüvitamine. Kostja on
maksnud toetuselt makse, mistõttu ei saanud kostja üle anda hagejale ja hageja tasaarvestada
toetuste summat täies ulatuses.
Hagejal puudub nõue, mida kostja nõudega tasaarvestada ning seega on vaidlustatud
täitemenetlus seaduslik ja haginõue põhjendatud.
3. Kolmas isik toetas hagi ning palus see rahuldada. Kompromissi eesmärk ei olnud mitte
üksnes kolmanda isiku ja kostja ühisvara jagamine, vaid kompromissiga sooviti vara jagada
selliselt, et jätkuks poolte asutatud XXXX talu põllumajanduslik tegevus läbi kolmanda isiku
poolt asutatud äriühingu, s.o hageja. Oktoobris 2013 sõlmitud kompromissis ei saanud pooled
fikseerida summasid, mida PRIA toetusena väljastab, kuna toetuse määramise või taotluse
rahuldamata jätmise otsust ei olnud selleks hetkeks vormistatud ning pooltele polnud teada
toetuste täpne suurus.
PRIA toetus pidi vastavalt poolte suulisele kokkuleppele laekuma hagejale. Kompromissi
läbirääkimistel arutati maksegraafiku tingimusi ning tulenevalt sellest, et PRIA toetused
laekuvad detsembris, saavutati kokkulepe, et hageja tasub kostjale just detsembris 2013
märkimisväärselt suure summa 30 000 eurot. Kuna kostja ei täitnud tähtaegselt kohustust ja ei
esitanud tähtajaks avaldust enda FIE-na registrist kustutamiseks, sai tal võimalikuks saada
toetused endale.
Väär on arusaam, et kostjale hüvitati PRIA kulutused, millised ta on ise teinud. FIE Kaido Roosi
XXXX talu tegevusega seotud kulusid kandsid abikaasad ühiselt ning vara jagamisel sai kostja
talu eest seoses loobumisega hüvitise.

MAAKOHTU LAHEND
4. Viru Maakohus rahuldas 22. detsembri 2015 otsusega hagi, tunnistas lubamatuks kostja
avalduse ja Viru Maakohtu 12. novembri 2013 määruse tsiviilasjas nr 2-12-54451 alusel
alustatud sundtäitmise täiteasjas nr 095/2014/296 ning jättis menetluskulud kostja kanda.
Maakohus mõistis kostjalt hageja kasuks välja hageja menetluskulude katteks 2 235 eurot
(millele lisandub käibemaks) ning menetluskuludelt viivise VÕS § 113 lg 1 teises lauses
ettenähtud ulatuses.
Viru Maakohtu 12. novembri 2013 määrusega tsiviilasjas nr 2-12-54451 (I kd, tl 18–25)
kinnitatud kompromissi kohaselt andis FIE Kaido Roos oma vara ning kohustused seisuga
31. oktoober 2013 üle hagejale, kes jätkas ettevõtlust (kompromissi p 3.20). Kompromissi
tingimuste täitmiseks asutas kolmas isik hageja (tl 37). Kostja kohustus 31. oktoobri 2013
seisuga esitama avalduse FIE kustutamiseks käibemaksukohustuslaste registrist ning esitama
ettevõtluse lõpetamiseks avalduse äriregistrile vastava kande tegemiseks. FIE Kaido Roosi
XXXX talu (registrikood: 10229620) on registrist kustutatud 31. märtsil 2014 (I kd, tl 192).


                                               4
FIE Kaido Roosi XXXX talule maksis PRIA toetusi 11. detsembril 2013 5882 eurot 96 senti ja
12. detsembril 2013 13 013 eurot 50 senti, kokku 18 901 eurot 46 senti (I kd, tl 30).
27. detsembril 2013 esitas hageja kostjale tasaarvestusavalduse, milles tasaarvestab
kompromissi p-s 3.1 nimetatud 28. detsembri 2013 enda kohustuse kostja ees 30 000 eurot FIE
Kaido Roosi XXXX talule PRIA-lt väljamakstud 18 901 euro 46 sendiga (I kd, tl 31–32).
Maakohus leidis, et hageja tasaarvestuse materiaalsed eeldused on täidetud ning hagi on
põhjendatud. Kuna kostja kompromissi p-st 3.2.2 tulenev (I kd, tl 21) nõue on tasaarvestatud
hageja nõudega kostja vastu, on sundtäitmine täiteasjas nr 095/2014/296 alusetu ja lubamatu.
VÕS § 187 lg-st 1 tulenevalt kui tasaarvestuse pooled on kohustatud maksma teineteisele
rahasumma või täitma muu samaliigilise kohustuse, võib kumbki pool oma nõude teise poole
nõudega tasaarvestada, kui tasaarvestaval poolel on õigus oma kohustus täita ja teiselt poolelt
nõuda oma kohustuse täitmist. Tasaarvestuse läbiviimiseks on kaks eeldust: tasaarvestuse
õiguse tekkimine ehk tasaarvestuse olukorra esinemine (vastastikused samaliigilised nõuded)
ja tasaarvestuse avalduse tegemine teisele poolele (VÕS § 198). Tasaarvestusolukord VÕS
§ 197 lg 1 mõttes peab olema tekkinud pärast kohtulahendi jõustumist.
Kompromissi sisust tuleneb üheselt, et tsiviilasjas nr 2-12-54451 sõlmitud kompromissi
eesmärk oli poolte ühisvara jagamine viisil, et säilib talu kui tervik ning kostja saab hüvitise.
FIE Kaido Roos XXXX talu ettevõtlust jätkas hageja (I kd, tl 27). Asjaolu, et kostjale
väljamakstud PRIA toetused ei kajastu summaliselt tsiviilasjas nr 2-12-54451 sõlmitud
kompromissis, ei anna alust järeldada, et poolte kooselu ajal alustatud talu põllumajandusliku
tegevusega taotletud toetused on seostatavad üksnes selle taotleja isikuga. Toetused taotleti ja
maksti välja talule. Poolte ühisvara jagamisel sõlmitud kompromissiga jagasid pooled vara
viisil, mis tagas talu kui terviku ja selle edasitoimimise. FIE Kaido Roosi XXXX talu
lepingulised õigused ja kohustused läksid üle hagejale ning ettevõtlust jätkas hageja.
Taotlus, mille alusel kostja toetuse sai, oli esitatud ajal, mil majapidamine oli poolte ühisvaras
ning kulusid kandsid pooled ühiselt. Loogiline ja usutav on kolmanda isiku 29. septembri 2015
kohtuistungil antud selgitus pooltevahelise kompromissi tingimuste osas, et kostja pidi kandma
PRIA toetuse hageja kontole ning seetõttu pidi hageja maksma talle detsembris 2013
kompromissi p 3.2.2 täitmisena 30 000 eurot, mis on mitmekordselt suurem teistest p 3.2
graafikujärgsetest maksetest (I kd, tl 152 pöördel, tl 177) ning kolmas isik sõlmis maksegraafiku
just sel viisil arvestusega ja teadmisega, et detsembris 2013 laekub PRIA toetus. Toetuse
väljamaksmise hetkel jätkas kostjale taotluse esitamise ajal kuulunud maal põllumajanduslikku
tegevust hageja. Talu kui terviku all ei tule käsitleda mitte ainult asjade kogumit, vaid kui asjade
kogumit koos õiguste ja kohustustega, sh õigustega toetusrahadele talu tootmistaseme
säilitamiseks, keskkonnasõbralike majandamisviiside kasutuselevõtmiseks ning maade
hooldamiskulude hüvitisteks.
PRIA 3. detsembri 2013 vastusest (I kd, tl 74) tulenevalt ei saanud PRIA FIE Kaido Roosi
XXXX talu loomakasvatustoetuste ega ka pindalatoetuste taotlusega seotud toetusi ümber
vormistada hageja nimele kuna Komisjoni määruse (EÜ) nr 1122/2009 art 82 lg 3 p a järgi
makstakse üleandja taotletud toetus ülevõtjale kui ülevõtmisperioodil (antud juhul 21. mai –
1. september 2013) teavitab ülevõtja pädevat asutust ülevõtmisest ja taotleb toetuse maksmist.
FIE Kaido Roosi XXXX talu ega ka hageja ei esitanud ega saanudki viidatud ajavahemikus
esitada avaldust ega tõendeid ettevõtte ülemineku kohta, sest FIE Kaido Roosi XXXX talu vara
ja kohustused läksid hagejale üle seisuga 31. oktoober 2013, s.o pärast nn kehtestatud
ülevõtmisperioodi lõppu. FIE Kaido Roos XXXX talu kustutati registrist alles 31. märtsil 2014,
mistõttu sai võimalikuks toetuste väljamaksmine FIE Kaido Roos XXXX talule detsembris
2013. Kuna ajavahemikus 21. mai – 1. september 2013 ei esitatud PRIA-le avaldust ega
tõendeid ettevõtte ülemineku kohta, ei oleks saanud toetust väljastada hagejale ka juhul kui FIE


                                                 5
Kaido Roos XXXX talu oleks registrist kustutatud 31. oktoobril 2013. Toetust oli õigustatud
saama ja sai poolte ühisvarasse kuulunud FIE Kaido Roosi XXXX Talu, mis täitis 2013. aastal
pindalatoetuste ja piimasektori eritoetuste saamiseks nõutud tingimused ning mille tegevust
jätkas pärast ühisvara jagamist ja kompromissi sõlmimist talu kui terviku üle võtnud hageja.

MENETLUSOSALISTE TAOTLUSED JA PÕHJENDUSED
5. Kostja esitas maakohtu otsuse peale apellatsioonkaebuse, milles palub tühistada maakohtu
otsus ning teha uus otsus, millega jätta hagiavaldus rahuldamata, tühistada hagi tagamine ning
jätta menetluskulud hageja kanda. Alternatiivselt palub kostja tühistada maakohtu otsus
osaliselt ning teha uus otsus, millega tunnistada lubamatuks kostja avalduse ja Viru Maakohtu
12. novembri 2013 määruse tsiviilasjas nr 2-12-54451 alusel alustatud sundtäitmine täiteasjas
nr 095/2014/296 osaliselt, st 7686 euro 98 sendi ulatuses ning tühistada hagi tagamine. Teise
alternatiivina palus kostja tühistada maakohtu otsus osaliselt ning teha uus otsus, millega
tunnistada lubamatuks kostja avalduse ja Viru Maakohtu 12. novembri 2013 määruse
tsiviilasjas nr 2-12-54451 alusel alustatud sundtäitmine täiteasjas nr 095/2014/296 osaliselt, st
11 257 euro 43 sendi ulatuses ning tühistada hagi tagamine.
Apellatsioonkaebuse kohaselt on maakohus alusetult lugenud tasaarvestuse materiaalsed
eeldused täidetuks ning tõlgendanud valesti kompromissi. Kompromiss oli kahe abikaasa
kompromiss, milles hinnati fikseeritud vara ja see kuulus kostjale hüvitamisele kolmanda isiku
poolt. Abikaasad koostasid seisuga 31. oktoober 2013 talu raamatupidamisliku bilansi, milles
kajastati üksikasjalikult, milline põhivara, millised nõuded ja kohustused antakse üle ja on
abikaasade poolt hinnatud. Bilanss oli kompromissi lahutamatuks lisaks ning selle ja
abikaasade kinnisvara väärtuse kogumi alusel lepiti kokku hüvitises. Kostja ei ole andnud
lubadust vaidlusaluste tuleviku laekumiste üleandmiseks, va bilansis fikseeritud nõuded.
Hagejale ei oleks saanud toetust väljastada ka juhul kui FIE Kaido Roos XXXX talu oleks
registrist kustutatud 31. oktoobril 2013. Kostjale toetuse üleandmise kohustuse määramiseks
pidi olema vastav kokkulepe ning selle olemasolu ei saa tuletada sõlmitud kompromissist, mis
toetust ei hõlma. Maakohtu järeldus, et kompromissi tingimustes on arvestatud eeldatavate
PRIA toetustega, on ekslik. Asjaolu, et detsembris pidi graafiku alusel tasuma 30 000 eurot ei
ole seotud PRIA toetustega. Eelkõige ei saanud eeldada, et toetus laekub detsembris, kuna
tasumise tähtaeg on kuni järgmise aasta juunini ning kolmas isik ei teadnud millises ulatuses
toetus peab laekuma ja kas peab laekuma. Maakohus on arvestanud kolmanda isiku vastuolulise
selgitusega vastukaaluks omaksvõtule. Menetlusosalise selgitus ei ole hagimenetluses tõendiks.
Maakohtu järeldus, et FIE Kaido Roosi XXXX talu lepingulised õigused ja kohustused läksid
üle hagejale, on arusaamatu. Õiguse üleminekuks oleks pidanud sõlmima vastava selge
kokkuleppe (kohustus- ja käsutustehingu), mida ei ole tehtud ega ei ole soovitud teha. Pooled
ei pidanud kokku leppima, milliseid õiguseid ei anta üle vaid vastupidi, millised õigused
antakse üle. Maakohtu seisukoht, et talu kui terviku all tuleb käsitleda mitte ainult asjade
kogumit, vaid asjade kogumit koos õiguste ja kohustustega, on ekslik. Ettevõtte üleminekul
kohaldatakse spetsialiteedi põhimõtet (TsÜS § 6 lg 3) ja õigus tuleb üle anda eraldi
käsutustehinguga, kohustused lähevad aga üle seaduse alusel.
Maakohus jättis tähelepanuta PRIA 4. detsembri 2013 kirja (I kd, tl 74), milles PRIA kinnitas,
et toetuse määramiseks nõutud tingimused täitis kostja ja kostjale toetus ka määratakse.
Ida-Virumaa Talupidajate Liidu 29. jaanuari 2014 selgitusest tulenevalt hüvitati kostjale
kulutused, millised ta on teinud täites kõik selleks seatud nõuded (ühtse pindalatoetuse ja
piimasektori eritoetuse puhul). Toetuste eesmärk on toetada vastava majandustegevusega
seotud isikuid tagasiulatuvalt, st algselt tehakse kulud ja täidetakse tingimused, hiljem peale
nõuete täitmise kontrollimist hüvitatakse osaliselt kantud kulud toetuse näol.


                                               6
Maakohus pidas tähtsusetuks kostja poolt 29. septembri 2015 istungil esitatud tõendeid (I kd,
tl 153–156, 167–171) ning jättis need lahendi tegemisel arvestamata. Kui hageja ja kolmas isik
on veendunud toetuse üleandmise õiguspärasuses, peavad nad aktsepteerima, et toetuse saajal
tekib tulu ning sellelt tuleb tasuda riiklikud maksud. Hagejal tuli juurde maksta makse (tulu- ja
sotsiaalmaks) 11 214 eurot 48 senti. Arvestades, et kostja majandustegevus oli seisuga 31.
oktoober 2013 lõppenud, lepiti kompromissina kokku, et kohustused täidab hageja. Kui hageja
leiab, et toetused kuuluvad talle, kuulub ka maksukohustus täitmisele või hüvitamisele hageja
poolt. Hageja ei saanud 11 214 euro 48 sendi ulatuses tasaarvestust teha, sest ta peab hüvitama
või kandma kostja 2013 maksukohustused ning tasaarvestamiseks lubatud ulatus on 7686 eurot
98 senti (18 901,46 – 11 214,48). Ainult toetustelt tasumisele kuuluvate riiklike maksude
summa on 7644 eurot 3 senti (18 901,46 – 7644,03 = 11 257 eurot 43 senti, s.o
tasaarvestamiseks lubatud ulatus).
Uue otsuse tegemisel tuleb muuta ka menetluskulude jaotust. Hageja on hagihinna nimetanud
valesti ning selle tõttu tasunud valesti ka riigilõivu.
6. Hageja vaidles apellatsioonkaebusele vastu, palus jätta see rahuldamata ning menetluskulud
kostja kanda.
Vastuse kohaselt on maakohus õigesti leidnud, et tasaarvestuse eeldused olid täidetud. Poolte
vahel sõlmitud kompromissi sisust tuleneb üheselt, et tsiviilasjas nr 2-12-54451 sõlmitud
kompromissi eesmärk oli kolmanda isiku ja kostja ühisvara jagamine viisil, et säilib poolte
kooselu ajal alustatud talu kui tervik ning kostja saab hüvitise. Hageja on tõendanud, et kostja
oli kompromissi kohaselt seisuga 31. oktoober 2013 kohustatud tegema korraldused, mille
kohaselt lähevad kõik FIE Kaido Roosi XXXX talu lepingulised õigused ja kohustused üle
hagejale, k.a õigus PRIA toetusrahadele. PRIA toetusrahad 18 901 eurot 46 senti on detsembris
2013 kantud FIE-le Kaido Roos XXXX talu ning kostja on kasutanud PRIA-lt saadud toetusi,
mis kompromissi mõtte ja eesmärgi kohaselt kuulusid alates 31. oktoobrist 2013 tegelikult FIE
ettevõtlust jätkavale hagejale.
Asjaolu, et kostjale väljamakstud PRIA toetused kompromissis summaliselt ei kajastu, ei anna
alust järeldada, et poolte kooselu ajal alustatud talu põllumajandusliku tegevusega taotletud
toetused on seostatavad üksnes selle taotleja isikuga.
Kostja eksib väites, et ettevõtte üleminekul oleks õiguse üleminekuks pidanud sõlmima vastava
selge kokkuleppe (kohustus- ja käsutustehingu), mida ei ole tehtud ega ole soovitud teha.
Täpseid tingimusi lepingule, mis sätestab FIE ettevõtlusega lahutamatult soetud vara, õiguste
ning kohustuste üleandmise, ei ole sätestatud. Kolmas isik on usutavalt selgitanud, et tulenevalt
sellest, et PRIA toetused laekuvad detsembrikuus, saavutati kokkulepe, mille kohaselt hageja
tasub kostjale just detsembris 2013 30 000 eurot.
Olenemata sellest, kas PRIA toetuste eesmärk on toetada vastava majandustegevusega seotud
isikuid tagasiulatuvalt või on toetused suunatud tulevikku, ei ole kostja õigustatud toetust
saama. Taotlus, mille alusel kostja toetuse sai, oli esitatud ajal, mil majapidamine oli poolte
ühisvaras ning kulusid kandsid pooled ühiselt, seega PRIA toetust on väär käsitleda kostja
kulutuste hüvitisena. Toetust oli õigustatud saama ja sai poolte ühisvarasse kuulunud FIE Kaido
Roosi XXXX talu, mille tegevust jätkas pärast ühisvara jagamist ja kompromissi sõlmimist talu
kui terviku üle võtnud hageja.
Maakohus on õigesti leidnud, et kostja 29. septembri 2015 istungil esitatud tõendid ei oma asja
lahendamise seisukohast tähtsust. Kui kostja oleks oma kohustusi vastavalt poolte kokkuleppele
täitnud, siis oleks PRIA toetuse ehk tulu saajaks olnud hageja, kes oleks nõuetekohaselt tasunud
kõik riiklikud maksud. Antud juhul on kostja saanud õigustamatult tulu, mis kuulub



                                               7
kompromissi mõtte ja eesmärgi kohaselt talule, ning hageja kanda ei saa mingil juhul jätta kulu,
mis on seotud eraisiku tulult makstud maksudega.
7. Kolmas isik vaidles apellatsioonkaebusele vastu, palus jätta see rahuldamata ning
menetluskulud kostja kanda.
Vastuse kohaselt saab kostja ja kolmanda isiku vahelise kompromissi tingimustest järeldada, et
PRIA toetus pidi vastavalt poolte suulisele kokkuleppele laekuma hagejale. Kolmas isik sõlmis
kompromissi sellistel tingimustel just teadmisega, et PRIA toetus laekub detsembris. Talul
puudusid sellises ulatuses vahendid. Kui need oleks olemas olnud, siis oleks hageja võinud teha
juba novembris makse summas 30 000 eurot.
PRIA toetust on väär käsitleda kostja kulutuste hüvitisena. FIE Kaido Roosi XXXX talu
tegevusega seotud kulusid kandsid abikaasad ühiselt. Maakohus on õigesti järeldanud, et
toetused taotleti ja maksti välja talule. Sihipäraselt sai toetusrahasid kasutada hageja.
Pooled on sõlminud kompromisslepingu, millega soovinud, et FIE Kaido Roosi XXXX talu
põllumajanduslik tegevus jätkuks läbi kolmanda isiku poolt asutatud hageja ning selleks on
hagejale üle läinud nii FIE ettevõtluse vara, kui ka sellega seotud õigused ja kohustused.
Kompromissi tõlgendamisel tuleb lähtuda poolte tegelikust tahtest, arvestades seda, kuidas
pooled ise sõlmitud kompromisslepingut mõistsid. Kolmas isik on maakohtule andnud seletusi
kompromissi läbirääkimiste kohta ning kostja väide, et abikaasad said üheselt aru, et PRIA
toetust ei ole kokkuleppes (sh koostatud bilansis) fikseeritud, ei vasta tõele.
Kui kostja oleks toetusrahad üle andnud hagejale, ei oleks ta pidanud vastavat tulu deklareerima
ega makse maksma.

RINGKONNAKOHTU PÕHJENDUSED
8. Ringkonnakohus leiab, et apellatsioonkaebuses esitatud väited ei anna alust maakohtu otsuse
tühistamiseks ega muutmiseks sundtäitmise lubamatuks tunnistamise nõude rahuldamise osas.
Viru Maakohtu 22. detsembri 2015 otsus tuleb tühistada diskretsiooniõiguse ületamise tõttu
väljamõistetud menetluskulude suuruse osas. Ringkonnakohus teeb TsMS § 657 lg 1 p 2 alusel
tühistatud osas asja esimesele astme kohtule uueks läbivaatamiseks saatmata uue otsuse,
millega rahuldab hageja taotluse menetluskulude kindlaksmääramiseks maakohtus osaliselt
ning määrab hageja põhjendatud ja vajalikuks menetluskuluks maakohtus 1945 eurot. Kostja
apellatsioonkaebus väljamõistetud menetluskulude suuruse osas tuleb rahuldada osaliselt.
Ringkonnakohus jätab ringkonnakohtu menetluses kantud menetluskulud kostja kanda.
Ringkonnakohus nõustub maakohtu otsuse põhjendustega hagi sundtäitmise lubamatuks
tunnistamise rahuldamise osas ega korda neid kõiki TsMS § 654 lg 6 alusel.
9. Tulenevalt täitemenetluse seadustiku (TMS) § 221 lg-st 1 võib võlgnik esitada sissenõudja
vastu hagi täitedokumendi alusel sundtäitmise lubamatuks tunnistamiseks, eelkõige põhjusel,
et nõue on rahuldatud, ajatatud või tasaarvestatud. Hagi rahuldamine ei mõjuta täitedokumendi
kehtivust ega õigusjõudu.
Hageja nõuab sundtäitmise lubamatuks tunnistamist täiteasjas nr 095/2014/296, mille kohaselt
on hageja suhtes algatatud täitemenetlus kostja avalduse ja Viru Maakohtu 12. novembri 2013
määruse tsiviilasjas nr 2-12-54451 alusel 18 901 euro 46 sendi sissenõudmiseks. Nimetatud
maakohtu määrusega on kinnitatud kostja ja kolmanda isiku kompromiss ühisvara jagamiseks.
Kompromissiga kohustatakse hagejat, kompromissi poolte suhtes kolmandat isikut, täitma
kostja ees rahalist kohustust.
Tsiviilkohtumenetluse seadustiku (TsMS) § 430 lg 1 järgi võivad pooled menetluse kuni hagi
kohta tehtud lahendi jõustumiseni lõpetada kompromissiga. Kohus kinnitab kompromissi


                                               8
määrusega, millega ühtlasi lõpetab asjas menetluse. Kompromissi kinnitamise määruses
märgitakse kompromissi tingimused. Sama paragrahvi lõike 5 järgi kehtib kompromiss
täitedokumendina ka kohtumenetluses mitteosaleva isiku suhtes, kes on võtnud kompromissi
alusel kohustuse. Praeguses menetluses ei ole hageja vaidlustanud seda, et kompromiss kehtib
ka tema suhtes.
10. Ringkonnakohus leiab, et maakohus on asunud põhjendatult seisukohale, et hageja on kostja
kompromisslepingust tuleneva nõude kehtivalt tasaarvestanud oma nõudega kostja vastu ning
täitemenetlus hageja vastu tuleb tunnistada lubamatuks.
Kostja ja kolmanda isiku vahelise kompromissi tulemusena pidi hageja tasuma kostjale
kompromissi p-s 3.1 nimetatud vara eest maksegraafiku alusel 325 000 eurot. Hageja tegi
27. detsembril 2013 kostjale tasaarvestusavalduse, mille järgi hageja tasaarvestab enda
kompromissis kokkulepitud maksegraafiku järgse 28. detsembri 2013 kohustuse kostja ees
kostja kohustusega summas 18 901 eurot 41 senti hageja ees (I kd, tl 31–32). Kostja kohustus
hageja ees koosneb PRIA poolt väljamakstud toetustest kostjale. Hageja leidis, et kuna
kompromissist tulenevalt pidi kostja tegema 31. oktoobri 2013 seisuga korraldused, mille
kohaselt lähevad kõik FIE Kaido Roosi XXXX talu õigused ja kohustused üle hagejale, läks
hagejale üle ka õigus PRIA toetusrahadele. Pooled ei vaidle selle üle, et kostjale on PRIA
toetused laekunud.
Ringkonnakohus on seisukohal, et hageja on oma nõude kostja nõudega kehtivalt
tasaarvestanud. Maakohus on õigesti leidnud, et täidetud on tasaarvestuse materiaalsed ja
formaalsed eeldused.
11. VÕS § 197 lg 1 järgi võib juhul, kui kaks isikut (tasaarvestuse pooled) on kohustatud
maksma teineteisele rahasumma või täitma muu samaliigilise kohustuse, kumbki pool
(tasaarvestav pool) oma nõude teise poole nõudega tasaarvestada, kui tasaarvestaval poolel on
õigus oma kohustus täita ja teiselt poolelt nõuda tema kohustuse täitmist. Tasaarvestus toimub
avalduse tegemisega teisele poolele (VÕS § 198 esimene lause).
Ringkonnakohus leiab, et maakohus on põhjendatult leidnud, et hageja tasaarvestuse
materiaalsed eeldused olid täidetud. Maakohus on õigesti tõlgendanud kostja ja kolmanda isiku
vahelist kompromissi.
Kostja ja kolmanda isiku vahelise ühisvara jagamise kompromissi p 3.20 kohaselt andis FIE
Kaido Roos tasuta oma vara ja kohustused sh maksukohustused seisuga 31. oktoober 2013 üle
hagejale, mis jätkas FIE Kaido Roosi ettevõtlust. Vara TsÜS § 66 järgi on isikule kuuluvate
rahaliselt hinnatavate õiguste ja kohustuste kogum. Maakohus on kompromissi põhjendatult
tõlgendanud nii, et poolte sooviks oli ühisvara jagada nii, et säilib ettevõte kui tervik.
Apellatsioonkaebuse väide, et hageja ei saanud kuidagi eeldada, et talle antakse üle vara, mida
ei olnud bilansis ja kasumiaruandes fikseeritud, ei ole põhjendatud. Kompromissi p-st 20
tuleneb üksnes, et juhul, kui tulevikus ilmnevad varalisi kohustusi tekitavad lepingud või muud
kohustused, vastutab nende eest kostja.
Ebaõige on apellatsioonkaebuse väide, et kolmas isik on kohtuistungil omaks võtnud, et
puudusid läbirääkimised toetuste üleandmise osas. Omaksvõtt TsMS § 231 lg 2 teise lause järgi
on faktilise väitega tingimusteta ja selgesõnaline nõustumine kohtule adresseeritud kirjalikus
avalduses või kohtuistungil, kus nõustumine protokollitakse. Sellist omaksvõttu kohtuistungite
protokollist ei tulene, kolmas isik on terve menetluse kestel väitnud, et kostja on lubanud, et
ükskõik mille eest FIE Kaido Roos hiljem raha sai, antakse see kõik hagejale üle ning kolmas
isik sai kompromissi ajal toetustest teada ja kostja lubas (I kd, tl 95 jj; 152) anda kõik hiljem
laekuvad summad üle hagejale.



                                               9
12. Kostja apellatsioonkaebuses esitatud väitel oleks pidanud kohustus tasuda saadud PRIA
toetused hagejale tema suhtes kehtima siis, kui see oleks spetsialiteedi põhimõttest lähtuvalt ja
analoogiliselt ettevõte üleminekule olema olnud selgelt kajastatud kompromisslepingus. Kostja
leidis, et PRIA toetuste üleandmise suhtes oleksid pooled pidanud eraldi kokku leppima
kokkulepe. Ringkonnakohus kostja käsitlusega ei nõustu. Esiteks on kostja seisukoht vastuolus
ettevõtte ülemineku sätetega. Ettevõtte üleandmisel kehtib küll üldiselt spetsiaalsuspõhimõte,
st VÕS § 182 lg 1 esimese lause järgi antakse ettevõttesse kuuluvad asjad omandajale üle
vastavate asjade üleandmise sätete järgi ja õigused vastavate õiguste üleandmise sätete järgi,
lepingud aga lepingute ülevõtmise sätete järgi. Samas kui selliselt on üle antud ettevõtte
majandustegevusega seotud põhiline vara (n-ö ettevõtte tuum), lähevad seaduse jõul VÕS § 182
lg 2 järgi üle ka kõik üleandja ettevõttega seotud kohustused, sh lepingutest tulenevad
kohustused. Selliselt tagatakse esmalt, et põhilise majandustegevusega kaasnevad lepingud
saaks üle anda lihtsamalt ega oleks vaja teise lepingupoole nõusolekut (Riigikohtu
22. novembri 2011 otsus tsiviilasjas nr 3-2-1-113-11, p 47). Seega ei eelda ettevõtte üleminek
iga ülemineva õiguse ja kohustuse suhtes eraldi lepingu sõlmimist.
Teiselt poolt on kostja apellatsioonkaebuses esitatud seisukoht vastuolus ka PRIA toetuse
saamise eesmärgiga. Kostja esitatud Ida-Virumaa Talupidajate Liidu selgituste kohaselt on
kostjale makstud toetused seotud põllumajandustootmisega (I kd, tl 70). Kostja pidi
kompromissi kohaselt lõpetama FIE Kaido Roosi tegevuse.
Apellatsioonkaebuses on ekslikult leitud, et maakohus on lähtunud sellest, et kostja saadud
toetus on suunatud tulevikku. Maakohus nimetas selgelt kulutuste hüvitamist leides, et PRIA
toetus ei ole käsitletav toetuse taotleja (Kaido Roosi) kulutuste hüvitisena, vaid suunatud
tulevikku, st talu tootmistaseme säilitamisele, keskkonnasõbralike majandamisviiside
kasutuselevõtmisele ning maade hooldamise kulude hüvitamisele, säilitamaks põllumaade
viljakus. Seega on maakohus olnud seisukohal, et PRIA toetused on sihtotstarbelised
toetusrahad, mille eesmärgiks on kulude hüvitamise teel tagada tegevus tulevikus.
13. Kostja apellatsioonkaebuse väited, et maakohus jättis tähelepanuta kostja esitatud PRIA
3. detsembri 2013 vastuse (I kd, tl 74) ja Ida-Virumaa talupidajate Liidu selgituse, ei ole
põhjendatud.
Kostja ja kolmanda isiku vahelise kompromissi III osa kohaselt kohustus kostja 31. oktoobril
2013 taotlema FIE Kaido Roosi kustutamist käibemaksukohustuslaste registrist ning esitama
ettevõtluse lõpetamiseks avalduse äriregistrile vastavasisulise kande tegemiseks.
Maakohus leidis, et PRIA ei saanud Kaido Roosi XXXX talu loomakasvatustoetuste ega ka
pindalatoetuste taotlusega seotud toetusi ümber vormistada hageja nimele kuna Komisjoni
määruse (EÜ) nr 1122/2009 art 82 lg 3 p a järgi makstakse üleandja taotletud toetus ülevõtjale
kui ülevõtmisperioodil (käesoleval juhul 21. mai – 1. september 2013) teavitab ülevõtja pädevat
asutust ülevõtmisesst ja taotleb toetuse maksmist.
14. Apellatsioonkaebuse seisukoht,         mille    kohaselt   peab   hageja   kandma     kostja
maksukohustused, ei ole põhjendatud.
Kostja ei ole menetluses esitanud ühtegi õiguslikult põhjendatud selgitust selle kohta, miks
peaks hageja hüvitama kostja kui füüsilise isiku poolt tehtud sotsiaal- ja tulumaksu
juurdemaksed. Kostja ei ole näidanud, et tal oleks hageja vastu sissenõutav rahaline nõue, st et
neid juurdemakseid oleks tulnud tasuda hagejal, kui PRIA toetus oleks laekunud hagejale.
15. Kuna ringkonnakohus ei tühista maakohtu otsust hagi rahuldamise osas, puudub vajadus
muuta menetluskulude jaotust maakohtu menetluses. Maakohtu otsus tuleb aga tühistada
diskretsiooniõiguse rikkumise tõttu väljamõistetud summa osas ning kostja apellatsioonkaebus
väljamõistetud menetluskulude suuruse osas tuleb rahuldada osaliselt.



                                               10
Maakohus määras tsiviilasja hinnaks 18 901 eurot 46 senti. Sama tsiviilasja hinda on märkinud
ka hageja hagiavalduses. TsMS § 137 lg 1 kohaselt on apellatsioonkaebuse esitamisel tsiviilasja
hind sama, mis esimeses kohtuastmes, arvestades kaebuse ulatust. Sama paragrahvi lg 11
kohaselt võib kõrgema astme kohus asja hinda muuta, kui see on alama astme kohtus määratud
ebaõigesti.
TsMS § 132 lg-te 1 ja 5 kohaselt loetakse hagihinna tähenduses mittevaraliseks ka sundtäitmise
lubamatuks tunnistamise nõuet. Kohus ei või määrata sellise nõudega hagi hinnaks enam kui
6000 eurot. Mittevaralise nõude puhul eeldatakse, et hagihind on 3500 eurot. Seega on õige
kostja seisukoht, et hageja ja maakohus on valesti tsiviilasja hinna määranud ning valesti
määratud tsiviilasja hinnast lähtuvalt on hageja maksnud riigilõivu ettenähtust rohkem.
Riigilõivuseaduse (edaspidi RLS) § 57 lg 1 kohaselt hagiavalduse esitamisel tasutakse riigilõivu
lähtuvalt hagihinnast. Hagiavalduse esitamise ajal, s.o 15. veebruaril 2014 kehtinud riigilõivu
seaduse lisa 1 kohaselt tuli hagiavalduselt hinnaga 3000 eurot kuni 3500 eurot tasuda riigilõivu
250 eurot. Hageja on tasunud riigilõivu 650 eurot (I kd, tl 10), seega ettenähtust 400 eurot
rohkem. Enamtasutud riigilõivu kaotanud poolelt välja mõista ei saa ja hagejal on õigus esitada
taotlus enamtasutud riigilõivu tagastamiseks (TsMS § 150 lg 1 p 1).
Ringkonnakohus märgib, et hageja on taotlenud 2345 euro väljamõistmist, mitte 2235 euro,
nagu ekslikult leidis maakohus. Kuigi hageja menetluskulude kindlaksmääramise avalduses ei
ole hageja kinnitanud, kas ta saab menetluskuludelt käibemaksu tagasi ning avalduse
põhjendavast osast (I kd, tl 185) ning resolutsioonist (I kd, tl 186) jääb selgusetuks, kas hageja
soovib menetluskulude hüvitamist koos või ilma käibemaksuta, tuleb ringkonnakohtu
hinnangul lähtuda hageja avalduse resolutsioonis märgitud nõudest. Muuhulgas Maksu- ja
Tolliameti andmetel on hageja käibemaksukohustuslane. Seega on hagejal õigus osutatud
õigusabiteenuselt tasutud käibemaks tagasi taotleda ning selle teistkordselt hüvitamine kostja
poolt ei ole põhjendatud. Maakohus mõistis kostjalt hageja kasuks menetluskulu
põhjendamatult koos käibemaksuga. Ülejäänud osas, s.o hagi tagamise avalduselt tasutud
riigilõivu 50 eurot, määruskaebuselt tasutud riigilõivu 50 eurot ning lepingulise esindaja kulu
1595 eurot (ilma käibemaksuta) põhjendatuse ja vajalikkuse osas ei ole maakohus
diskretsiooniõigust ületanud ning selles osas maakohtu otsus tuleb jätta muutmata.
Tulenevalt Riigikohtu poolt väljendatud seisukohast tuleb hagi rahuldamise ulatusest tulenevalt
jaotada kõik menetluskulud kõigis kohtuastmetes ühetaoliselt (Riigikohtu 18. mai 2016 otsus
tsiviilasjas nr 3-2-1-28-16, p 17). Kuna hagi põhinõude osas rahuldatakse ning kostja
apellatsioonkaebus põhinõude osas jääb rahuldamata, tuleb TsMS § 162 lg 1 koosmõjus TsMS
§ 171 lg-ga 1 jätta menetluskulud ringkonnakohtus samuti kostja kanda.
Hageja menetluskuludeks ringkonnakohtus on olnud lepingulise esindaja kulu 660 eurot (ilma
käibemaksuta). TsMS § 175 lg 1 eesmärk on hinnata menetlusosalise õigusabikulu põhjendatust
ja vajalikkust konkreetse vaidluse asjaoludest lähtuvalt.
Arvestades asja keerukust ja mahtu ning asjaolu, et ringkonnakohtus esindas hagejat esindaja,
kes oli esindanud hagejat kogu menetluse jooksul, on ringkonnakohtu hinnangul põhjendatud
ja vajalik ajakulu apellatsioonkaebusega tutvumiseks ning vastuse koostamiseks ei pidanud
esindajal kuluma enam, kui 5 tundi. Esindaja tunnitasu 110 eurot tunnis on põhjendatud ja
mõistlik. Ringkonnakohtu hinnangul on hageja põhjendatud ja vajalik õigusabikulu
ringkonnakohtus on 550 eurot (ilma käibemaksuta). Vastavalt kostja taotlusele mõistab kohus
väljamõistetud menetluskuludelt välja ka viivise VÕS § 113 lg 1 teises lauses sätestatud määras
alates kohtuotsuse jõustumisest kuni nõude täitmiseni.




                                               11
Kolmas isik ei ole menetluskulude hüvitamist taotlenud. Samuti ei saanud ringkonnakohtu
hinnangul kolmandal isikul ringkonnakohtus menetluskulusid tekkida, kuna ta esindas ennast
ise. Kolmandale isikule hüvitatavad kulud puuduvad.


  /allkirjastatud digitaalselt/   /allkirjastatud digitaalselt/    /allkirjastatud digitaalselt/

        Kai Kullerkupp               Kersti Kerstna-Vaks               Triin Uusen-Nacke




                                            12

                                                           4-16-5370




                                    KOHTUOTSUS
                                             EESTI VABARIIGI NIMEL



Kohus                                    Tallinna Ringkonnakohus, kriminaalkolleegium
Otsuse tegemise aeg ja koht              6. oktoober 2016, Tallinn, kirjalik menetlus
Väärteoasja number                       4-16-5370
Kohtukoosseis                            Eesistuja Andres Parmas, liikmed Ivi Kesküla ja Orvi Tali
Väärteoasi                               Viljar Grupmanni väärteoasi liiklusseaduse § 201 lg 1 järgi
Apelleeritud kohtuotsus                  Harju Maakohtu 15. augusti 2016. a otsus
Kaebuse esitaja                          Menetlusalune isik Viljar Grupmann (ik 39111284916),
                                         apellatsioon


 RESOLUTSIOON


 Jätta Harju Maakohtu 15. augusti 2016. a otsus muutmata ja menetlusaluse isiku Viljar
 Grupmanni apellatsioon rahuldamata.


 Edasikaebamise kord

 Kohtuotsuse peale võib esitada kassatsiooni Riigikohtule 30 päeva jooksul alates otsuse
 avalikult teatavakstegemisest. Kassatsiooni esitamise õigus on menetlusaluse isiku advokaadist
 kaitsjal, kohtuvälisel menetlejal või tema advokaadist esindajal. Menetlusalusel isikul on
 võimalik väärteomenetluses kassatsiooni esitamiseks taotleda kaitsjat riigi õigusabi seaduses
 sätestatud korras.


 ASJAOLUD JA MENETLUSE KÄIK
        1. Politsei- ja Piirivalveameti Põhja Politseiprefektuur koostas 20. juunil 2016 väärteoprotokolli, mille
        kohaselt Viljar Grupmann juhtis samal päeval kell 02:27 Tallinnas Sõle tänaval mootorsõidukit Opel
        Astra, kuigi tal ei olnud vastava kategooria juhtimisõigust. Sellega rikkus menetlusalune isik
        liiklusseaduse (LS) § 90 lg 1 p 1 keelu – mootorsõidukit ei tohi juhtida isik, kellel ei ole vastava
        kategooria või alamkategooria mootorsõiduki juhtimisõigust. LS § 201 lg 1 kohaselt karistatakse
        mootorsõiduki juhtimise eest vastava kategooria mootorsõiduki juhtimisõiguseta isiku poolt rahatrahviga
        kuni 200 trahviühikut või arestiga.




 1                                                                                                            1
     2. Kohtuväline menetleja edastas väärteoasja maakohtule taotlusega kohaldada V.
     Grupmanni suhtes karistusena aresti. VTMS § 90 lg 1 alusel arutati väärteoasja ilma
     menetlusaluse isiku osavõtuta.
     3. Harju Maakohtu 15. augusti 2016. a otsusega tunnistati V. Grupmann süüdi talle
     etteheidetavas teos ja karistati LS § 201 lg 1 järgi arestiga 15 päeva.
     3.1. Kohtuotsuse kohaselt tõendavad väärteo toimepanemist süü omaksvõttu sisaldavad
     menetlusaluse isiku ütlused väärteoprotokollis, isikusamasuse tuvastamise protokoll ja
     sõiduki juhtimiselt kõrvaldamise otsus. Maanteeameti liiklusregistri väljavõttest nähtub,
     et 28. juuni 2016. a seisuga ei olnud V. Grupmannil mootorsõiduki juhtimisõigust. Tegu
     on õigusvastane ja süüline.
     3.2. Karistuse valikul tuleb arvestada, et V. Grupmanni puhul on tegemist korduva
     õigusrikkujaga. Teda on karistatud kriminaalkorras, samuti on tal kümme kehtivat
     väärteokaristust, neist kuuel korral on teda karistatud LS § 201 järgi ehk mootorsõiduki
     juhtimise eest isiku poolt, kellel ei ole juhtimisõigust. Seega on tegemist väljakujunenud
     käitumisviisiga. Varasemad karistused ei ole mõjutanud menetlusalust isikut väärtegude
     toimepanemisest hoiduma. Määratud rahatrahvide täitmise kohta andmeid ei ole, juba
     kolmel korral on V. Grupmannile määratud karistuseks arest. Seega on põhjendatud
     seisukoht, et karistused isikule mõju ei avalda ja talle tuleb kohaldada karistusena aresti,
     sest kinnipidamiskohas viibides ei saa V. Grupmann kaasliiklejad ohustada.
     3.3. Vastavalt KarS §-le 48 võib kohus mõista väärteo eest aresti kuni kolmkümmend
     päeva. Karistuse keskmine määr on seega 15 päeva. Karistust kergendavaks asjaoluks
     saab pidada teo kahetsemist. Samas tuleb arvestada, et korduv juhtimisõiguseta sõitmine
     väljendab põhimõttelist üleolekut ühiskonnas kehtivate kohustuste suhtes. V.
     Grupmanni käitumist iseloomustab ükskõiksus tema tegudele antud karistusõigusliku
     hinnangu suhtes. Seetõttu tuleb määrata arest sanktsiooni keskmises määras, s.o 15
     päeva.



APELLATSIOONIMENETLUSE POOLTE SEISUKOHAD

     4. Maakohtu otsuse peale esitas apellatsiooni V. Grupmann, kes taotleb asendada talle
     mõistetud karistus rahatrahviga. Menetlusalune isik kinnitab, et tasub rahatrahvi
     koheselt. Apellatsiooni põhjenduste kohaselt kaotab V. Grupmann vabaduskaotusliku
     karistuse kandmisel töökoha ja seega ka sissetuleku, mille puudumisel ei ole tal
     võimalik tasuda varasemaid rahatrahve ega end ülal pidada. V. Grupmann kinnitas, et
     nõustub väärteoasja arutamisega kirjalikus menetluses.
     5. Apellatsioonile esitas 23. septembril 2016 vastuse kohtuväline menetleja, kes palub
     jätta maakohtu otsus muutmata ja apellatsioon rahuldamata. Vastuse kohaselt näitab
     isiku käitumine tema ükskõikset ja üleolevat suhtumist liiklusohutusse, teistesse
     liiklejatesse ning võimalikku saabuvasse tagajärge. Mootorsõiduki juhtimine ilma
     juhtimisõiguseta on väga levinud, samas võivad sõiduki juhtimisel tehtavatel vigadel
     olla väga rasked tagajärjed, mistõttu nõutaksegi juhtimisõiguse saamiseks vastava õppe

2                                                                                             2
    läbimist ja eksamite sooritamist. Karistuse eripreventiivse eesmärgi saavutamisel tuleb
    arvestada ka V. Grupmanni käitumist, kes on korduvalt samalaadse süüteo eest
    karistatud, kuid rikkus jällegi seadust. Arvestades teo olemust ja isiku senist käitumist
    on aresti kohaldamine proportsionaalne, mõjutamaks V. Grupmanni õiguskuulekale
    eluviisile. Muud karistused ei ole isikule oodatud mõju avaldanud. Kohtuväline
    menetleja nõustus samuti kirjaliku menetlusega.



RINGKONNAKOHTU SEISUKOHT
    6. Ringkonnakohus, tutvudes esitatud apellatsiooniga ja väärteoasja materjalidega ning
    kohtuvälise menetleja vastusega, leiab, et esitatud apellatsioon tuleb jätta rahuldamata,
    sest maakohtu seadusliku ja põhjendatud otsuse tühistamiseks ei ole alust.
    Ringkonnakohus põhjendab oma seisukohta järgmiselt.
    6.1. VTMS § 146 lg 2 kohaselt arutab kohus väärteoasja esitatud kaebuse (apellatsiooni)
    piires, välja arvatud juhul, kui ilmneb väärteomenetlusõiguse oluline rikkumine või
    materiaalõiguse ebaõige kohaldamine, millega on raskendatud menetlusaluse isiku
    olukorda. Praeguses väärteoasjas vaidlustab menetlusalune isik maakohtu otsust vaid
    talle mõistetud karistuse osas. Menetlusalune isik ei viita menetlusõiguse rikkumisele
    või materiaalõiguse ebaõigele kohaldamisele, kuid palub tühistada maakohtu otsus talle
    mõistetud karistuse osas, võimaldamaks tal jätkata töötamist uuel töökohal.
    Ringkonnakohus ei näe alust apellatsiooni piiridest väljumiseks. Eeltoodust tulenevalt
    käsitleb kriminaalkolleegium apellatsioonis sisalduvaid väiteid.
    6.2. Ringkonnakohus märgib, et maakohtu otsusest nähtuvad üksikasjalikud
    põhjendused, miks tuleb V. Grupmanni karistada LS § 201 lg 1 järgi arestiga ja mis
    põhjusel on välistatud menetlusaluse isiku suhtes tema põhiõigusi vähem riivava
    karistusliigi kohaldamine. Ringkonnakohus leiab, et maakohus on õigustatult viidanud
    isiku varasemale käitumisele, s.o korduvatele samalaadsetele rikkumistele ja
    rahatrahvide maksmata jätmisele. Samuti ei ole V. Grupmanni mõjutanud väärtegude
    toimepanemist lõpetama talle mõistetud arestid. Kriminaalkolleegium nõustub ka
    kohtuvälise menetleja vastuses väljendatud seisukohtadega, mille kohaselt
    mootorsõiduki juhtimine ilma vastava juhtimisõiguseta on laialt levinud süütegu, millel
    võivad olla rasked tagajärjed, sest isik osaleb suurema ohu allika valdajana liikluses,
    kuigi tema vastavaid oskusi ja sobivust selleks tegevuseks ei ole kontrollitud. Alates 1.
    jaanuarist 2015 on sõiduki süstemaatiline juhtimine juhtimisõiguseta isiku poolt
    karistatav kuriteona, millest võib järeldada, et ka seadusandja on pidanud seda
    rikkumist oluliseks.




3                                                                                         3
        6.3. V. Grupmann viitab sellele, et aresti täitmise tagajärjena võib ta kaotada töökoha.
        Kriminaalkolleegium märgib, et kuigi isiku õiguskuuleka käitumise tagamisel on
        vaieldamatult oluline püsiva töökoha olemasolu, ei saa see siiski mõjutada isiku süüle ja
        preventiivsetele kaalutlustele vastava karistuse mõistmist. Samuti ei ole töökoha
        saamine iseenesest aluseks isikule mõistetud aresti täitmisele pööramise
        edasilükkamiseks. Lisaks märgib ringkonnakohus, et isiku väited selle kohta, et ta asub
        täitma seniseid rahatrahve, on seni jäänud paljasõnaliseks, ühtegi tõendit kohtule selle
        kohta esitatud ei ole.
        7. Seega leiab kriminaalkolleegium, et vaidlustatud kohtuotsus on seaduslik ja
        põhjendatud ning apellatsioonis esitatud väited ei anna alust maakohtu otsuse
        muutmiseks või tühistamiseks. Eelnevast lähtuvalt ja juhindudes VTMS § 147 lg 1 p-st
        1 jätab ringkonnakohus esitatud apellatsiooni rahuldamata ja Harju Maakohtu 15.
        augusti 2016. a otsuse muutmata ja tühistamata.




/allkirjastatud digitaalselt/




4                                                                                             4

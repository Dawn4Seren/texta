                              KOHTUMÄÄRUS
Kohtuasja number                     2-13-30311
Kohus                                Tallinna Ringkonnakohus
Määruse tegemise aeg ja koht         10.05.2016, Tallinn
Kohtukoosseis                        Ulvi Loonurm, Imbi Sidok- Toomsalu, Indrek Soots
Kohtuasi                             MN (N) hagi OÜ Sindi Vesi vastu kahju
                                     hüvitamiseks endise olukorra taastamise teel
Vaidlustatud kohtulahend             Pärnu Maakohtu 1.04.2016 määrus

Kaebuse esitaja ja kaebuse liik      MN määruskaebus
Menetlusosalised ja nende            Hageja: MN (ik XXXXXXXXXX), lepinguline
esindajad                            esindaja: vandeadvokaat Brigitta Mõttus
                                     Kostja: OÜ Sindi Vesi (rk 10356904), lepinguline
                                     esindaja: vandeadvokaat Kaire Aus
Menetluse liik                       Kirjalik menetlus

RESOLUTSIOON:
1. Tühistada Pärnu Maakohtu 1.04.2016 määrus ja saata asi menetluse jätkamiseks
maakohtule.
2. Määruskaebus rahuldada.
3. Määruse peale ei saa edasi kaevata.


Hageja nõue ja menetluse käik
1. 17.06.2013 esitas MN (hageja) Pärnu Maakohtule hagiavalduse, milles ta palub
kohustada OÜ-t Sindi Vesi (kostja) hüvitama seoses omandi rikkumisega tekitatud kahju
kas asja endisel kujul taastamise teel või alternatiivselt hüvitama kahju 3500 eurot.

Hageja on Sindi linnas Roheline 6 a kinnistu omanik. Kostja tellis riigihanke, mille käigus
teostati Rohelisel tänaval kanalisatsiooni ja veetrassi paigaldus ning uuendati teekate, mille
tulemusena tõsteti tänavat ca 15 cm ja kinnistu esisele paigaldatud tänavakivid jäid oluliselt
madalamaks kui tänav. Hagiavalduse väidetel tekkisid seetõttu probleemid vee äravooluga,
ja kahjustada sai hageja kinnistu üldilme. Kostja ei täitnud oma lubadust, et juhul, kui
teekatet tõstetakse, korvatakse tekitatud kahju, ehk taastatakse tööde teostaja kulul endine
olukord, tõstetakse tänavakivid, vundament ning haljastus samas määras, milles on tõstetud
tänavat.

10.02.2014 hagi täpsustuse kohaselt rikkus kostja riigihanke tingimusi, kuivõrd kostja
kohustuseks oli lisaks teekatte taastamisele taastada samal kujul ka kõik muu, mis on
saanud kannatada tööde käigus, sh haljastus, aiad, tarad. Hageja palus kohustada kostjat
tegema vajalikud tööd kinnistu endisel kujul taastamiseks või alternatiivselt palus mõista
kostjalt välja kahjuhüvitis 3500 eurot.

                                                                                            1
Kostja vastus
2. Kostja hagi ei tunnistanud, väites, et ta ei käitunud süüliselt ja ei ole tekitanud hagejale
kahju.

17.02.2016 istungil taotles kostja hagi läbivaatamata jätmist tsiviilkohtumenetluse
seadustiku (TsMS) § 423 lg 2 p 2 alusel, kuna kostja seisukohalt ei olnud hagi esitatud
hageja seadusega kaitstud õiguste ja huvide kaitseks ja eesmärgil ning kostja leidis, et
hageja taotletavat eesmärki ei ole võimalik hagiga saavutada. Hagi on tõendamata, kostja
süü ja kahju suurus tuvastamata, puudub kahju arvestus. Kuna hagiavalduses esitatud nõuet
ei ole võimalik hagis esitatud asjaoludel rahuldada, tuleb jätta hagiavaldus läbi vaatamata.

3. Hageja palus jätta kostja taotlus rahuldamata, leides, et hagi on võimalik rahuldada ja
hagi on esitatud hageja õiguste kaitseks.

Maakohtu määrus
4. Maakohus jättis hagi läbi vaatamata TsMS § 423 lg 2 p 1 alusel ja menetluskulud hageja
kanda ning mõistis kostjalt hageja kasuks välja õigusabikulud 1350 eurot.

Hageja esitas õigusvastaselt tekitatud kahju hüvitamise nõude võlaõigusseaduse (VÕS) §
1043, § 1045 lg 1 p 5 ja § 1050 lg 1 alusel. Hageja leiab, et kahju tekitamine on
õigusvastane VÕS § 1045 lg 1 p 5 alusel, kuna rikutud on hageja omandit, kahju on
põhjuslikus seoses kostja poolt riigihanke tingimustest tulenevate kohustuste rikkumisega
ning kostja käitumine on süüline, kuna kostja on rikkunud üldist käibekohustust.

Hagi alusena kohtu ette toodud asjaoludel ei ole hageja õiguste rikkumine üldse võimalik ja
hagejal ei saa olla kostja vastu kahju hüvitamise nõuet, sest kostja ei ole hageja kinnistut
kahjustanud. Kahjuks loetakse vara kaotust või kahjustamist. Sindi linnas Rohelisel tänaval
tehtud vee- ja kanalisatsioonitrassi renoveerimistööde käigus ei ole hagejale kuuluvat
kinnistut ega sellel asuvaid rajatisi faktiliselt kahjustatud.

Hageja soov taastada hageja kinnistu ja Rohelise tänava vahelise ala kõrguste suhe ei ole
käsitatav endise olukorra taastamisena hageja kinnistul. Hageja omandi rikkumisena ei ole
käsitatav tema subjektiivne hinnang, et kinnistu ja tee vaheliste kõrguste suhte muutus rikub
tema kinnistu välisilmet. Kohtule esitatud fotodelt ei ole kinnistu välisilme rikkumine
objektiivselt tuvastatav. Hageja poolt hagi alusena toodud asjaolud ei ole õiguslikult
kvalifitseeritavad hagejale õigusvastaselt kahju tekitamisena ning hagejal ei saa olla kahju
hüvitamise nõuet kostja vastu. Seega nõude menetlemine on perspektiivitu.

Hageja väide, et asjas olulised asjaolud tuvastatakse alles ekspertiisiga ja tunnistajate
ülekuulamisega, ei anna alust menetluse jätkamiseks. Ekspertiis ega tunnistaja ütlused ei
saa muuta asjaolu, et hageja nõue on seotud teise isiku (Sindi linna) omandis oleval
kinnistul muudatuste tegemisega (hageja enda kinnistul aia vundamendi tõstmine tuleb
päevakorda alles siis, kui tõstetakse linna maal asuvat haljastust). Hageja taotles tunnistaja
ülekuulamist hageja kinnistu ja tänavavahelise kraavi kinniajamise asjaolude selgitamiseks,
kuid ei soovinud tunnistaja ütlustega tõendada kahju tekkimise aluseks olevaid asjaolusid.

Hageja taotles eksperdi kaasamist paikvaatlusele, et ekspert annaks hinnangu tee ehituse
projektidele vastavuse kohta, kuid tee ehitustööde vastavus või mittevastavus
projektdokumentatsioonile ei tõenda hagejal kahju tekkimist. Asjas ei ole vaidlust, et tänava
tasapinda on endisega võrreldes 15 cm võrra tõstetud. Hageja väidetu, et ekspert saaks
kindlaks teha, kas ja mil määral on teepinna kõrguse tõstmine mõjutanud hageja kinnistu
niiskustaset, ei oma asjas tähtsust, sest hageja ei ole hagi alusena kinnistu üldist liigniiskust
                                                                                               2
välja toonud, vaid tõi selle välja 11.12.2013 eelistungil. Hageja on ka hiljem liigniiskuse
osas välja toonud ainult sademevee kogunemise sissesõidutee alguses olevasse lohku.
Asjaolu, et hageja sissesõiduteelt ei voola vesi enam kraavi, ei ole seotud tänava kõrguse
tõstmisega, vaid sellega, et kraav oli kinni aetud. Sissesõiduteele kogunev vesi ei ole
samastatav kinnistu liigniiskusega.

Ilmselt põhjendamatud on ka hageja väited kostjapoolse hoolsuskohustuse rikkumise kohta.
Hageja viidatud tööde teostaja kohustus taastada ehitustööde käigus rikutud, kahjustatud
või lõhutud aiad, haljasalad, hekid jms rajatised ei ole selles asjas asjakohane, sest hageja
kinnistul asuvat haljastust, aeda jms tööde käigus ei rikutud, kahjustatud ega lõhutud.
Kinnistu ja tänavava kõrguste suhte muutumine ei ole käsitatav hageja kinnistu
kahjustamisena.

Kohus leidis, et hagejale ei saanud kahju tekkida ja tal ei saa olla kahju hüvitamise nõuet
kostja vastu. Puudub vajadus menetluse jätkamiseks ja menetlustoimingute tegemiseks.

Maakohus jättis hagi läbivaatamata jätmisel menetluskulud TsMS § 168 lg 2 alusel hageja
kanda ja mõistis hagejalt kostja kasuks õigusabikulude katteks 1350 eurot.

Määruskaebus
5. Hageja palus tühistada maakohtu määruse, millega rahuldati kostja taotlus hagi
läbivaatamata jätmiseks ja jätkata asja menetlust.

Kohus kohaldas ebaõigesti menetlusnormi, kui leidis, et hagi on perspektiivitu, hageja
omandit ei ole kahjustatud ja hagejal puudub alus nõuda kostjalt kahju hüvitamist. Kohtu
tõlgendus, et kahjuks loetakse vara kaotust või kahjustamist, on liiga kitsas ja ei ole
arvestatud põhjusliku seosega kostja poolt tehtud tööde, kostja poolt hanketingimuste
rikkumise ja hagejale kahju tekkimise vahel. Kahjuks saab lugeda kinnistu väärtuse
vähenemist ja otsest kahju, milleks on aia vundamendi kahjustamine. Kahju ei pea olema
tekkinud otsese rikkumise tagajärjel, vaid võib olla ka kaudne kahjustus. Kahjustatud on aia
vundamenti ja sissesõidu tee sillutist, mille rajamisega on hageja kandnud kulutusi. Kostja
on teostatud tööde käigus rikkunud hageja kinnistut, kuna just kostja tegevuse tagajärjel
tõusis tee tasapind. Kostja tegevuse ja hagejale kahju tekkimise vahel on põhjuslik seos.
Seega saab väita, et tehtud tööde käigus on kostja hagejale kuuluvat kinnistut ja rajatisi
kahjustanud.

Kohus eksis, kui leidis, et hageja nõue on suunatud peamiselt maa-alale, mis ei kuulu
hagejale ja et tal puudub kahju hüvitamise nõude alus enda kinnisasja esisele alale kulutuste
tegemisel. Hageja viitas seostele kostja tegevuse ja hagejale kahju tekkimise vahel, mille
kohaselt asjaolu, et tee ja hageja kinnistu vahele jääb kolmanda isiku kinnistu, ei tähenda, et
hageja soov ei ole taastada olukord enda kinnistul. Kõik etapid on omavahel seotud ja
lõpptulemusena taastuks ikkagi just hageja kinnistu ja selle esise endine olukord. Hageja on
teinud võõrale kinnisasjale kulutusi selle omaniku, Sindi Linnavalitsuse loal ja heakskiidul.

Kohus on leidnud, et hageja omandi rikkumisena ei saa olla käsitatav hageja subjektiivne
hinnang, et kinnistu ja tee vaheliste kõrguste suhte muutus rikub tema kinnistu välisilmet.
Hageja ei nõustu kohtuga, et kinnistu välisilme rikkumise fakti ei ole võimalik tõendada
ekspertiisi ega tunnistaja ülekuulamisega, sest ekspert on võimeline määratlema kinnistu
väärtust enne (kui tasapind oli sirge, vastavuses teekõrgusega, aia vundament selleks
ettenähtud kõrgusel) ja nüüd. Hageja kinnistu väärtuse vähenemine on tõlgendatav kahju
tekkimisena. Hageja esitas kohtu soovil fotod, on taotlenud paikvaatluse ja ekspertiisi
tegemist, mille kohta kohus ei ole siiani võtnud seisukohta. Põhjendamatu on kohtu viide,
                                                                                             3
et hageja ei ole ekspertiisi taotluses toonud välja kõiki küsimusi, sest alles pärast taotluse
lahendamist esitavad pooled kohtule küsimused, mida nad soovivad eksperdilt küsida ning
kohus teeb vastavatest küsimustest valiku, ehk kas kõik küsimused on põhjendatud või ei
ole ning mida kohus ise peab vajalikuks eksperdilt teada saada.

Kohus heitis hagejale ette, et hagi alusena ei ole viidatud liigniiskusele. Tegelikult viitasid
kostja ja kohus liigniiskuse probleemile, kuigi hageja selgitas, et see on küll probleem, kuid
ei ole antud juhul hagi aluseks. Kuna aga pidevalt selline küsimus menetluses tõstatati, siis
leidis hageja, et ka sellele saab vastuse anda ekspertiis. Hageja ei ole väitnud, et sademete
probleem, mis koguneb sissesõidu teele, oleks samastatav kinnistu liigniiskusega, nagu on
leidnud kohus.

Hageja ei nõustu, et väited kostjapoolse hoolsuskohustuse rikkumise kohta on
põhjendamatud. Kostja on hoolsuskohustust rikkunud sellega, et ta rikkus teadlikult
hanketingimusi. Hageja oli eelnevalt pöördunud kostja poole murega, et kas tee tasapind
jääb samaks ja ega tehtavad tööd ei mõjuta kuidagi lähikinnistuid. Seega oli kostja teadlik
hageja kartustest ning võimalusest, et tehtavad tööd võivad hagejale kahju tekitada. Kostja
on hagejale kahju tekitanud, hagi ei ole perspektiivitu ja hagimenetlust peaks jätkama.

Vastus määruskaebusele
6. Kostja vaidles määruskaebusele vastu ja leidis, et maakohtu määrus on seaduslik ja
põhjendatud.

Edasine menetluse käik
7. Pärnu Maakohus jättis 27.04.2016 määruskaebuse rahuldamata ning edastas selle TsMS
§ 663 lg 5 alusel läbivaatamiseks ja lahendamiseks Tallinna Ringkonnakohtule.

Ringkonnakohtu seisukoht
8. Ringkonnakohus, tutvunud määruskaebuse ja tsiviilasja materjaliga, leiab, et maakohtu
1.04.2016 määrus tuleb tühistada menetlusõiguse normi olulise rikkumise tõttu ja tsiviilasi
saata tagasi maakohtule menetluse jätkamiseks. Määruskaebus tuleb TsMS § 659, § 657 lg
1 p 3 ja § 667 lg 2 alusel rahuldada.

Haginõude, mille alusena esitatud faktilistele asjaoludele tuginedes ei ole hageja õiguste
rikkumine võimalik, võib jätta TsMS § 371 lg 2 p 1 alusel menetlusse võtmata või TsMS §
423 lg 2 p 1 alusel läbi vaatamata. Nimetatud tsiviilkohtumenetluse seadustiku sätted ei
oma imperatiivset iseloomu, vaid annavad selleks võimaluse. Nende kohaldamata jätmist
pole alust kvalifitseerida menetlusõigusnormi rikkumisena. TsMS § 372 lg 2 p 1 ja § 423 lg
2 p 1 puhul on tegemist oma olemuselt menetlusökonoomia sätetega, mis võimaldavad
hoida kokku kohtu menetlemisaega ja vältida menetlusosalistele liigsete kulutuste
tekitamist. Hagi läbivaatamata jätmisega maakohus praegusel juhul seda eesmärki ei
saavutanud, kuna oli 17.06.2013 esitatud hagi ligi 3 a menetlenud. Maakohus oleks juba
eelnimetatud põhjusel võinud eelistada asja sisulist lahendamist. Kuid nimetatud pikk
menetlusaeg ei too kaasa eraldivõetuna kohtumääruse tühistamist.

Hagi läbivaatamata jätmisel TsMS § 423 lg 2 p 1 alusel ei saa kohus hinnata tõendeid ega
otsustada keerukate õiguslike küsimuste üle (vt Riigikohtu lahend tsiviilasjas nr 3-2-1-120-
13, p 12). Kohus ei ole käesoleval juhul seda põhimõtet järginud ja on selle asemel asunud
hageja taotlusi hinnates tuvastama hagi rahuldamise perspektiivi (mh selgitama, mida
tunnistaja saaks ja võiks tõendada ning et paikvaatlusel ei pruugi olla edu ja mida selgitaks
ekspert ning et, kas kahju suurus on tõendatud). Hagiavalduses välja toodud asjaoludel ei
saa tõendeid hindamata otsustada selle üle, kas kostja on rikkunud hanke käigus sõlmitud
                                                                                             4
lepingus väidetavalt sisaldunud kohustust taastada tänavad pärast kanalisatsiooni ja
veetrassi paigaldamist samal tasapinnal. Samuti ei võinud kohus hagi läbivaatamata
jätmisel hinnata, kas kostja oma tegevusega hageja kinnistut kahjustas või mitte ning kas
kostja teo ja hageja väidetava kahju vahel esines põhjuslik seos. Määruskaebuse väidetel on
maakohus käsitlenud põhjuslikku seost liiga kitsalt, selgitades, et põhjuslik seos ei pea VÕS
§ 127 lg 4 järgi olema alati vahetu, st tekkinud kahju ei pea igal juhul olema kohustuse
rikkumise vahetu tagajärg. Maakohtul ei olnud hagi läbi vaatamata jätmisel võimalik asuda
seisukohale, et kas hagejale on kahju tekkinud või mitte ning kas kostja vastutab selle eest.
Juhul kui maakohtus hagi sisulisel läbivaatamisel leiab tuvastamist, et hagejale ei ole kahju
tekkinud, ei saa hageja nõuet rahuldada. Kas ja milline kahju hagejal tekkis ning kas kostja
vastutab selle eest, selgub asja sisulise lahendamise tulemusena.

Menetluskulude jaotuse üle otsustab vastavalt TsMS § 173 lg 3 teisele lausele alama astme
kohus sõltuvalt asja uue läbivaatamise tulemustest.


   /allkirjastatud digitaalselt/   /allkirjastatud digitaalselt/   /allkirjastatud digitaalselt/
           Ulvi Loonurm               Imbi Sidok-Toomsalu                  Indrek Soots




                                                                                                   5

                                           RIIGIKOHUS
                                   KRIMINAALKOLLEEGIUM


                                           KOHTUOTSUS
                                         Eesti Vabariigi nimel


 Kohtuasja number                      3-1-1-32-16
 Otsuse kuupäev                        7. aprill 2016
 Kohtukoosseis                         Eesistuja Hannes Kiris, liikmed Lea Kivi ja Saale Laos
 Kohtuasi                              Kriminaalasi Rait Õiso süüdistuses KarS § 200 lg 2 p-de 5, 7
                                       ja 8 ning § 307 lg 1 järgi
 Vaidlustatud kohtulahend              Tartu Ringkonnakohtu 27. oktoobri 2015. a otsus
                                       kriminaalasjas nr 1-12-10224
 Kaebuse esitaja ja kaebuse liik       Rait Õiso kaitsja vandeadvokaat Anti Aasmaa, kassatsioon
 Teised kassatsioonimenetluse          Viru Ringkonnaprokuratuuri vanemprokurör Sirje Merilo
 pooled
 Asja läbivaatamise kuupäev ja         30. märts 2016, kirjalik menetlus
 viis

RESOLUTSIOON
1. Jätta Tartu Ringkonnakohtu 27. oktoobri 2015. a otsus sisuliselt muutmata, kuid täpsustada
selle resolutsiooni punkti 2 c, lisades lause: „KarS § 68 lg 1 alusel arvata Rait Õisole mõistetud
liitkaristuse hulka eelvangistuses viibitud kolm päeva ja lugeda ärakantavaks liitkaristuseks 4
(neli) aastat 5 (viis) kuud ja 27 (kakskümmend seitse) päeva vangistust“.
2. Kassatsioon rahuldada osaliselt.
3. Määrata Advokaadibüroole Anti Aasmaa makstava riigi õigusabi tasu suuruseks Rait Õisole
kassatsioonimenetluses osutatud riigi õigusabi eest 288 (kakssada kaheksakümmend kaheksa)
eurot, sealhulgas käibemaks 48 (nelikümmend kaheksa) eurot. Jätta see menetluskulu Eesti
Vabariigi kanda.


ASJAOLUD JA MENETLUSE KÄIK
1. Rait Õisole esitati süüdistus karistusseadustiku (KarS) § 200 lg 2 p-de 5, 7 ja 8 järgi selles, et ta
röövis ühiselt ja kooskõlastatult koos T. V-i ja K. E-ga ööl vastu 1. novembrit 2010 Lääne-Virumaal
X vallas X külas M. M-i. Süüdistuse kohaselt lõi K. E. M. M-i raudkangiga kuklasse, misjärel kaotas
kannatanu teadvuse ja kukkus maha. Pärast seda võtsid K. E., R. Õiso ja T. V. kannatanu autost ära
erinevaid asju (automaki, kõlarid, CD-plaadid, elektripumba, tulekustuti jms) koguväärtuses 262
eurot ja 2 senti. Soovides lavastada liiklusõnnetust, tõsteti teadvusetu kannatanu viimaks tema auto
juhiistmele ja lükati X karjääri kallakust alla. Kannatanu leiti karjäärist järgmise päeva õhtul ning
temal tuvastatud vigastuste tüsistusena tekkis kauem kui neli kuud kestev kõnehäire.
Samas kriminaalasjas esitati R. Õisole süüdistus veel KarS § 307 lg 1 järgi. Samuti esitati süüdistused
T. V-ile, K. E-le, R. K-le ja R. Õ-le ning maakohtu otsusega tunnistati nad ka süüdi, kuid nende
suhtes kassatsiooni​menetlust ei toimu.
2. Viru Maakohtu 19. märtsi 2015. a otsusega tunnistati R. Õiso süüdi KarS § 306 lg 1 ja § 307 lg 1
järgi ning teda karistati vastavalt 2-aastase ning 1 aasta ja 6 kuulise vangistusega. KarS § 64 lg 1
alusel mõisteti liitkaristuseks 3 aastat vangistust, mille hulka arvati KarS § 68 lg 1 alusel 3
eelvangistuses viibitud päeva. Juhindudes KarS § 65 lg-st 1 ja § 64 lg-st 1, loeti ärakantava
karistusega kaetuks Viru Maakohtu 8. detsembri 2014. a otsusega mõistetud 7-kuuline vangistus ning
KarS § 74 lg-te 1 ja 3 alusel jäeti lõplikuks karistuseks kujunenud 2 aastat 11 kuud ja 27 päeva
vangistust 3-aastase katseajaga tingimisi täitmisele pööramata. KarS § 200 lg 2 p-de 5, 7 ja 8 järgi
mõisteti R. Õiso õigeks. M. M-i röövimise osas olid maakohtu seisukohad kokkuvõtlikult järgmised.
2.1. M. M-i röövisid T. V. ja K. E. Kohtuistungil uuritud tõendite kohaselt lõi K. E. kannatanut
maantee ääres raudkangiga kuklasse, misjärel kaotas kannatanu teadvuse ja kukkus maha. Pärast seda
võtsid T. V. ja K. E. kannatanu autost ära erinevaid esemeid ja panid need R. Õiso auto tagaistmele.
R. Õisole tuli kannatanu löömine üllatusena ja ta ei võtnud kannatanu autost ka asju ära. Pärast asjade
äravõtmist otsustas T. V. lavastada liiklusõnnetuse ja tõstis koos K. E-ga teadvusetu kannatanu tema
auto pakiruumi. Seejärel anti R. Õisole korraldus järgneda ning kahe autoga sõideti X karjääri juurde.
Karjääris sõitsid T. V. ja K. E. kannatanu autoga kallaku äärele, tõstsid kannatanu juhiistmele ning
lükkasid auto karjäärinõlvast alla. Seejärel lahkusid kõik asjaosalised R. Õiso autoga karjäärist. Kuna
R. Õisol ei olnud M. M-i röövimiseks T. V-i ja K. E-ga ühist teoplaani ning ta ei täitnud ka ühtki
röövimise koosseisu tunnust, tuleb ta KarS § 200 lg 2 p-de 5, 7 ja 8 järgi õigeks mõista.
2.2. R. Õiso teopanus seisnes selles, et tema autosse paigutati kannatanu asjad. Samuti tõi ta T. V-i ja
K. E. pärast liiklusõnnetuse lavastamist karjäärist tagasi, saades seejuures aru, et karjääri sõidetakse
kuriteo varjamiseks ja et tema ülesanne on T. V-i ja K. E. tagasitoomine. Kuna R. Õisole anti
korraldus karjääri sõitmiseks pärast röövimise lõpuleviimist, pole tema tegevus käsitatav
kaasaaitamisena. R. Õiso tuleb süüdi tunnistada KarS § 306 lg 1 järgi.
3. Viru Maakohtu 19. märtsi 2015. a otsuse peale esitasid apellatsioonid Viru Ringkonnaprokuratuuri
vanemprokurör Sirje Merilo ja R. Õiso kaitsja vandeadvokaat Anti Aasmaa.
4. Prokurör vaidlustas R. Õiso õigeksmõistmise KarS § 200 lg 2 p-de 5, 7 ja 8 järgi ning tema
süüditunnistamise ja karistamise KarS § 306 lg 1 järgi. Prokurör taotles R. Õiso tegevuse
kvalifitseerimist KarS § 200 lg 2 p-de 5, 7 ja 8 järgi ning tema karistamist 4-aastase vangistusega.
Samuti vaidlustas prokurör maakohtu otsuse osa menetluskulude riigi kanda jätmises ning taotles
süüdistatavatelt ekspertiisikulu katteks 7739 euro ja 63 sendi väljamõistmist.
Seoses M. M-i röövimisega märkis prokurör, et R. Õiso viibis M. M-i röövimise juures ning oli T. V-i
ja K. E. teoplaanist teadlik hiljemalt kannatanu asjade paigutamisest tema autosse. Vaatamata sellele
osutas R. Õiso T. V-ile ja K. E-le kuriteo toimepanemisel igakülgset abi, transportides kannatanult
äravõetud asju ning tagades ka T. V-i ja K. E. kiire ja ohutu lahkumise sündmuskohalt. Eelnevast
nähtuvalt osales R. Õiso aktiivselt röövimise toimepanemises ja tema teopanus on piisavalt oluline, et
käsitada teda röövimise kaastäideviijana. Alternatiivselt tuleb kõne alla R. Õiso süüditunnistamine
röövimisele kaasaaitamises.
5. Kaitsja taotles maakohtu otsuse tühistamist R. Õiso süüditunnistamises KarS § 306 lg 1 järgi ja
palus süüdistatava selles osas õigeks mõista. Samuti taotles kaitsja KarS § 65 lg 1 alusel mõistetud
liitkaristuse vähendamist ja katseaja alguse kindlaksmääramist. Kokkuvõtlikult märgiti apellatsioonis
järgmist.
5.1. Maakohus väljus R. Õiso süüditunnistamisel esitatud süüdistuse piiridest. Kuna süüdistuses pole
kirjeldatud R. Õiso garandiseisundi aluseks olevaid asjaolusid, pole võimalik omistada talle
röövimise varjamist tegevusetusega. Samuti ei tohtinud maakohus teha ühes kuriteoepisoodis samal
ajal nii õigeks- kui ka süüdimõistvat otsust ning pärast R. Õiso õigeksmõistmist teda KarS § 306 lg 1
järgi süüdi tunnistada.
5.2. R. Õisot ei karistatud Viru Maakohtu 8. detsembri 2014. a otsusega mitte 7-kuulise vangistusega,
vaid 1 aasta ja 1 kuulise vangistusega, millest ta oli 6 kuud vangistust ära kandnud. Lugedes
KarS § 65 lg 1 ja § 64 lg 1 alusel Viru Maakohtu 8. detsembri 2014. a otsusega mõistetud karistuse
praeguses asjas mõistetud karistusega kaetuks, oleks maakohus pidanud seega moodustunud
liitkaristusest 6 kuud vangistust maha arvama ning määrama R. Õiso lõplikuks karistuseks 2 aastat 5
kuud ja 27 päeva vangistust. Kuna Viru Maakohtu 8. detsembri 2014. a otsusega määratud katseaeg
polnud praeguses asjas kohtuotsuse tegemise ajaks veel möödunud, tulnuks katseaja alguseks määrata
8. detsember 2014.
6. Tartu Ringkonnakohtu 27. oktoobri 2015. a otsusega tühistati Viru Maakohtu 19. märtsi 2015. a
otsus osaliselt R. Õiso süüditunnistamises ja karistamises KarS § 306 lg 1 järgi, R. Õisole
liitkaristuste mõistmises ning lõpliku karistuse täitmisele pööramata jätmises. Samuti tühistati
maakohtu otsus osas, millega T. V-ilt ja K. E-lt mõisteti kannatanu M. M-i kasuks välja 262 eurot ja 4
senti. Uue otsusega tunnistati R. Õiso süüdi KarS § 200 lg 2 p-de 5, 7 ja 8 − § 22 lg 3 järgi ning teda
karistati selle kuriteo eest 4-aastase vangistusega. Arvestades maakohtu otsusega KarS § 307 lg 1
järgi mõistetud karistust, mõisteti KarS § 64 lg 1 alusel liitkaristuseks 4 aastat ja 6 kuud vangistust
ning KarS § 65 lg 1 ja § 64 lg 1 alusel loeti selle liitkaristusega kaetuks Viru Maakohtu 8. detsembri
2014. a otsusega mõistetud 7-kuuline vangistus. Samuti mõisteti M. M-i kasuks R. Õisolt, T. V-ilt ja
K. E-lt solidaarselt välja 262 eurot ja 4 senti. Prokuröri apellatsioon rahuldati osaliselt, kaitsja
apellatsioon jäeti rahuldamata. Kokkuvõtlikult olid ringkonnakohtu seisukohad R. Õiso osas
järgmised.
6.1. R. Õisot pole võimalik M. M-i röövimises süüdi tunnistada. Viies kannatanu asjad röövimise
toimumiskohalt ära, aitas süüdistatav röövitud asju kindlasse kohta toimetada ja osales seega kuriteo
toimepanemises. Kuid selline teopanus polnud piisavalt oluline, et ta oleks kuriteotunnustele vastavat
sündmust oma kontrolli all hoidnud. Kõigepealt toimus M. M-i röövimine pimedal ja küllaltki hilisel
ajal väheasustatud paigas, mistõttu polnud saagist ilmajäämise oht ka R. Õiso panuseta ülearu suur.
Võimalus, et T. V. ja K. E. oleksid röövitud asjadest ilma jäänud näiteks seetõttu, et keegi oleks
kuriteo avastanud ja politseid teavitanud, oli pigem ebatõenäoline. Samuti elasid T. V. ja K. E.
sündmuskoha lähedal ning nad oleksid saanud röövitud asjad ilma suurema pingutuse ja ajakuluta ka
koju kindlasse kohta viia. Viimaks oleksid T. V. ja K. E. võinud panna röövitud asjad ka kannatanu
autosse, millega sündmuskohalt niikuinii minema sõideti. Kokkuvõtlikult ei sõltunud R. Õisost
olulisel määral, kas, kuidas ja millal kuritegu toime panna, ning seetõttu pole alust käsitada teda
röövimise kaastäideviijana.
6.2. R. Õiso tegevus on kvalifitseeritav röövimisele kaasaaitamisena. T. V. ja K. E. täitsid röövimise
koosseisu ja viisid kuriteo juriidiliselt lõpuni hetkel, mil nad kannatanu asjad enda kätte võtsid.
Kuriteole kaasaaitamine on võimalik aga kuni kuriteo faktilise lõpetamiseni ja praegusel juhul tuli
röövimise lõpetamiseks kannatanu asjadele kehtestatud uut valdust võimaliku asjadest ilmajäämise
vastu piisavalt kindlustada. Kuna ei saanud täielikult välistada võimalust, et keegi võis maantee ääres
tegutsevaid röövijaid näha ja politseid teavitada, tuli uue valduse kindlustamiseks röövitud asjad
sündmuskohalt ära viia. Viimast R. Õiso autot juhtides tegigi. Osutades T. V-i ja K. E. teole kaasabi,
pani R. Õiso toime KarS § 200 lg 2 p-de 5, 7 ja 8 − § 22 lg 3 järgi kvalifitseeritava kuriteo.
6.3. Võlaõigusseaduse (VÕS) § 1045 lg 4 kohaselt loetakse kahju tekitanud teole kaasaaitaja
käitumine võrdseks kahju tekitaja käitumisega ja ta vastutab kahju tekitamise eest samadel alustel
kahju tekitajaga. Maakohtu tuvastatud asjaolude kohaselt rikkusid T. V. ja K. E. kannatanu omandit ja
tekitasid kannatanu asjade röövimisega talle 262 eurot ja 4 senti varalist kahju. Kuna R. Õiso aitas
kahju tekitamisele kaasa, peab ta M. M-ile tekitatud kahju hüvitama solidaarselt koos T. V-i ja K. E-
ga.


KASSATSIOONIMENETLUSE POOLTE SEISUKOHAD
7. Tartu Ringkonnakohtu 27. oktoobri 2015. a otsuse peale esitas kassatsiooni R. Õiso kaitsja
A. Aasmaa, kes taotleb ringkonnakohtu otsuse tühistamist süüdistatava süüditunnistamises
KarS § 200 lg 2 p-de 5, 7 ja 8 − § 22 lg 3 järgi ning temalt M. M-i kasuks 262 euro ja 4 sendi
väljamõistmises. Kaitsja palub mõista R. Õiso M. M-i vastu toimepandud tegudes õigeks, märkides
kokkuvõtlikult järgmist.
7.1. R. Õiso süüditunnistamisel KarS § 200 lg 2 p-de 5, 7 ja 8 − § 22 lg 3 järgi kohaldati ebaõigesti
materiaalõigust. Selleks hetkeks, kui R. Õiso hakkas kannatanu asjadega sündmuskohalt karjääri
poole sõitma, olid T. V. ja K. E. kannatanu valduse lõpetanud ja tema asjadele juba uue valduse
kehtestanud. Eelnevast nähtuvalt oli röövimine faktiliselt lõppenud ja R. Õisol polnud võimalik enam
selle toimepanemisele kaasa aidata.
7.2. Ringkonnakohtu otsuse põhjendused on vastuolulised. Ühelt poolt leitakse otsuse punktis 94, et
T. V. ja K. E. oleksid saanud panna M. M-ilt äravõetud asjad oma autosse ning kindlustada uue
valduse ka R. Õiso teopanuseta. Teisalt märgitakse otsuse punktis 108, et enne asjade panekut
R. Õiso autosse polnud T. V. ja K. E. röövitut veel piisaval määral asjadest ilmajäämise vastu
kindlustanud.
7.3. Ringkonnakohus jättis eelvangistuses viibitud 3 päeva alusetult R. Õiso karistusaja hulka
arvamata. Samuti jättis ringkonnakohus sarnaselt maakohtuga liitkaristuse mõistmisel tähelepanuta,
et R. Õisot karistati Viru Maakohtu 8. detsembri 2014. a otsusega 1 aasta ja 1 kuulise vangistusega,
millest ta oli 6 kuud vangistust ära kandnud. Lugedes KarS § 65 lg 1 ja § 64 lg 1 alusel Viru
Maakohtu 8. detsembri 2014. a otsusega mõistetud karistuse praeguses asjas mõistetud karistusega
kaetuks, oleks ringkonnakohus pidanud seega moodustunud liitkaristusest 6 kuud vangistust maha
arvama ning määrama R. Õiso lõplikuks karistuseks 3 aastat 11 kuud ja 27 päeva vangistust.
7.4. Isegi juhul, kui R. Õiso süüditunnistamine KarS § 200 lg 2 p-de 5, 7 ja 8 − § 22 lg 3 järgi on
seaduslik, ei õigusta see temalt M. M-i tsiviilhagi väljamõistmist. Erinevalt karistusõigusest ei saa
tsiviilõiguses aktsepteerida suktsessiivset kaasaaitamist ega käsitada kaasaaitajana isikut, kes
soodustab juriidiliselt lõpule viidud tegu. Kannatanu tsiviilhagi peavad hüvitama isikud, kes panid
vahetult toime kahju põhjustanud teo.
8. Kassatsioonile esitas vastuse Viru Ringkonnaprokuratuuri vanemprokurör S. Merilo, kelle
hinnangul jättis ringkonnakohus ajavahemikul 29. kuni 31. maini 2012 eelvangistuses viibitud aja
ekslikult R. Õiso karistusaja hulka arvamata. Ülejäänud osas on kaitsja kassatsioon alusetu.


KOLLEEGIUMI SEISUKOHT
9. Kolleegiumi hinnangul on R. Õiso süüditunnistamine röövimisele kaasaaitamises põhjendatud.
Ringkonnakohus märkis õigesti, et teise isiku kuriteole kaasaaitamine on võimalik kuni teo faktilise
lõpetamiseni, kuni kestab veel koosseisuga kaitstud õigushüve kahjustamine ja kogu ebaõigus ei ole
vaatamata koosseisu täitmisele veel täielikult realiseerunud. Erinevalt ringkonnakohtust lülitus
R. Õiso kolleegiumi hinnangul röövimise toimepanemisse aga juba enne kuriteokoosseisu täitmist.
Nimelt pidid T. V. ja K. E. võtma KarS § 200 koosseisu täitmiseks võõra asja ebaseadusliku
omastamise eesmärgil kannatanult vägivalla abil ära tema asjad. Asjade äravõtmiseks tuli T. V-il ja
K. E-l kannatanu senine valdus lõpetada ja asjadele uus valdus kehtestada. Arvestades aga, et
ainuüksi teadvuse kaotamisega ei lõppenud veel kannatanu valdus tema asjade üle, ei piisanud
praegusel juhul uue valduse kehtestamiseks sellest, kui T. V. ja K. E. kannatanu asjad enda kätte
võtsid. Kolleegiumi hinnangul saavutasid T. V. ja K. E. faktilise võimu kannatanu asjade üle ja
lõpetasid kannatanu valduse siis, kui nad panid asjad R. Õiso autosse. Võimaldades paigutada
kannatanu asjad enda poolt valitsetavasse ruumi, abistas R. Õiso T. V-i ja K. E-d seega juba
kannatanu asjadele uue valduse kehtestamisel. See tegu on kvalifitseeritav KarS § 200 lg 2 p-de 5, 7
ja 8 − § 22 lg 3 järgi.
10. Kolleegium ei nõustu ka ringkonnakohtu otsuse vastuolulisust puudutava kriitikaga. Nimelt
kirjeldatakse ringkonnakohtu otsuse punktis 94, miks pole R. Õiso teopanus piisavalt oluline, et
lugeda teda röövimise kaastäideviijaks, ning punktis 108 selgitatakse, miks on R. Õisole siiski
omistatav kaasaaitamine. Et kaasaaitamistegu ei pea olema põhiteoga niivõrd tugevas põhjuslikus
seoses kui täideviimistegu, väljendavad ringkonnakohtu otsuse põhjendused üksnes erinevust
täideviimise ja kaasaaitamise vahel. Asjaolu, et T. V. ja K. E. oleksid saanud röövimise toime panna
ka R. Õiso teopanuseta, ei osuta samuti R. Õiso süüditunnistamise ebaseaduslikkusele. R. Õiso
muutis oma panusega röövimise toimepanemise T. V-i ja K. E. jaoks kergemaks.
11. R. Õisole KarS § 65 lg 1 ja § 64 lg 1 alusel mõistetud liitkaristus on samuti seaduslik. Nähtuvalt
kriminaalasja materjalist tunnistati R. Õiso Viru Maakohtu 8. detsembri 2014. a otsusega süüdi ja
teda karistati KarS § 199 lg 2 p-de 4, 7 ja 8 järgi 6-kuulise vangistusega ning § 1572 järgi 3-kuulise
vangistusega. KarS § 64 lg 1 alusel mõisteti liitkaristuseks 7 kuud vangistust, mida suurendati
KarS § 65 lg 2 alusel Viru Maakohtu 30. mai 2012. a otsusega karistuseks mõistetud 6-kuulise
vangistuse võrra. Seejärel märgiti, et R. Õiso on 6 kuud vangistust ära kandnud, ja talle mõisteti
lõplikuks karistuseks 7 kuud vangistust (vt II kd, tl 196-196 pöördel). Arvestades, et KarS § 65 lg 2
võimaldab suurendada uue kuriteo eest mõistetud karistust üksnes eelmise kohtuotsuse järgi
mõistetud karistuse ärakandmata osa võrra, jätsid kohtud kolleegiumi hinnangul Viru Maakohtu
8. detsembri 2014. a otsusega KarS § 65 lg 2 alusel moodustatud liitkaristuse praeguses asjas
õigustatult tähelepanuta. Kuna R. Õiso oli Viru Maakohtu 8. detsembri 2014. a otsuse tegemise ajaks
6 kuud vangistust ära kandnud, oli KarS § 65 lg 2 alusel liitkaristuse moodustamine õigusliku
tähenduseta. Seetõttu lähtusid kohtud liitkaristuse mõistmisel põhjendatult Viru Maakohtu
8. detsembri 2014. a otsusega KarS § 64 lg 1 alusel liitkaristuseks mõistetud 7-kuulisest vangistusest
ja lugesid selle praeguses asjas mõistetud liitkaristusega kaetuks. Nii kujunes R. Õiso liitkaristuseks
õigustatult 4 aastat ja 6 kuud vangistust.
12. Kaitsja märgib põhjendatult siiski seda, et ringkonnakohus jättis 29. kuni 31. maini 2012
eelvangistuses viibitud aja ekslikult R. Õiso karistusaja hulka arvamata. See viga on kõrvaldatav
ringkonnakohtu otsuse täpsustamisega.
13. Tsiviilhagi väljamõistmine R. Õisolt on põhjendatud. VÕS § 1045 lg 4 kohaselt loetakse kahju
tekitanud teole kihutaja või kaasaaitaja käitumine võrdseks kahju tekitaja käitumisega ja nad
vastutavad kahju tekitamise eest samadel alustel kahju tekitajaga. Praegusel juhul võimaldas R. Õiso
T. V-il ja K. E-l panna kannatanu asjad oma autosse ja jättis asjadega sündmuskohalt lahkudes
kannatanu tema varast kestvalt ilma. Eelnevast nähtuvalt osales R. Õiso kannatanu omandiõiguse
rikkumises ja varalise kahju põhjustamises ning peab seetõttu hüvitama kannatanule tekitatud kahju
solidaarselt koos T. V-i ja K. E-ga.
14. Lähtudes eeltoodust ja juhindudes KrMS § 361 lg 1 p-st 2, jätab Riigikohtu kriminaalkolleegium
Tartu Ringkonnakohtu 27. oktoobri 2015. a otsuse sisuliselt muutmata, kuid täpsustab selle
resolutsiooni punkti 2 c, lisades lause: „KarS § 68 lg 1 alusel arvata Rait Õisole mõistetud
liitkaristuse hulka eelvangistuses viibitud kolm päeva ja lugeda ärakantavaks liitkaristuseks 4 (neli)
aastat 5 (viis) kuud ja 27 (kakskümmend seitse) päeva vangistust“. Kaitsja kassatsioon rahuldatakse
osaliselt.
15. R. Õiso kaitsja esitas Riigikohtule taotluse riigi õigusabi tasu suuruse kindlaks​määramiseks
Advokaadibüroole Anti Aasmaa summas 288 eurot (sh käibemaks 48 eurot). Taotluse kohaselt
kulutas kaitsja ringkonnakohtu otsuse resolutiivosaga tutvumiseks ja kassatsiooniteate esitamiseks 1
pooltunni, ringkonnakohtu tervikotsusega tutvumiseks 2 pooltundi ning kassatsiooni koostamiseks 9
pooltundi. Kokku osutas kaitsja R. Õisole kassatsioonimenetluses õigusabi 12 pooltunni vältel.
Kolleegium leiab, et kaitsja taotlus on põhjendatud ja tuleb juhindudes riigi õigusabi seaduse § 23 lg-
st 1 ja § 21 lg-st 3 ning Eesti Advokatuuri juhatuse 2. oktoobri 2015. a otsuse p-dest 2 ja 16
rahuldada. Kuna Riigikohtu kriminaalkolleegium teeb KrMS § 361 lg 1 p-s 2 nimetatud lahendi,
tuleb eelmärgitud menetluskulu KrMS § 186 lg 1 alusel jätta riigi kanda.


(allkirjastatud digitaalselt)

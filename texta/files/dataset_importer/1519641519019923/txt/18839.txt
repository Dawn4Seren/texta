                        KOHTUMÄÄRUS
Kohus                                 Tallinna Ringkonnakohus
Kohtukoosseis                         Eesistuja Villem Lapimaa, liikmed Kaire Pikamäe ja
                                      Ruth Plaks
Määruse tegemise aeg ja koht          11.04.2016, Tallinn
Haldusasja number                     3-16-402
Haldusasi                             PH kaebus Tallinna Vangla kohustamiseks tagada
                                      kaebaja toitlustamine vastavalt arsti 20.07.2015
                                      tõendile
Vaidlustatud kohtulahend              Tallinna Halduskohtu 15.03.2016 määrus kaebuse
                                      tagastamise kohta
Menetlusosalised ja esindajad         Kaebaja – PH, volitatud esindaja Valeria Titova
                                      Vastustaja – Tallinna Vangla, volitatud esindaja
                                        Monika Raiendik
Menetluse alus ringkonnakohtus        PH määruskaebus
Asja läbivaatamine                    Kirjalik menetlus


RESOLUTSIOON

Jätta PH määruskaebus rahuldamata ning Tallinna Halduskohtu 15.03.2016 määrus
haldusasjas nr 3-16-402 muutmata.


EDASIKAEBAMISE KORD

Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 121 lg 4, § 235 lg-d 1 ja 3).


ASJAOLUD JA MENETLUSE KÄIK

1. OÜ Laagri Perearst perearst JS väljastas 20.07.2015 Tallinna Vanglale tõendi, mille
kohaselt on PH-l diagnoositud II tüüpi diabeet. PH peab haiguse tõttu toituma regulaarselt, 5–
6 korda päevas (3 toidukorda ja 2 oodet), s.h kohtuistungi toimumise päeval. Võimalusel
oleks soovitatav tagada ka kohtuistungi päeval korralik lõunasöök. Tõend sisaldab ka
soovitatavate ja mittesoovitatavate toiduainete loetelu.
2. 10.08.2015 edastas PH perearsti 20.07.2015 tõendi teadmiseks ja täitmiseks Tallinna
Vanglale.
                                                                                    3-16-402

Tallinna Vangla vastas 12.08.2015 PH-le, et kinnipeetav ei saa valida endale ise toiduaineid
ning vanglas on diabeedihaigetele tagatud eraldi menüü.
Kaebaja saatis 15.09.2015 vanglale märgukirja, milles selgitas, et 09.–10.09.2015 toimunud
kohtuistungite päevadel anti talle kaasa vaid toidupakk, mis ei vasta toidukordade arvu ja
toidu rikkalikkuse osas arsti poolt ettekirjutatule.
Tallinna Vangla vastas 14.10.2015 kaebajale, et PH on käinud vanglas tervishoiutöötaja
vastuvõtul ning vanglaarst on lähtuvalt terviseseisundist määranud temale sobiva dieettoidu.
Tähtsust ei oma asjaolu, milliseid dieete on PH-le määratud väljaspool vanglat. Vanglaarst ei
ole näinud vajadust kuivtoidupaki koostisosade muutmiseks lähtuvalt PH tervislikust
seisundist.
Vastuseks PH 11.11.2015 selgitustaotlusele vastas Tallinna Vangla meditsiiniosakonna
juhataja kt 19.11.2015, et PH on arstile diabeedist rääkinud 25.11.2014 esmase
tervisekontrolli käigus. PH-le on väljastatud glükomeetri testribasid. PH on talle määratud
ravimitest ning veresuhkru mõõtmise kontrollist korduvalt keeldunud. Lisaks keeldus isik
iseseisvalt täidetud veresuhkru mõõtmise päeviku näitamisest. 12.11.2015 on võetud
kinnipeetavalt vereanalüüs glükohemoglobiini kontrollimiseks, mille vastus jäi diabeedihaige
puhul normi piiresse. Seega saab järeldada, et isiku tervisenäitajad on korras. Diabeetikutele
koostatud menüüs lähtutakse vastavatest toidunormidest, toidu keskmine kalorsus päevas on
2520 kcal. Kinnipeetavale on tagatud päevas kolm põhitoidukorda (hommiku-, lõuna- ja
õhtusöök) ning üks lisatoidukord (II õhtusöök). Samuti jagatakse kinnipeetavale lisatoitu
(näiteks puuvilju), mida isik saab kasutada pärast põhitoidukorda lisatoidukorrana
(ooteeinena). Toidupakkide sisu on muudetud, kinnipeetavatele väljastatakse alates
20.11.2015 leiva ja saia asemel sepik, mis on eridieetide seisukohalt kõige sobivam.
3. PH esitas 17.12.2015 Tallinna Vanglale vaide, milles palus vastavalt vanglale 10.08.2015
esitatud tõendile tagada talle diabeethaigusest tingitud vajadusest tulenevalt korrapärane
toitlustamine vähemalt 5–6 korda päevas ning korrapärane ja erimenüü vajadusest lähtuv
toitlustamine kohtuistungite toimumise päevadel. Tallinna Vangla tagastas vaide 09.02.2016
kirjaga, kuna kaebaja 11.11.2015 selgitustaotlusele antud vastus pole haldusakt, mida saaks
vaidega vaidlustada.
4. PH esitas Tallinna Halduskohtule kaebuse, milles palus vastavalt vanglale 10.08.2015
esitatud tõendile tagada talle diabeethaigusest tingitud vajadusest tulenevalt korrapärane
toitlustamine vähemalt 5–6 korda päevas ning korrapärane ja erimenüü vajadusest lähtuv
toitlustamine kohtuistungite toimumise päevadel.
5. Tallinna Halduskohus tagastas 15.03.2016 määrusega kaebuse halduskohtumenetluse
seadustiku (HKMS) § 121 lg 1 p 1 alusel halduskohtu pädevusse puudumise tõttu. Kaebaja
eesmärgiks on saada vanglas tervishoiuteenust koos selleks vajaliku toitlustuse määramisega.
Vastavalt vangistusseaduse (VangS) §-le 52 ja kooskõlas Riigikohtu praktikaga ei kuulu
tervishoiuteenuse osutamisest tekkinud vaidluste lahendamine halduskohtu pädevusse.

MENETLUSOSALISTE SEISUKOHAD RINGKONNAKOHTUS

6. PH esitas halduskohtu 15.03.2016 määruse peale määruskaebuse. Kaebaja ei vaidlusta
tervishoiuteenuse kvaliteeti, vaid vangla tegevusetust tema tervise kaitsmisel ja tervisealase
järelevalve teostamata jätmist. Kaebaja on pöördunud vangla arsti poole, kuid tema probleemi
pole lahendatud. Kaebajal on diabeet ja kõrgvererõhutõbi ning tema tervislik seisund võib
vanglas viibimise ajal halveneda. Kohatu on halduskohtu soovitus nõuda kahju hüvitamist


                                                                                         2(3)
                                                                                      3-16-402

tsiviilkohtumenetluses, kuna kaebaja eesmärk ei ole saada hüvitist tekkinud kahju eest, vaid
hoida ära tervise halvenemist, mille peab vanglas viibimise ajal tagama täitevvõim.
7. Tallinna Vangla palub jätta määruskaebus rahuldamata. Sobiva eridieedi määrab VangS
§ 52 lg-le 2 tuginedes vangla arst ning tegemist on meditsiinilise otsustusega eraõiguslikus
suhtes, mitte haldusotsusega.

RINGKONNAKOHTU PÕHJENDUSED

7.    Halduskohtu määrus on seaduslik ja põhjendatud ning PH määruskaebuse väited ei anna
alust määruse tühistamiseks. Nõustudes halduskohtu määruse põhjendustega, ei pea
ringkonnakohus HKMS § 201 lg-le 4 ja § 203 lg-le 2 tuginedes vajalikuks neid veelkord
korrata.

8.     VangS § 47 lg 3 ls 1 kohaselt kindlustatakse arsti ettekirjutusel kinnipeetavale dieet-
toitlustamine. Ringkonnakohus leiab, et dieettoitlustamine selle sätte tähenduses hõlmab nii
toidu valiku kui söögikordade arvu ja aja. VangS § 52 kohaselt on arstiks, kes teeb
kinnipeetava dieettoitlustamise üksikasjade kohta ettekirjutuse, vangla arst või viimase
suunamisel mõni teine eriarstiabi osutaja. Kinnipeetava enda poolt väljaspoolt vanglat
hangitud arstitõendid ei ole vanglale siduvad. Seega oleks kaebajal võimalik saavutada
vanglas ettenähtud korrast erinev toitlustamine üksnes juhul, kui selle määraks vanglaarst või
eriarstiabi osutaja, kelle juurde vangla arst suunas kinnipeetava. Õige on halduskohtu
seisukoht, et dieettoitlustamise kohta ettekirjutuse tegemine toimub tervishoiuteenuse
osutamise raames, millest võrsunud vaidlused on eraõiguslikud ja lahendatakse maakohtus
(TsMS § 1). Ettekirjutuse tegemise kaalumise näol on tegemist tervishoiutöötaja tegevusega
haiguse ravimisel eesmärgiga leevendada inimese vaevusi, hoida ära tema tervise seisundi
halvenemist või haiguse ägenemist ning taastada tervist, s.o tervishoiuteenusega
tervishoiuteenuste korraldamise seaduse § 2 lg 1 tähenduses. Kinnipeetava terviseseisundist
tulenevaid vajadusi hindab arst oma erialateadmiste järgi kutseala esindajana. Tegemist on
meditsiinilise otsustusega, mitte avalik-õigusliku haldusotsusega (Riigikohtu määrus asjas nr
3-3-4-9-14, p 11). Praeguses asjas ei vaielda selle üle, et vangla pole taganud kaebajale
võimalust pöörduda vanglas oma probleemi lahendamiseks arsti poole. Vastupidi, nii vangla
meditsiiniosakonna 19.11.2015 vastusest kui kaebaja enda avaldustest nähtub, et vangla arst
pole vaatamata kaebaja pöördumistele pidanud vajalikuks tagada kaebajale dieettoitlustamist
kaebaja soovitud viisil. Kas arsti otsus on õige või mitte, allub tsiviilkohtu kontrollile.

9.   Eelneva põhjal jääb määruskaebus rahuldamata ja Tallinna Halduskohtu 15.03.2016
määrus muutmata.


 /allkirjastatud digitaalselt/   /allkirjastatud digitaalselt/   /allkirjastatud digitaalselt/

      Villem Lapimaa                   Kaire Pikamäe                     Ruth Plaks




                                                                                           3(3)

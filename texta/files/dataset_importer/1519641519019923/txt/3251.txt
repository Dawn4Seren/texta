                       KOHTUMÄÄRUS
Kohus                                Tallinna Ringkonnakohus
Kohtukoosseis                        Oliver Kask (eesistuja), Villem Lapimaa ja Kaire
                                     Pikamäe
Määruse tegemise aeg ja koht         9. november 2016, Tallinn
Haldusasja number                    3-16-1918
Haldusasi                            OÜ Nordlin Ehitus kaebus Rae Vallavalitsuse
                                     23.09.2015 korralduse nr 1404 õigusvastasuse
                                     tuvastamiseks osas, milles kaebaja pakkumus
                                     riigihankes ,,Järveküla Kooli projekteerimis- ja
                                     ehitustööde peatöövõtt“ (viitenumber 165494) tunnistati
                                     vastavaks ja edukaks, Rae Vallavalitsuse 04.11.2015
                                     korralduse nr 1661 õigusvastasuse tuvastamiseks ning
                                     riigihangete vaidlustuskomisjoni 26.10.2015 otsuse nr
                                     213-15/165494 tühistamiseks või õigusvastasuse
                                     tuvastamiseks
Menetlusosalised                     Kaebaja – OÜ Nordlin Ehitus, volitatud esindaja v.adv
                                       Tarmo Peterson
                                     Vastustaja – Rae Vallavalitsus, volitatud esindajad v.
                                       adv-d Monica Pihlak ja Kalev Pihlak
Vaidlustatud kohtulahend             Tallinna Halduskohtu 27.09.2016 määrus
Menetluse alus ringkonnakohtus       OÜ Nordlin Ehitus määruskaebus
Asja läbivaatamine                   Kirjalik menetlus



RESOLUTSIOON
1. Jätta rahuldamata OÜ Nordlin Ehitus taotlus jätta kohaldamata HKMS § 266 lg 2 ja §
268 lg 4 vastuolu tõttu põhiseadusega osas, milles need puudutavad tuvastamiskaebuse
esitamist.
2. Jätta OÜ Nordlin Ehitus määruskaebus rahuldamata ja Tallinna Halduskohtu
27.09.2016 määruse resolutsiooni p 1 muutmata.


EDASIKAEBAMISE KORD
Määruse peale võib esitada määruskaebuse Riigikohtule 10 päeva jooksul määruse
kättetoimetamisest arvates Riigikohtule (halduskohtumenetluse seadustiku (HKMS) § 121 lg
4, § 235 lg-d 1 ja 3, § 278 lg 1).
                                                                                  3-16-1918



ASJAOLUD JA MENETLUSE KÄIK
1. Rae Vallavalitsus avaldas 20.07.2015 riigihangete registris avatud hankemenetlusena
läbiviidava riigihanke ,,Järveküla Kooli projekteerimis- ja ehitustööde peatöövõtt“
(viitenumber 165494) hanketeate. Pakkumuste esitamise tähtpäevaks 31.08.2015 esitas
pakkumuse ka OÜ Nordlin Ehitus.
2. Rae Vallavalitsus kvalifitseeris 23.09.2015 korralduse nr 1404 p-ga 1 kõik pakkujad,
tunnistas korralduse p-ga 2 kõik pakkumused vastavaks ja korralduse p-ga 3 edukaks OÜ
Nordlin Ehitus pakkumuse.
3. OÜ Nordlin Ehitus esitas 02.10.2015 riigihangete vaidlustuskomisjonile vaidlustuse Rae
Vallavalitsuse 23.09.2015 korralduse nr 1404 p 2 kehtetuks tunnistamiseks osas, millega
tunnistati OÜ Nordlin Ehitus pakkumus vastavaks, ning p 3 kehtetuks tunnistamiseks.
4. Riigihangete vaidlustuskomisjoni 26.10.2015 otsusega nr 213-15/165494 jäeti OÜ Nordlin
Ehitus vaidlustus rahuldamata.
5. Rae Vallavalitsus tunnistas 04.11.2015 korralduse nr 1661 p-ga 1 kehtetuks Rae
Vallavalitsuse 23.09.2015 korralduse nr 1404 p-i 3. Korralduse p 2 kohaselt otsustati mitte
sõlmida OÜ-ga Nordlin Ehitus hankelepingut ja kõrvaldada OÜ Nordlin Ehitus
hankemenetlusest. Korralduse p-ga 3 tunnistati edukaks Nordecon AS pakkumus. Rae
Vallavalitsus tuvastas 02.11.2015 seisuga maksuvõla olemasolu OÜ-l Nordlin Ehitus, mistõttu
tuli pakkuja riigihangete seaduse (RHS) § 38 lg-st 11 lähtuvalt hankemenetlusest kõrvaldada.
6. OÜ Nordlin Ehitus esitas 26.09.2016 Tallinna Halduskohtule kaebuse, milles palus
tuvastada Rae Vallavalitsuse 23.09.2015 korralduse nr 1404 p 2 õigusvastasus osas, millega
tunnistati kaebaja pakkumus vastavaks, ja p 3 õigusvastasus tervikuna; alternatiivselt ka
tühistada riigihangete vaidlustuskomisjoni 26.10.2015 otsus nr 213-15/165494 või
alternatiivselt tuvastada selle otsuse õigusvastasus; tuvastada Rae Vallavalitsuse 04.11.2015
korralduse nr 1661 õigusvastasus.
Rae Vallavalitsuse 23.09.2015 korraldus nr 1404 on õigusvastane. Hanke käigus selgus, et
ühikhindade tabeli täitmisel on tehtud arvutusvigu ning pakkumuse koostamisel ei ole
arvestatud kõigi töödega. Kui OÜ Nordlin Ehitus oleks pidanud täitma hankelepingu oma
pakkumuses toodud tingimustel või hüvitama lepingu sõlmimisest keeldumise puhul hinnavahe
järgneva pakkumusega, oleks see pannud OÜ Nordlin Ehituse äärmiselt raskesse
majanduslikku olukorda. Seega oleks Rae Vallavalitsus pidanud lükkama OÜ Nordlin Ehituse
pakkumuse tagasi, toetudes RHS § 50 lg-le 5, § 47 lg-le 2 ja § 48 lg-le 3.

Rae Vallavalitsuse 04.11.2015 korralduse nr 1661 õigusvastasus seisneb selles, et Rae
Vallavalitsus rikkus enda poolt hankedokumentide (HD) p-s 11.4.3 sätestatud nõuet, et hankija
määrab maksuvõla puudumise kohta tõendi esitamise kuupäevaks päeva, mis jääb
ajavahemikku 1. päevast kuni 20. päevani arvates kuupäevast, mil hankija on edastanud teate
pakkumuse edukaks tunnistamise otsuse kohta. Käesoleval juhul pidi HD p 11.4.3 andma
edukale pakkujale täiendavat kindlust, et isegi kui hankemenetluse kestel peaks esinema
lühiajaline maksuvõlg, jääb mõistlik aeg, et kõrvaldada kõik sellesisulised probleemid enne
hankelepingu sõlmimist. Rae Vallavalitsus ei teavitanud OÜ-d Nordlin Ehitus maksuvõla
kontrollimise kuupäevast.




                                                                                        2(5)
                                                                                    3-16-1918

7. Tallinna Halduskohtu 27.09.2016 määruse resolutsiooni p-ga 1 tagastati OÜ Nordlin
Ehitus kaebus Rae Vallavalitsuse 04.11.2015 korralduse nr 1661 õigusvastasuse tuvastamise
nõudes.
HKMS § 268 lg 1 järgi võib pakkuja, taotleja või riigihankes osalemisest huvitatud isik esitada
oma õiguste kaitseks kaebuse hankija tegevuse peale, kui ta on läbinud menetluse riigihangete
vaidlustuskomisjonis, välja arvatud riigisaladuse ja salastatud välisteabega seotud hankeasjas.
RHS § 117 lg 2 p 8 võimaldab esitada vaidlustuse taotleja või pakkuja hankemenetlusest
kõrvaldamise peale.
Eeltoodud sätetest nähtuvalt saab hankeasjas hankija haldusakte ja toiminguid halduskohtus
vaidlustada vaid juhul, kui asjas on läbitud kohustuslik kohtueelne menetlus riigihangete
vaidlustuskomisjonis. Riigihangete registrist ei nähtu, et kaebaja oleks vaidlustanud
riigihangete vaidlustuskomisjonis Rae Vallavalitsuse 04.11.2015 korraldust nr 1661. Kaebaja
ei ole seda ka ise kaebuses väitnud. HKMS § 266 lg-st 2 nähtuvalt reguleerib HKMS
28. peatükk hankeasjades ka tuvastamiskaebuse esitamist, mistõttu kehtib ka
tuvastamiskaebuse esitamise korral kohustuslik kohtueelne menetlus.
8. OÜ Nordlin Ehitus esitas Tallinna Halduskohtu 27.09.2016 määruse peale määruskaebuse,
mille halduskohus edastas 18.10.2016 lahendamiseks Tallinna Ringkonnakohtule.
MENETLUSOSALISTE SEISUKOHAD RINGKONNAKOHTUS
9. OÜ Nordlin Ehitus määruskaebuses palutakse tühistada Tallinna Halduskohtu 27.09.2016
määruse resolutsiooni p 1 ja jätta määruskaebuse lahendamisel põhiseadusega vastuolu tõttu
kohaldamata HKMS § 266 lg 2 ja § 268 lg 4 osas, milles need puudutavad tuvastamiskaebuse
esitamist.
Täiendavad piirangud kaebeõigusele on põhjendatud üksnes ulatuses, milles need tagavad
hankemenetluse kiiret kulgemist. Tuvastamiskaebuse lahendamine ei saa põhjustada
hankemenetluse venimist, kuna selle tulemusena ei tühistata ühtegi hankemenetluses tehtud
otsust. Järelikult on seadusandja tahtega vastuolus samade piirangute kohaldamine nii
tuvastamis- kui ka tühistamiskaebusele. Tuvastamiskaebuse sidumine kohustusliku kohtueelse
menetluse nõudega oleks Eesti Vabariigi põhiseaduse (PS) §-ga 15 kooskõlas üksnes juhul, kui
hankija peaks esitama kahjunõude pakkuja vastu samade tähtaegade jooksul. See võimaldaks
pakkujal kaitsta oma õigusi läbi tuvastamiskaebuse esitamise.

Riigihangete vaidlustuskomisjon saab menetleda õigusvastasuse tuvastamise kaebust üksnes
eeldusel, et pakkuja esitab hankija vastu kahjunõude (RHS § 126 lg 1 p 6). Muul juhul peaks
pakkuja esitama tühistamistaotluse, mis põhjustaks hankemenetluse põhjendamatu venimise
olukorras, kus hankelepingu sõlmimiseni ei jõutaks. Korralduse nr 1661 vaidlustamise tõttu
oleks hankelepingu sõlmimine edasi lükkunud ja hankemenetlus võinud nurjuda. Seega ei ole
põhjendatud, et pakkuja peab esitama vaidlustuse haldusakti tühistamiseks, mille saab muuta
õigusvastasuse tuvastamise taotluseks alles kohtumenetluses.
Tuvastamiskaebuse rahuldamine ei mõjuta kolmandate isikute õigusi ja kohustusi. Ainsana
mõjutaks tuvastamiskaebuse läbivaatamine Rae Vallavalitsuse õigusi. Rae Vallavalitsusel ei
ole õiguspärast ootust vaidlusaluses hankemenetluses vastu võetud õigusvastaste otsuste
kehtima jäämisele. Rae Vallavalitsus soovib esitada OÜ Nordlin Ehitus vastu kahjunõuet. OÜ
Nordlin Ehitus peab oma õiguste kaitsmise seisukohalt oluliseks korralduse nr 1661
õigusvastasuse tuvastamise taotluse lahendamisel tehtava kohtulahendi resolutsiooni. Kui
halduskohus on käesolevas asjas leidnud, et korraldus nr 1661 on õigusvastane, siis tsiviilasja
arutav kohus ei saa hiljem asuda vastupidisele seisukohale.

                                                                                          3(5)
                                                                                     3-16-1918


Eelistada tuleb tõlgendust, et tuvastamiskaebuse esitamist ei piira HKMS § 268 lg 1. Kui sel
viisil tõlgendamine ei ole võimalik, tuleb jätta asjasse puutuvad normid HKMS 158 lg 4 alusel
kohaldamata vastuolu tõttu PS-ga. HKMS 28. ptk rakendamine tuvastamiskaebusele ei ole
sobiv abinõu, kuna see ei aita mingil moel kaasa hankemenetluste venima jäämise vältimise
eesmärgi saavutamisele. HKMS § 266 lg 2 ja § 268 lg 4 piiravad ka ebaproportsionaalselt PS
§-s 15 sätestatud põhiõigust pöörduda oma õiguste kaitseks kohtusse.

10. Rae Vallavalitsus palub jätta määruskaebus rahuldamata.
Hüvitamiskohustuse vältimiseks on OÜ Nordlin Ehitus välja mõelnud põhjendamatu õigusliku
konstruktsiooni, tuginedes hankeasja vaidlustussätete väidetavale vastuolule põhiseadusega.
Riigihankemenetluses on seatud tavapärasega võrreldes lühemad vaidlustamise tähtajad
hankijate ja pakkujate huve kaaludes, et oleks tagatud konkurentsi kaitse tervikuna. Piiramatu
või ebamõistlikult pika vaidlustamistähtaja ettenägemine läheks vastuollu hankija ja avalikkuse
õiguste ja huvidega.

HKMS § 266 lg 2 kohaselt reguleerib HKMS 28. ptk tühistamis-, kohustamis-, heastamis- ja
tuvastamiskaebuse esitamist ning lahendamist hankeasjas. Vastavalt HKMS § 266 lg-le 1 on
hankeasi riigihanke korraldamisest, sealhulgas hankelepingu sõlmimisest või muutmisest
tekkinud haldusasi. OÜ Nordlin Ehituse käsituse kohaselt muutuks tavapäraseks see, et juba
sõlmitud ja täidetud hankelepingute aluseks olevad hankija otsused oleksid vaidlustatavad ka
hiljem. Eelnõu nr 902 SE seletuskirja kohaselt välistatakse erimenetluse hulgast vaid kahju
hüvitamise nõuete menetlemine.

Kaebus tuli 04.11.2015 korralduse õigusvastasuse tuvastamise nõude osas tagastada ka seetõttu,
et kaebajal puudub ilmselgelt kaebeõigus ja kaebusega ei ole võimalik saavutada selle eesmärki.
Võimalik otsus õigusvastasuse tuvastamise osas oleks vaid üks dokumentaalne tõend.
Asjakohane on Riigikohtu seisukoht, mille kohaselt ei ole siduvad teises haldusasjas tehtud
kohtulahendi põhjendused uue vaidluse lahendamisel ka samade menetlusosaliste vahel
(Riigikohtu halduskolleegiumi 11.10.2012 määruse nr 3-3-1-35-12 p 15). Praeguses asjas
kaebuse rahuldamata jätmise korral on kaebajal võimalik esitada võimalikule kahju hüvitamise
nõudele uuesti vastuväiteid.


RINGKONNAKOHTU PÕHJENDUSED
11. Määruskaebuse tuleb jätta rahuldamata ja Tallinna Halduskohtu 27.09.2016 määruse
resolutsiooni p 1 muutmata. Ringkonnakohus nõustub halduskohtuga ega pea vajalikuks
halduskohtu määruses toodud põhjendusi korrata (HKMS § 201 lg 4 ja § 203 lg 2). Vastuseks
määruskaebuses esitatud väidetele märgib ringkonnakohus järgmist.

12. HKMS § 266 lg 2 kohaselt reguleerib 28. peatükk tühistamis-, kohustamis-, heastamis- ja
tuvastamiskaebuse esitamist ning lahendamist hankeasjas. HKMS § 268 lg 1 kohaselt võib
pakkuja, taotleja või riigihankes osalemisest huvitatud isik esitada oma õiguste kaitseks
kaebuse hankija tegevuse peale, kui ta on läbinud menetluse riigihangete vaidlustuskomisjonis,
välja arvatud riigisaladuse ja salastatud välisteabega seotud hankeasjas. Sama paragrahvi lõige
4 sätestab, et isik ei saa hankeasjas tugineda haldusakti õigusvastasusele, kui ta on jätnud
kasutamata võimaluse selle vaidlustamiseks.

13. Määruskaebuse esitaja märgib õigesti, et riigihangete seadus ei näe pakkujale ette võimalust
esitada riigihangete vaidlustuskomisjonile õigusvastasuse tuvastamise nõuet. Seega tuleb

                                                                                           4(5)
                                                                                      3-16-1918

pakkujal vaidlustusmenetluses igal juhul esitada primaarnõue ning alles kohtumenetluses on
võimalik sellise nõude muutmine õigusvastasuse tuvastamise nõudeks.
See asjaolu ei anna aga alust tõlgenduseks, et tuvastamiskaebuse esitamisele kohaldub
halduskohtumenetluse seadustiku üldregulatsioon. Riigihankemenetluse eesmärgiks on
võimalikult kiirelt ja avalikke ressursse efektiivselt ära kasutades sõlmida parima pakkumuse
esitanud pakkujaga hankeleping. Ka pakkuja riigihankemenetluses osalemise eesmärgiks
lõppastmes on jõuda hankelepingu sõlmimiseni. Selle eelduseks omakorda on nõuetekohase
hankemenetluse läbiviimine. Seega on pakkujale antud vaidlustamisõigus RHS § 117 lg-s 2
nimetatud hankija dokumentide ja otsuste osas seetõttu, et nende võimalik õigusvastasus võib
viia pakkuja õigusi rikkuva hankelepingu sõlmimiseni.
Olukorras, kus õigusvastasuse tuvastamise nõude menetlemine pakkuja õiguste kaitsele
võimaliku hankelepingu sõlmimise eesmärgil kaasa ei aita, ei ole vajalik lubada
tuvastamiskaebuse eraldiseisvat esitamist ilma primaarnõuet esitamata, seda ei vaidlustus- ega
halduskohtumenetluses.
14. Kohtueelse menetluse läbimise nõude kehtestamine ja sellise nõude esitamiseks ettenähtud
lühikesed kaebetähtajad ei riku ebaproportsionaalselt PS §-s 15 sätestatud õigust kaitsta oma
õigusi kohtus. Kaebajal on võimalik vältida hankijale kahju hüvitamist ja saada hankija sellise
võimaliku nõude vastu kohtulikku kaitset tsiviilkohtumenetluses, milles hankija saab talle
tekitatud kahju hüvitamist nõuda. Kahju hüvitamise nõuet lahendades tuvastab kohus
eraldiseisvalt konkreetse menetluse raames nõude aluseks oleva otsuse või tegevuse võimaliku
õigusvastasuse. Seega on pakkujal võimalik oma õigusi kaitsta hilisemas kahju hüvitamise
nõude menetluses ka juhul, kui ta eelnevalt õigusvastasuse tuvastamise nõuet ei esita.
Määruskaebuse esitaja taotlus jätta kohaldamata HKMS § 266 lg 2 ja HKMS § 268 lg 4 vastuolu
tõttu põhiseadusega osas, milles need puudutavad tuvastamiskaebuse esitamist, tuleb seetõttu
jätta rahuldamata.


 /allkirjastatud digitaalselt/   /allkirjastatud digitaalselt/    /allkirjastatud digitaalselt/
        Oliver Kask                   Villem Lapimaa                    Kaire Pikamäe




                                                                                             5(5)

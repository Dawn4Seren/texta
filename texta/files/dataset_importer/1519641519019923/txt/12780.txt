                              KOHTUOTSUS
                               EESTI VABARIIGI NIMEL

Kohus                         Viru Maakohus

Kohtunik                      Heli Väinaste

Otsuse tegemise aeg ja koht   13. juuni 2016, Rakvere kohtumaja

Väärteoasja number            4-16-1428

Väärteoasi                    Lembit Luige väärteoasi liiklusseaduse § 227 lg 1 järgi

Vaidlustatud lahend           Politsei- ja Piirivalveameti Ida prefektuuri Rakvere
                              politseijaoskonna    patrullpolitseiniku Vello Männiste
                              20.02.2016 kiirmenetluse otsus nr 10220152139754
                              väärteoasjas nr: 2590,16,000845

Kohtumenetluse pooled         Kaebuse esitaja: menetlusalune isik Lembit Luik (isikukood
                              35812272726, elukoht xxxx, e-post: xxxx);
                              Kohtuväline menetleja: Politsei- ja Piirivalveameti Ida
                              prefektuuri Rakvere politseijaoskond (F. R. Kreutzwaldi 5a,
                              Rakvere)

Menetluse liik                Kirjalik menetlus

RESOLUTSIOON:

Jätta Lembit Luige (Luik) kaebus rahuldamata ning Politsei- ja Piirivalveameti
(registrikood 70008747, Pärnu mnt 139 Tallinn) Ida prefektuuri Rakvere
politseijaoskonna patrullpolitseiniku Vello Männiste 20.02.2016 kiirmenetluse otsus nr
10220152139754 väärteoasjas nr: 2590,16,000845, millega määrati Lembit Luigele
liiklusseaduse § 227 lg 1 alusel karistuseks rahatrahv 20 trahviühikut, s.o 80 eurot,
muutmata.

Rahatrahv tuleb tasuda kohtuotsuse peale edasikaebamise tähtaja jooksul kohtuvälise
menetleja otsuses märgitud arveldusarvele, märkides viitenumbriks otsuse numbri.

Edasikaebamise kord:

Kohtuotsuse peale on õigus esitada kassatsioon Riigikohtule. Kassatsioon esitatakse
Riigikohtule kirjalikult 30 päeva jooksul kohtuotsuse kättesaamisele järgnevast päevast

                                                                                        1
arvates. VTMS § 155 lg 2 kohaselt on kassatsiooni esitamise õigus menetlusaluse isiku
advokaadist kaitsjal, kohtuvälisel menetlejal või tema advokaadist esindajal.


ASJAOLUD JA MENETLUSE KÄIK.

1. 20.02.2016 koostas Politsei- ja Piirivalveameti Ida prefektuuri Rakvere politseijaoskonna
patrullpolitseinik Vello Männiste kiirmenetluse otsuse nr 10220152139754 väärteoasjas nr:
2590,16,000845 Lembit Luige suhtes. Otsuse kohaselt Lembit Luik 20.02.2016 kell 21.00
Lääne-Viru maakonnas Väike-Maarjas Jaama tn 19, liikudes Kaarma suunas, juhtis
mootorsõidukit xxxx registreerimismärgiga xxxx asulas kiirusega 73+/-3 km/h, millega ületas
lubatud sõidukiirust mitte vähem kui 20 km/h. Lubatud suurim sõidukiirus 50 km/h. Mõõdetud
mõõteseadmega STALKER II MDR nr AS004094. Sellega rikkus menetlusalune isik
liiklusseaduse (LS) § 15 lg 1 p 2 ning väärtegu kvalifitseeriti LS § 227 lg 1 järgi.
Menetlusalusele isikule Lembit Luigele määrati LS § 227 lg 1 alusel karistuseks rahatrahv 20
trahviühikut, s.o 80 eurot. Karistust kergendavad või raskendavad asjaolud on puudunud.

2. 26.02.2016 esitas menetlusalune isik Lembit Luik Viru Maakohtu Rakvere kohtumajja
kaebuse kohtuvälise menetleja 20.02.2016 kiirmenetluse otsusele nr 10220152139754.
Kaebuse esitaja viitab Riigikohtu kriminaalkolleegiumi otsuse nr 3-1-1-6-07 p-le 6, mille
kohaselt on menetlusalusele isikule tema õiguste selgitamine ausa menetluse üks eeldusi.
Õiguste ja kohustuste tegelikust ja sisulisest selgitamisest ei saa rääkida siis, kui
menetlusalusele isikule ulatatakse õiguste ja kohustuste kirjalikku loetelu sisaldav
menetlusdokumendi blankett koos sõnadega „lugege läbi ja kirjutage alla“. Õiguste selgitamine
süüteomenetluses tähendab esiteks nende suulist ettelugemist menetlusalusele isikule ning
õiguste tegelikuks kasutamiseks ka piisava aja andmist. Üldjuhul tuleb õiguste ja kohustuste
selgitamine kui faktiline asjaolu lõppkokkuvõttes lugeda tuvastatuks menetlusaluse isiku
allkirjaga. Kiirmenetluse otsuses, kus on õiguste ja kohustuste tekst, puudub kaebuse esitaja
allkiri, mis kinnitaks õiguste ja kohustustega tutvumist. Seega tuleb kaebuse esitaja allkirja
puudumist menetlusaluse isiku õiguste ja kohustuste all tõlgendada selliselt, et õigusi ja
kohustusi kaebuse esitajale ei tutvustatud ning seega puudus seaduses sätestatud alus
kiirmenetluse läbiviimiseks. Arvestades eeltoodut on kaebuse esitaja seisukohal, et talle ei ole
tutvustatud VTMS §-s 19 sätestatud menetlusaluse isiku õigusi ja kohustusi, mis on käsitletav
VTMS § 150 lg 2 järgi väärteomenetlusõiguse olulise rikkumisena. Kiirmenetluse otsuses on
menetlusaluse isiku ülekuulamise protokolli lahtrisse „allkirjad“ märgitud järgmine sõnastus:
„Väärteomenetluse seadustiku §-s 19 ettenähtud õigused ja kohustused on mulle teatavaks
tehtud, mulle on selgitatud, et kiirmenetluses väärteoprotokolli ei koostata. Olen teadlik, et
kiirmenetlusega nõustumise korral on menetlusalusel isikul kohustus anda väärteo
toimepanemise kohta ütlusi. Ütluste või allkirja andmisest keeldumine loetakse kiirmenetlusega
mittenõustumiseks ja alustatakse üldmenetlust“. VTMS § 19 sätestab menetlusaluse isiku
õigused ja kohustused. VTMS § 19 lg 1 p 4 kohaselt on menetlusalusel isikul õigus anda ütlusi,
mitte kohustus. Kaebuse esitaja on seisukohal, et nimetatud sõnastuse kasutamine ülekuulamise
protokollis on eksitav ning vastuolus VTMS § 19 lg 1 p-ga 4. Seega on kohtuväline menetleja,
tehes menetlusalusele isikule kohustuseks anda ütlusi, rikkunud väärteomenetlusõigust VTMS
§ 150 lg 2 mõttes, mis on kaasa toonud ebaseadusliku otsuse. Eeltoodust tulenevalt taotleb
kaebuse esitaja PPA Ida prefektuuri Rakvere politseijaoskonna 20.02.2016 kiirmenetluse otsuse
nr 10220152139754 tühistamist ja väärteomenetluse lõpetamist Lembit Luige väärteoasjas LS
§ 227 lg 1 järgi VTMS § 29 alusel.

3. 04.04.2016 kohtule saabunud vastuskirjas Lembit Luige kaebusele märgib kohtuväline
menetleja Politsei- ja Piirivalveameti Ida prefektuuri Rakvere politseijaoskond, et kaebuse
                                                                                              2
esitaja väide, et kiirmenetluse otsusel puudub kiirmenetluse otsuse pöördel VTMS § 19
menetlusaluse isiku õiguste ja kohustuste all isiku allkiri ei pea paika, kuna kogu kiirmenetluse
otsus on nõuetekohaselt koostatud ja allkirjastatud, seda nii protokollija kui ka kaebuse esitaja
poolt. Lähtuvalt eeltoodust on kohtuväline menetleja seisukohal, et väärteoasja nr:
2590,16,000845 on menetletud vastavalt seadustikule ja määratud karistus on proportsionaalne
isiku süüga. Väärtegu on tõendamist leidnud kogutud ja kontrollitud tõenditega.
Kiirusemõõteseade oli tehniliselt korras ja omas kehtivat taatlust. Kiiruse mõõtmise teostamisel
on järgitud kiirusmõõturiga sõidukiiruse mõõtmise mõõtemetoodika nõudeid.
Liiklusjärelevalve kiirusmõõteseadme kasutamise protokoll on täidetud ja seadme näit
fikseeritud vastavalt mõõtemetoodikale. Eeltoodust lähtuvalt palub kohtuväline menetleja jätta
Ida prefektuuri korrakaitsebüroo Rakvere politseijaoskonna patrullpolitseiniku Vello Männiste
otsus väärteoasjas nr: 2590,16,000845 muutmata ja kaebus rahuldamata.


KOHTUOTSUSE PÕHJENDUSED.

4. Väärteomenetluse seadustiku (VTMS) § 117 lg 1 p 4 kohaselt maakohtunik lahendab asja
kirjalikus menetluses vastavalt käesoleva seadustiku §-le 120. VTMS § 120 lg 1 kohaselt võib
maakohtunik kohtuistungit korraldamata lahendada kaebuse kirjalikus menetluses ja teha
lahendi käesoleva seadustiku § 132 sätteid järgides, kui kohus on saatnud kaebuse koopia
kohtumenetluse teisele poolele ning selgitanud tema seisukoha kaebuse suhtes ning
kohtumenetluse pooled on kaebuses või selle vastuses teatanud, et nad ei soovi kohtuistungist
osa võtta.

Antud juhul on kohtumenetluse pooled nõustunud asja lahendamisega kirjalikus menetluses,
mistõttu kuulub käesolev asi lahendamisele kirjalikus menetluses.

5. Menetledes väärteoasja kohtuvälise menetleja otsuse peale esitatud kaebuse alusel, ei
kontrolli maakohus üksnes kohtuvälise menetleja tegevuse õiguspärasust väärteoasja
lahendamisel, vaid kontrollib ka kohtuvälise menetleja otsuse tegemise aluseks olnud faktilisi
ja õiguslikke asjaolusid.

Vastavalt VTMS §-le 133 peab kohus käesolevat kaebust lahendades otsustama järgmised
küsimused: 1) kas väärteoasjas ei esine VTMS §-s 29 sätestatud väärteomenetlust välistavaid
asjaolusid; 2) kas leidis aset tegu, milles menetlusalust isikut süüdistatakse; 3) kas teo on
pannud toime menetlusalune isik; 4) kas tegu on väärtegu ning kas see on õigesti
kvalifitseeritud; 5) kas karistus väärteo eest määrati selleks pädeva kohtuvälise menetleja poolt;
6) kas väärteo menetlemisel kohtuvälise menetleja poolt on järgitud väärteomenetlusõigust; 7)
kas menetlusalusele isikule karistuse määramine on toimunud kooskõlas karistuse kohaldamise
alustega; 8) kas väärteomenetlus ei kuulu lõpetamisele VTMS §-s 30 sätestatud alustel.

6. LS § 15 lg 1 p 2 kohaselt on suurim lubatud sõidukiirus asulasisesel teel 50 km/h. LS § 227
lg 1 näeb ette vastutuse mootorsõidukijuhi poolt lubatud suurima sõidukiiruse ületamise eest
kuni 20 kilomeetrit tunnis.

Isiku käitumises karistatava teo olemasolu või puudumise kontrollimisel tuleb alustada
süüteokoosseisust, seejuures lõpuleviidud delikti korral süüteokoosseisu objektiivsest küljest,
liikudes selle tuvastamise korral subjektiivse koosseisu juurde, edasiselt õigusvastasuse ning
süü tasandite kontrollimisele. Kui ühel kontrolltasandil tuvastatakse mõne nõutava tunnuse
puudumine, puudub alus siirduda järgmisele kontrollitasandile (Riigikohtu otsus nr 3-1-1-74-


                                                                                                3
10). Kohus süüteokoosseisu olemasolu kontrollimisel peab seega alustama süüteokoosseisu
objektiivsest küljest.

Menetlusalusele isikule Lembit Luigele on kohtuvälise menetleja 20.02.2016 kiirmenetluse
otsusega määratud LS § 227 lg 1 alusel karistus selle eest, et ta 20.02.2016 kell 21.00 juhtis
Lääne-Viru maakonnas Väike-Maarjas Jaama tn 19, liikudes Kaarma suunas, mootorsõidukit
xxxx registreerimismärgiga xxxx asulas kiirusega 73+/-3 km/h, millega ületas lubatud
sõidukiirust mitte vähem kui 20 km/h.

7. Väärteomenetluses lasub tõendamiskoormis kohtuvälisel menetlejal. VTMS § 57 lg 1 p 8
kohaselt tuleb kiirmenetluse otsuses märkida väärteo toimepanemist kinnitavad tõendid, sama
§-i p 81 kohaselt menetlusaluse isiku ütlused väärteo toimepanemise kohta ning sama §-i p 9
kohaselt väärteo kvalifikatsioon: seaduse nimetus, paragrahv, lõige ja punkt. Käesolevas asjas
on tõenditeks menetlusaluse isiku ja tunnistaja ütlused, kiirusmõõturi kasutamise protokoll.

Kiirmenetluse otsuses on menetlusaluse isiku Lembit Luige ütlused (tl 15): „Juhtisin
mootorsõidukit Väike-Maarjas Jaama tänaval, ületasin lubatud sõidukiirust, arvasin, et asula on
lõppenud.“ Lembit Luige ütluste all on tema allkiri.

Tunnistaja J S ütlustest (tl 16 ja tl 16 pöördel) nähtub, et ta oli 20.02.2016 patrullis koos
patrullpolitseinik Vello Männistega. Nad mõõtsid Väike-Maarjas mootorsõidukite sõidukiirust.
Kella 21.00 ajal tuli Väike-Maarja Pikk tn poolt mootorsõiduk xxxx reg nr xxxx, mille
sõidukiiruseks oli 73 km/h. Kontrollimisel selgus, et mootorsõiduki juhiks oli Lembit Luik, kes
olevat kiirust ületanud, kuna arvas, et asula on lõppenud.

Kiirusmõõturi kasutamise protokollist (tl 17 ja tl 17 pöördel) nähtub, et 20.02.2016 Väike-
Maarjas patrullpolitseinik Vello Männiste teostas riikliku järelevalve korras Lembit Luige
(isikukood 35812272716) poolt juhitud mootorsõiduki xxxx registreerimismärgiga xxxx
liikumiskiiruse mõõtmist 20.02.2016 kell 21.00 Väike-Maarjas Jaama tn 19, sõidu suund:
Kaarma. Suurim lubatud sõidukiirus antud teelõigul: 50 km/h. Mõõtmiseks kasutati
liiklusjärelevalve kiirusmõõturit Stalker II MDR nr AS004094, mõõtevahendi taatlustunnistuse
nr TTRSS-15/00270. Seade oli testitud 20.02.2016 kell 16.00 ning oli töökorras. Mõõtmise
tehiolude kirjeldus: koht - asulasisene tee, nähtavus – halb, valgustus – pimeaeg, tehisvalgus;
ilmastik – sademeteta, teeolud – märg, teekate – kattega tee; kahesuunaline tee. Mõõtja sõiduki
asukoht: seistes kõrvalteel. Kiirusmõõturi paigaldus mõõtmise ajal: käes hoitud. Kiirusmõõturit
kasutades järgiti seadme kasutamise juhendit ja mõõtemetoodikat. Sõiduki sõidukiiruse
mõõtmiseks valiti mõõterežiim: mõõtmine paigal seistes, kiirema objekti jälgimine.
Mootorsõiduk: lähenes, liikus üksinda. Seadme helisignaal (Doppleri helisignaal) oli: ühtlaselt
tõusev/kõrgenev. Kiirusmõõturi lugem 73 km/h. Kiiruse mõõtmise laiendmääramatus +/- 3
km/h. Lõplik mõõtetulemus 70 km/h. Juhile näidati seadme tabloole fikseeritud lugemit: jah.
Mõõtmise ajal ei kasutatud video/helitehnikat. Isiku, tunnistaja, mõõtja ja protokollija allkirjad.

Seega on tõendatud, et menetlusalune isik Lembit Luik rikkus LS § 15 lg 1 p 2 nõudeid, pannes
toime LS § 227 lg 1 järgi kvalifitseeritava väärteo.

KarS § 15 lg 3 kohaselt on väärteona karistatav nii tahtlik kui ettevaatamatu tegu. KarS § 18 lg
1 kohaselt on ettevaatamatus kergemeelsus ja hooletus. KarS § 18 lg 3 kohaselt paneb isik teo
toime hooletusest, kui ta ei tea süüteokoosseisule vastava asjaolu esinemist, kuid oleks seda
tähelepaneliku ja kohusetundliku suhtumise korral pidanud ette nägema. LS § 227 lg 1 järgi
kvalifitseeritava väärteo pani Lembit Luik toime hooletusest, kuna menetlusaluse isiku ja
tunnistaja ütlustest nähtub, et Lembit Luik ületas lubatud sõidukiirust, sest arvas, et asula on
                                                                                                 4
lõppenud. Seega on täidetud ka väärteo subjektiivse koosseisu tunnused. Kohus on seisukohal,
et antud juhul ei esine VTMS §-s 29 sätestatud väärteomenetlust välistavaid asjaolusid, samuti
ei kuulu väärteomenetlus lõpetamisele VTMS §-s 30 lg 1 p 1 sätestatud alusel.

8. VTMS § 55 lg 1 kohaselt võib kohtuväline menetleja kiirmenetlust kohaldada juhul, kui
väärteo toimepanemise asjaolud on selged ja menetlusalusele isikule on: 1) teatatud tema
õigused ja kohustused, mis on ette nähtud VTMS §-s 19; 2) selgitatud, et kiirmenetluses
väärteoprotokolli ei koostata; 3) võimaldatud anda väärteo toimepanemise kohta ütlusi ning kui
isik nõustub kiirmenetlusega.

Kohus leiab, et väärteo toimepanemise asjaolud on selged ning väärteo toimepanemine on
tõendatud menetlusaluse isiku ja tunnistaja ütlustega ning kiirusmõõturi kasutamise
protokolliga.

Kaebuse kohaselt puudub kiirmenetluse otsuses menetlusaluse isiku õiguste ja kohustuste
loetelu all menetlusaluse isiku allkiri ning seda tuleb tõlgendada selliselt, et kaebuse esitajale
ei ole õigusi ja kohustusi tutvustatud ning seega puudus seaduslik alus kiirmenetluse
läbiviimiseks. Kohus märgib, et menetlusaluse isiku poolt kohtule edastatud kiirmenetluse
otsuse koopial puudub tõesti VTMS §-st 19 tulenevate õiguste ja kohustuste loetelu all
menetlusaluse isiku allkiri. Samas kohtuvälise menetleja poolt kohtule esitatud väärteoasja nr:
2590,16,000845 toimikus oleval kiirmenetluse otsusel (tl 15 pöördel), kus on loetletud VTMS
§-st 19 tulenevad menetlusaluse isiku õigused ja kohustused, on olemas menetlusaluse isiku
allkiri, mis kinnitab õiguste ja kohustustega tutvumist.

Samuti on menetlusalune isik allkirjastanud kiirmenetluse otsuses (tl 15) lahtri, kuhu on
kirjutatud: „Väärteomenetluse seadustiku §-s 19 ettenähtud õigused ja kohustused on mulle
teatavaks tehtud, mulle on selgitatud, et kiirmenetluses väärteoprotokolli ei koostata. Olen
teadlik, et kiirmenetlusega nõustumise korral on menetlusalusel isikul kohustus anda väärteo
toimepanemise kohta ütlusi. Ütluste või allkirja andmisest keeldumine loetakse kiirmenetlusega
mittenõustumiseks ja alustatakse üldmenetlust.“ Menetlusalune isik on nõustunud
kiirmenetlusega, andes selle kohta oma allkirja. Samuti on menetlusalune isik märkinud
kuupäeva 20.02.2016 ja allkirjastanud kiirmenetluse otsuses lahtri „Mulle on võimaldatud anda
väärteo kohta ütlusi, olen tutvunud väärteo kirjeldusega ning nõustun kiirmenetlusega. Otsuse
ärakirja sain kätte, kinnitan blokis „isiku andmed“ märgitud andmete õigsust.“

Seega on täidetud kõik VTMS § 55 lg-s 1 sätestatud eeldused kiirmenetluse kohaldamiseks.

9. Menetlusalune isik märgib oma kaebuses, et ülekuulamise protokollis kasutatav sõnastus:
„Olen teadlik, et kiirmenetlusega nõustumise korral on menetlusalusel isikul kohustus anda
väärteo toimepanemise kohta ütlusi.“ on eksitav ning vastuolus VTMS § 19 lg 1 p-ga 4. VTMS
§ 19 lg 1 p 4 kohaselt on menetlusalusel isikul õigus anda ütlusi, mitte kohustus. Seega
kohtuväline menetleja, tehes menetlusalusele isikule kohustuseks anda ütlusi, on rikkunud
väärteomenetlusõigust VTMS § 150 lg 2 mõttes, mis on kaasa toonud ebaseadusliku otsuse.

Kohus märgib, et kiirmenetluse kohaldamisel peab menetlusalune isik andma ütlusi väärteo
toimepanemise kohta. VTMS § 56 lg 4 kohaselt, kui käesoleva paragrahvi lõikes 3 nimetatud
isik (s.o füüsilisest isikust menetlusalune isik või juriidilisest isikust menetlusaluse isiku
seaduslik esindaja) keeldub ütluste, allkirja või kinnituse andmisest, loetakse see
kiirmenetlusega mittenõustumiseks. Keeldumine märgitakse ülekuulamisprotokolli või
kiirmenetluse otsuse plangile või heli- ja videosalvestatakse ning alustatakse üldmenetlust.


                                                                                                5
VTMS § 57 lg 1 p 81 sätestab samuti, et kiirmenetluse otsuses märgitakse menetlusaluse isiku
ütlused väärteo toimepanemise kohta.

Seega, kui menetlusalune isik nõustub kiirmenetlusega, siis tuleb tal anda väärteo
toimepanemise kohta ütlusi. Tegemist on kiirmenetluse erisusega võrreldes üldmenetlusega
ning kohus ei leia, et sellise sõnastuse kasutamine on väärteomenetlusõiguse oluline rikkumine
VTMS § 150 lg 2 mõttes. Kohus märgib, et kasutatav sõnastus teeb ütluste andmise kohustuseks
kiirmenetlusega nõustumise korral, kuid menetlusalusel isikul on õigus kiirmenetlusest ja
ütluste andmisest keelduda.

10. KarS § 2 lg 2 sätestab, et karistatakse teo eest, kui see vastab süüteokoosseisule, on
õigusvastane ja isik on selle toimepanemises süüdi. KarS § 56 lg 1 esimese lause kohaselt on
karistamise alus isiku süü. Leidis tõendamist, et LS §-s 227 lg 1 sätestatud väärteo on süüliselt
ja õigusvastaselt toime pannud menetlusalune isik Lembit Luik. Väärteo menetlemisel
kohtuvälise menetleja poolt on järgitud väärteomenetlusõigust. Karistus väärteo eest määrati
selleks pädeva kohtuvälise menetleja poolt.

LS § 227 lg 1 näeb karistusena ette rahatrahvi kuni 30 trahviühikut. KarS § 47 lg 1 sätestab, et
kohus või kohtuväline menetleja võib väärteo eest kohaldada rahatrahvi kolm kuni kolmsada
trahviühikut, kusjuures trahviühik on rahatrahvi baassumma, mille suurus on neli eurot. VTMS
§ 55 lg 2 p 1 kohaselt võib kiirmenetluses määrata füüsilisele isikule kuni 100 trahviühiku
suuruse rahatrahvi. Menetlusalusele isikule Lembit Luigele määras kohtuväline menetleja LS
§ 227 lg 1 alusel karistuseks rahatrahvi 20 trahviühikut, s.o 80 eurot, milline karistus on suurem
ettenähtud sanktsiooni keskmisest määrast. KarS § 56 lg 1 teise lause kohaselt karistuse
mõistmisel kohtu poolt või määramisel kohtuvälise menetleja poolt arvestatakse kergendavaid
ja raskendavaid asjaolusid, võimalust mõjutada süüdlast edaspidi hoiduma süütegude
toimepanemisest ja õiguskorra kaitsmise huvisid.

Karistusregistri väljavõttest (tl 18) nähtub, et menetlusalust isikut Lembit Luike ei ole
registrisse kantud. Kohtuvälise menetleja otsuse kohaselt on Lembit Luige puhul karistust
kergendavad ja raskendavad asjaolud puudunud. Kohus märgib, et lubatud suurimat
sõidukiirust ületav juht ohustab oma teoga nii ennast kui ka teisi liiklejaid, kuna juhil ei ole
võimalik õigeaegselt ja ohutult reageerida ootamatult tekkivatele olukordadele. Kohtu
hinnangul on kohtuvälise menetleja poolt määratud karistus proportsionaalne menetlusaluse
isiku süüga. Kohus on seisukohal, et kohtuväline menetleja on menetlusalusele isikule Lembit
Luigele ettenähtud sanktsiooni keskmisest määrast suurema rahatrahvi määramisega
arvestanud karistuse määramise üld- ja eripreventiivseid eesmärke ning võimalust teda just
sellise karistusega mõjutada hoidumaks edasistest LS nõuete rikkumistest.

11. Lähtudes eeltoodust ja juhindudes VTMS § 120 lg-st 1, § 132 p-st 1, § 133-134 jätab kohus
Politsei- ja Piirivalveameti Ida prefektuuri Rakvere politseijaoskonna patrullpolitseiniku Vello
Männiste 20.02.2016 kiirmenetluse otsuse nr 10220152139754 väärteoasjas nr:
2590,16,000845 muutmata ja Lembit Luige kaebuse rahuldamata.

/allkirjastatud digitaalselt/

Heli Väinaste
Kohtunik




                                                                                                6

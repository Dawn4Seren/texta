                               KOHTUMÄÄRUS

Kohus                                    Tartu Ringkonnakohus

Määruse tegemise aeg ja koht             26. veebruar 2016, kirjalikus menetluses

Kriminaalasja number                     1-14-2596

Kohtukoosseis                            Maarika Kuusk, Mati Kartau, Tiit Lõhmus

Vaidlustatud kohtulahend                 Viru Maakohtu (Rakvere kohtumaja) 29. jaanuari 2016
                                         määrus süüdimõistetu karistuse täitmisele pööramise kohta
Kaebuse esitaja ja kaebuse liik          Süüdimõistetu Mihkel Margat (isikukood 39603075218)
                                         kaitsja vandeadvokaadi abi Silver Reinsaar, määruskaebus


RESOLUTSIOON

1.      Viru Maakohtu 29. jaanuari 2016 määrus jätta muutmata.
2.      Määruskaebus jätta rahuldamata.
3.      Välja maksta Advokatuurile eraldatud eelarveliste vahendite arvelt Advokaadibüroo
        CLARUS kaudu 48 eurot (s.h käibemaks 8 eurot) vandeadvokaadi abile Silver
        Reinsaarele riigi õigusabi osutamise eest Mihkel Margatile.
4.      Mõista Mihkel Margatilt välja menetluskulud 48 eurot riigituludesse.
5.      Mihkel Margatil tasuda väljamõistetud summa Rahandusministeeriumi arveldusarvele
        SEB a/a EE891010220034796011, Danske Bank AS Eesti filiaal a/a
        EE403300333416110002 või Nordea Bank Finland PLC Eesti filiaal a/a
        EE701700017001577198          või      Swedbank      a/a     EE932200221023778606.
        Maksekorraldusele märkida viitenumber 2800049858 ning selgitus: „Mihkel Margat 1-
        14-2596 kohtukulud“.

Edasikaebamise kord: KrMS § 384 lg 2 ja § 387 lg 1 kohaselt võib määrusele esitada määruskaebuse Tartu
Ringkonnakohtule prokuratuur, advokaadist kaitsja või advokaadi vahendusel teised kohtumenetluse pooled
viieteistkümne päeva jooksul, alates päevast, mil isik sai vaidlustatud määrusest teada või pidi teada saama.


Asjaolud ja menetluse käik

1.      Viru Maakohtu 24.03.2014 otsusega 1-14-2596 tunnistati Mihkel Margat süüdi KarS § 201
lg 2 p 1 järgi ja karistuseks mõisteti 6 kuud vangistust. Samuti mõisteti M. Margat süüdi KarS § 209
lg 2 p 1 järgi ja karistati 1 aasta pikkuse vangistusega. KarS § 64 lg 1 alusel loeti kergem karistus
kaetuks raskema karistusega ning mõisteti liitkaristuseks 1 aasta vangistust. KarS § 65 lg 2 alusel
suurendati M. Margatile mõistetud karistust 03.12.2013.a. Viru Maakohtu otsusega mõistetud ja ära
kandmata karistuse 8 kuud 28 päeva vangistuse võrra. Liitkaristuseks mõisteti 1 aasta 8 kuud 28
päeva vangistust. Lisaks tunnistati M. Margat süüdi KarS § 199 lg 2 p-de 7,8,9 järgi ja karistuseks
mõisteti 6 kuud vangistust. KarS § 65 lg 1 ja KarS § 64 lg 1 alusel mõisteti liitkaristus, millega loeti
kergem karistus kaetuks raskemaga ning lõplikuks karistuseks mõisteti 1 aasta 8 kuud ja 28 päeva
vangistust. KarS § 68 lg 1 alusel arvati eelvangistuses viibitud aeg 10.-11.03.2014, s.o 2 päeva
karistusaja hulka. KarS § 69 lg 1 ja 3 alusel asendati vangistus 1 aasta 8 kuud ja 26 päeva 1262
tunni üldkasuliku tööga.
Üldkasuliku töö tegemise ajaks määrati 24 kuud. Üldkasuliku töö tegemise ajaks allutati M. Margat
kriminaalhooldaja käitumiskontrollile ja kohustada teda järgima KarS § 75 lg 1 toodud
kontrollnõudeid. KarS § 75 lg 2 p 8 alusel kohustati M. Margatit osalema sotsiaalprogrammis.
Katseaja algus 09.04.2014 ja lõpp 08.04.2016.

2.     01.12.2015 esitas kriminaalhooldusametnik kohtule erakorralise ettekande taotlusega
pöörata M. Margatile mõistetud ja kandmata karistus täitmisele.

3.     Viru Maakohus rahuldas taotluse ja pööras M. Margatile Viru Maakohtu 24.03.2014
kohtuotsusega mõistetud ja ärakandamata karistuse osa 4 kuud ja 2 päeva vangistust täitmisele.

3.1    Kohus märkis, et M. Margatile on korduvalt antud võimalust jätkata elu vabaduses,
sooritades ÜKT tunde ja elades seaduskuulekalt. Sellele vaatamata on ta rikkunud pärast viimase
erakorralise ettekande läbivaatamist registreerimiskohustust ja tehes ÜKT tunde ajakavas
kokkulepitust vähem. Lisaks on M. Margat katseajal jätkanud väär- ja kuritegude toimepanemist.
Teda on kolmel korral karistatud arestiga. Viru Maakohtu menetluses on uus kriminaalasi katseajal
toime pandud kelmustes. Seega ei ole M. Margat teinud temale kohtu poolt määratud karistuste osas
mingeid järeldusi. Ta on rikkunud teadlikult kriminaalhooldusnõudeid ning lisaks toime pannud
katseajal uued väärteod ja süüteo. M. Margat ei ole suhtunud täie vastutustundega talle antud
võimalusse kanda karistust vabaduses.

3.2     Kohus kontrollis, kas M. Margatile Viru Maakohtu 03.12.2013 otsusega mõistetud
karistused on karistatavad ka uue karistusseadustiku redaktsiooni järgi. Kohus vähendas M.
Margatile mõistetud Viru Maakohtu 24.03.2014 otsusega mõistetud karistust kuue kuu võrra ning
suurendas seda KarS § 65 lg 1 ja KarS § 64 lg 1 alusel Viru Maakohtu 03.12.2013 mõistetud ja
ärakandmata karistuse 8 kuud ja 28 päeva võrra ning arvestades eelvangistuses oldud 2 päeva
karistusaja hulka, luges M. Margati kandmisele kuuluvaks karistuseks 1 aasta 2 kuud ja 26 päeva
vangistust. Määruse tegemise ajaks oli M. Margat sellest sooritanud 658 tundi ÜKT-d.

3.3    Viidates Riigikohtu lahendi 3-1-1-19-15 p-des 29 ja 31 esitatud seisukohtadele, pööras
maakohus M. Margatile mõistetud karistuse täitmisele 244 tunni ulatuses, milleks on 4 kuud ja 2
päeva. Kohus ei pidanud põhjendatuks kohaldada isikule uue karistusseadustiku redaktsiooniga
kohaldatavat KarS § 69 lg-t 4, kuna lähtuda tuleb karistusseadustiku vanast redaktsioonist, mis
KarS § 69 lg 4 kohaldamist ette ei näinud.

Määruskaebus

4.     Maakohtu määruse peale esitas määruskaebuse M. Margati kaitsja vandeadvokaadi abi
S. Reinsaar, taotledes M. Margati üldkasulikust tööst arvestada maha sotsiaalprogrammis osalemise.

Kaitsja on seisukohal, et Riigikohtu lahendis nr 3-1-1-18-15 väljendatud seisukoht ei mõjuta ühelgi
viisil kuni 30 tunni üldkasuliku töö lugemist kaetuks sotsiaalprogrammis osalemisega. KarS § 69 lg
4 II lauses toodud õiguskorra muudatus omab mõju ka M. Margatile. See ei ole seotud ühegi teise
seadusemuudatusega ja lühendab M. Margati vangistust. Nimetatud sätte kohaldamine ei sõltuks
iseenesest sellest, kas isik hoidus ÜKT tegemisest kõrvale või paneb katseajal toime uue kuriteo.

Ringkonnakohtu poolt tuvastatud asjaolud ja järeldused

5.    Tartu Ringkonnakohtu kriminaalkolleegium, tutvunud kohtutoimiku materjalide, maakohtu
määruse ja määruskaebuse väidetega, leiab, et kaevatav kohtulahend on seaduslik ja põhjendatud
2                                               2
ning selle tühistamiseks edasikaebuses toodud motiividel puudub alus. Kriminaalkolleegium
põhistab oma seisukohta järgmiselt.

6.      Viru Maakohus tegi kindlaks, et M. Margat on korduvalt rikkunud temale Viru Maakohtu
24.03.2014 otsusega KarS § 75 lg 1 p-de 1, 2 alusel pandud kontrollnõudeid ilmuda
kriminaalhooldaja määratud ajavahemike järel kriminaalhooldusosakonda registreerimistele, samuti
on ta teinud ÜKT tunde ajakavas kokkulepitust vähem. Kohus pööras M. Margatile mõistetud
karistuse täitmisele. Antud osas ei ole maakohtu lahendit vaidlustatud. Samuti ei ole lahendit
vaidlustatud osas, milles kohus vähendas M. Margatile Viru Maakohtu 24.03.2014 otsusega
mõistetud karistust, mõistes M. Margatile uue liitkaristuse, s.o 1 aasta 2 kuud ja 26 päeva.

7.      Määruskaebuse esemeks on küsimus, kas M. Margati üldkasuliku töö tunnid kuni 30 tunni
ulatuses tuleks lugeda kaetuks sotsiaalprogrammis osalemisega. Kaitsja leiab, et antud olukorras
rakendub KarS § 5 lg 2, sest seadusemuudatusega KarS § 69 lg 4 järgi loetakse olukorras, kus
süüdlasele on pandud kohustus osaleda KarS § 75 lg 2 p 8 sätestatud sotsiaalprogrammis,
üldkasuliku töö tunnid kuni 30 tunni ulatuses kaetuks sotsiaalprogrammis osalemisega. See
omakorda lühendab M. Margatile mõistetud karistust.

8.       Karistusseaduse ajalist kehtivust reguleerib KarS § 5. Kuna M. Margati suhtes on
süüdimõistev otsus asjas nr 1-14-2596 jõustunud 09.04.2014, siis on ta isikuks, kellele kohaldub
KarS § 5 lg 2 II lause, mis sätestab, et seadusel, mis välistab teo karistatavuse, karistamise
vangistusega või lühendab vangistust, on tagasiulatuv jõud ka isiku suhtes, kes kannab temale
jõustunud otsusega mõistetud vangistust või kellele jõustunud otsusega mõistetud vangistus
pööratakse täitmisele. KarS § 5 lg 2 III lause kohaselt vähendatakse sellisel juhul karistust uues
seaduses samasuguse teo eest ette nähtud karistuse ülemmäärani, või kui tegu ei ole enam kuriteona
karistatav, vabastatakse isik vangistusest. Ringkonnakohus märgib, et KarS § 5 lg 2 reguleerib teo
karistatavust või süüteo toimepanemise karistusliku iseloomuga õiguslikke järelmeid ette nägeva
seaduse tagasiulatuvat jõudu. KarS § 69 lg 4 ei sätesta teo karistatavuse eeldusi ega süüteo vahetuid
õiguslikke tagajärgi. Seega KarS § 69 lg 4 kehtestamisega tehtud muudatusele KarS § 5 lg 2
tagasiulatuvat jõudu ei oma. KarS § 5 lg-s 2 nimetamata juhtudel karistusseadusel tagasiulatuvat
jõudu ei ole.

9.    Tulenevalt eelmärgitust ning juhindudes KrMS §-st 390 ja § 337 lg 1 p-st 1 jätab Tartu
Ringkonnakohus maakohtu määruse muutmata ning määruskaebuse rahuldamata.

10.     M. Margati kaitsja Silver Reinsaar esitas koos määruskaebusega taotluse riigi õigusabi tasu
suuruse ja riigi õigusabi kulude hüvitamise ulatuse kindlaksmääramiseks. Taotluse kohaselt võttis
kaitsjal määruskaebuse koostamine aega ühe tunni, mille eest ta soovib tasu summas 48 eurot
(sealhulgas käibemaks 8 eurot). Ringkonnakohus leiab, et kaitsja taotlus tuleb hinnates
määruskaebuse mahtu arvestades rahuldada. Kuna apellatsioonikohus teeb KrMS § 337 lg 1 p-s 1
nimetatud lahendi, jääb menetluskulu 48 eurot KrMS § 187 lg 2 alusel M. Margati kanda.


     /allkiri/                                /allkiri/                               /allkiri/

Maarika Kuusk                              Mati Kartau                             Tiit Lõhmus




3                                                 3

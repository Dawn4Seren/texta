                                                                                   4-16-3782




                            KOHTUOTSUS
                                EESTI VABARIIGI NIMEL

Kohus                               Harju Maakohus

Otsuse tegemise aeg ja koht         20. juunil 2016 Tallinn, Liivalaia kohtumaja

Väärteoasja nr                      4-16-3782

Kohtunik                            Külli Iisop

Väärteoasi                          Kimmo Ladvase kaebus PPA Põhja prefektuuri
                                    korrakaitsebüroo             liiklusjärelevalvekeskuse
                                    menetlustalituse 19.04.2016 otsusele väärteoasjas nr
                                    2315,16,003116

Kohtumenetluse pooled               Kaebuse esitaja:   Kimmo           Ladvas        (isikukood
                                    37507240226; elukoht: XXX)

                                    Kohtuväline menetleja: PPA Põhja prefektuuri
                                    korrakaitsebüroo             liiklusjärelevalvekeskuse
                                    menetlustalitus (asukoht: Rahumäe tee 6/1, 11316
                                    Tallinn)

Asja läbivaatamine                  Kirjalik menetlus

RESOLUTSIOON
Tühistada PPA Põhja prefektuuri korrakaitsebüroo liiklusjärelevalvekeskuse 19.04.2016
otsus ning lõpetada Kimmo Ladvase suhtes LS § 201 lg 1 järgi alustatud väärteomenetlus
VTMS § 30 lg 1 p 1 alusel, s.o otstarbekuse kaalutlusel.

Edasikaebamise kord
Väärteomenetluse seadustiku (VTMS) §-de 155 ja 156 alusel on menetlusaluse isiku advokaadist
kaitsjal, kohtuvälisel menetlejal või tema advokaadist esindajal õigus esitada kassatsioonikaebus
Riigikohtule 30 päeva jooksul arvates kohtuotsuse kättesaamisest, teatades kassatsiooni
esitamisest maakohtule 7 päeva jooksul samast päevast arvates.

Asjaolud ja kohtumenetluse poolte seisukohad
1. 19.04.2016 otsusega väärteoasjas nr 2315,16,003116 määrati Kimmo Ladvasele karistuseks
liiklusseaduse (LS) § 201 lg 1 järgi rahatrahv 30 trahviühikut, s.o 120 eurot.
Otsuse kohaselt juhtis K. Ladvas 28.03.2016 kell 08.10 Tallinnas Suur-Sõjamäe tänaval
mootorsõidukit, omamata vastava kategooria mootorsõiduki juhtimisõigust. Isiku juhtimisõigus
peatus LS § 124 lg 3 p 1 alusel seoses juhiloa kehtivuse lõppemisega alates 09.03.2016. Sellise
tegevusega eiras K. Ladvas LS § 90 lg 1 p 1 nõudeid.

2. K. Ladvas oma kaebuses kohtule palub otsus osaliselt või täielikult tühistada. Kaebaja väitel oli
ta unustanud, et eelmise juhiloa kehtivus lõppes 09.03.2016. Pärast 28.03.2016 kinnipidamist
vabandas ta politseinike ees, tegi Maanteeametile taotluse ning samal päeval tema juhtimisõigus
taastati. Kaebaja palub arvestada, et juhtimisõiguse aegumise mittemärkamine oli inimlik eksitus
ning ta kahetseb juhtunut.
Kaebaja on nõus asja läbivaatamisega kirjalikus menetluses.

3. Kohtuväline menetleja oma vastuses kaebusele leiab, et vaidlustatud otsuse muutmiseks puudub
alus ning palub kaebus jätta rahuldamata ja otsus muutmata.
Kohtuväline menetleja märgib, et juhiloa kehtivusaeg on kümme aastat ning sellega kontrollitakse,
kas juhiloa vahetaja vastab LS § 100 nõuetele. Kaebaja juhtimisõigust tõendav dokument kehtis
kuni 08.03.2016, pärast mida ta ei oleks tohtinud mootorsõidukit juhtida. Tegu on toime pandud
hooletusest. LS § 201 lg 1 võimaldab karistada rahatrahviga kuni 200 trahviühikut, K. Ladvast
karistati rahatrahviga 30 trahviühikut. Isikule, kellel kehtivaid väärteokaristusi ei ole, avaldab
vajalikku eripreventiivset mõju rahatrahv alla sanktsiooni keskmist määra. Kohtuväline menetleja
rõhutab, et liiklusõigusrikkumised peavad olema rangelt karistatavad õigusrikkumised ning K.
Ladvasele määratud rahatrahv on proportsionaalne toimepandud rikkumisega.
Kohtuväline menetleja on nõus kaebuse läbivaatamisega kirjalikus menetluses.

Tuvastatud asjaolud ja kohtu järeldused
4. Kohus, läbi vaadanud esitatud kaebuse ning kohtuvälise menetleja kirjaliku seisukoha ning
kontrollinud väärteoasja nr 2315,16,003116 materjale, leiab, et kaebuse saab vastavalt VTMS
§120 lg 1 lahendada kirjalikus menetluses.

5. K. Ladvas tunnistab väärtegude toimepanemist ning selle asjaolude, tõendatuse ja
kvalifikatsiooni osas vaidlus puudub.

K. Ladvase süütegu on tõendatud politseitöötaja Jekaterina Petrojeva ütlustega, kes patrullis olles
kontrollis kaebajat ning selgitas välja, et isikul juhtimisõigus puudub. Toimepandut tõendab ka
28.03.2016 K. Ladvase sõiduki juhtimiselt kõrvaldamise otsus ning Maanteeameti vastus, millest
nähtuvalt K. Ladvase juhtimisõigus peatus 09.03.2016 ning taastus 28.03.2016 kell 15.01. Tegu
on õigesti kvalifitseeritud, kuivõrd LS § 201 lg 1 sätestab karistuse mootorsõiduki juhtimisõiguseta
sõitmise eest, K. Ladvasel oli aga juhtimisõigus LS § 124 lg 3 p 1 alusel peatunud. Tegu on toime
pandud hooletusest.
Õigusvastasust või süüd välistavaid asjaolusid ei ole kohus tuvastatud.

6. Mis puudutab isiku karistamist, siis kohtu hinnangul ei ole kohtuväline menetleja piisavalt
arvestanud K. Ladvase süü suurusega ega süüdlase isikuga.

Kohus märgib, et LS § 201 lg 1 kohaldamisalas on nii need juhid, kel pole juhtimisõigust kunagi
olnud ja sõiduõpetaja käe all ohutuid juhtimisvõtteid omandanud, kui ka aastatepikkuse
kogemusega autojuhid, kes on juhiloa kehtivusaja lõppemise hooletusest tähelepanuta jätnud. Asja
materjalidest nähtuvalt on K. Ladvase näol tegemist juhiga, kel on juhtimisõigus juba 1996. aastast
ning ühtegi süütegu ta varem toime pannud ei ole. Seega ei olnud ta oma eelnevast juhikogemusest
tulenevalt liikluses ohtlik, ehkki juhtimisõigus oli tal seoses juhiloa aegumisega peatunud. Nagu
selgub asja materjalidest, ei pidanud K. Ladvast liikluses ohtlikuks ka Maanteeamet, kuivõrd juba
seitse tundi hiljem väljastati kaebajale uus juhiluba. Tal oli olemas tervisetõend, juba eelnevalt oli
ta läbinud põhjaliku tervisekontrolli.

Karistusregistri andmetest tulenevalt on kaebaja varem karistamata ja liikluses käitunud
õiguskuulekalt. Kuivõrd ka järgmine juhiluba anti talle kümneks aastaks, ei ole tõenäoline, et ta
lähiaastatel paneks toime samalaadseid süütegusid. Kaebaja on oma süüd tunnistanud ja seda
kahetsenud. Arvestades seda, et isik taastas juhtimisõiguse veel samal päeval peale rikkumist, ei
ole kohtul alust kahelda tema kahetsuse siiruses.

Täiendavalt märgib kohus, et ei jaga kohtuvälise menetleja arvamust, nagu peaksid
liiklusõigusrikkumised alati olema rangelt karistatavad. Asjaolu, et isik oli unustanud vähem kui
kuu aega tagasi juhilubade kehtivusaega pikendada, ei muuda teda automaatselt ohtlikuks
sõidukijuhiks kaasliiklejatele. Seega peab kohus ka vähemtähtsate liiklusrikkumiste puhul
võimalikuks menetluse lõpetamist, kui isik on oma teo keelatusest aru saanud ning on alust arvata,
et ta suudab ka trahvi maksmata edaspidi käituda õiguskuulekalt.

Eeltoodust tulenevalt leiab kohus, et K. Ladvase süü ei ole suur ning asjas puudub avalik
menetlushuvi. Seega tuleb antud asjas väärteomenetlus lõpetada otstarbekuse kaalutlusel VTM §
30 lg 1 p 1 alusel. Arvestades teo toimepanemise asjaolusid ja süüdlase isikut ei ole menetluse
lõpetamine sellisel alusel vastuolus ka õiguskorra kaitsmise huvidega.


Menetlusnorm, millest kohus juhindub otsuse tegemisel, on VTMS § 132 p 3.




Külli Iisop
Kohtunik
/allkirjastatud digitaalselt/

                                         RIIGIKOHUS
                                   TSIVIILKOLLEEGIUM


                                       KOHTUOTSUS
                                     Eesti Vabariigi nimel

 Kohtuasja number                  3-2-1-76-16

 Otsuse kuupäev                    Tartu, 27. oktoober 2016

 Kohtukoosseis                     Eesistuja Peeter Jerofejev, liikmed Henn Jõks ja Jaak Luik

 Kohtuasi                          Osaühingu Altranet (pankrotis) hagi ORICA EESTI
                                   OSAÜHINGU vastu võlgnevuse 6 681 615 krooni
                                   (427 033 euro 3 sendi) ja viivise saamiseks

 Vaidlustatud kohtulahend          Tartu Ringkonnakohtu 28. oktoobri 2015. a otsus tsiviilasjas
                                   nr 2-08-87527

 Kaebuse esitaja ja kaebuse liik   ORICA EESTI OSAÜHINGU kassatsioonkaebus ja
                                   Osaühingu Altranet (pankrotis) pankrotihalduri Anne
                                   Tammeri kassatsioonkaebus

 Tsiviilasja hind Riigikohtus      ORICA EESTI OSAÜHINGU kassatsioonkaebuse hind
                                   170 645 eurot 22 senti

                                   Osaühingu Altranet (pankrotis) pankrotihalduri Anne
                                   Tammeri kassatsioonkaebuse hind 256 388 eurot 8 senti

 Menetlusosalised ja nende         Hageja Osaühingu Altranet (pankrotis) pankrotihaldur Anne
 esindajad Riigikohtus             Tammer

                                   Kostja ORICA EESTI OSAÜHING, esindaja vandeadvokaat
                                   Leonid Tolstov

                                   Kolmas isik hageja poolel Serial Investor OÜ (kustutatud)

 Asja läbivaatamise kuupäev        5. september 2016. a, kirjalik menetlus



RESOLUTSIOON
1. Tühistada Tartu Ringkonnakohtu 28. oktoobri 2015. a otsus tsiviilasjas nr 2-08-87527 ja
saata asi samale ringkonnakohtule uueks läbivaatamiseks.
2. Hageja kassatsioonkaebus rahuldada.
3. Kostja kassatsioonkaebus rahuldada osaliselt.
4. Tagastada ORICA EESTI OSAÜHINGULE kassatsioonkaebuselt tasutud kautsjon.
5. Tagastada Osaühingu Altranet (pankrotis) pankrotihalduri kassatsioonkaebuselt tasutud
kautsjon järgmiselt: 500 eurot Rahandusministeeriumi kontole nr EE891010220034796011 SEB
Pangas või kontole nr EE932200221023778606 Swedbankis (viitenumber 2800045768);
500 eurot Advokaadibüroo Red OÜ kontole nr EE867700771001230807 AS-s LHV Pank.
6. Jätta kassatsiooniastme menetluskulude jaotus asja lahendava kohtu otsustada.


ASJAOLUD JA MENETLUSE KÄIK
1. Osaühing Altranet (hageja) esitas 19. detsembril 2008 Viru Maakohtule ORICA EESTI
OSAÜHINGU (kostja) vastu hagi võlgnevuse 6 681 615 krooni (427 033 euro 3 sendi) ja viivise
6 681 615 krooni (427 033 euro 3 sendi) saamiseks. Viru Maakohus kuulutas 24. novembri 2011. a
määrusega tsiviilasjas nr 2-11-24858 välja Osaühingu Altranet pankroti ja nimetas pankrotihalduriks
Anne Tammeri, kes astus 21. septembril 2012 menetlusse võlgniku asemel (maa- ja ringkonnakohtu
otsustes on ekslikult märgitud, et pankrotihaldur astus 20. septembril 2012 menetlusse võlgniku
esindajana).
Hagiavalduse kohaselt sõlmisid pooled 9. augustil 2007 projekteerimis-ehitustöövõtulepingu nr 39p
(leping), mille p 2.1 järgi kohustus hageja koostama põhiprojekti kõik tööprojektid ja ehitama kostja
büroo- ja olmehoone koos kõikide kommunikatsioonide, haljastuse, parkla ja kõnniteega vastavalt
lepingu dokumentidele. Lepingu p 2.3 alusel oli tööde lähteülesanne sätestatud hanke
kutsedokumentatsioonis ja töövõtja 9. juuli 2007. a pakkumises. Lepingu p 3.1.9 kohaselt oli lepingu
tähtaeg 30. juuni 2008. Lepingu hind oli lepingu p 9.1 kohaselt 20 000 000 krooni (1 278 233 eurot),
millele lisandus käibemaks - kokku seega 23 600 000 krooni (1 508 314 eurot 91 senti).
Kostja tasus hagejale tähtaegselt lepingujärgseid makseid kuni 2008. aasta juulini 16 918 385 krooni
(1 081 281 eurot 88 senti). 2008. aasta juulis allkirjastas hageja (kostja allkirjastamisele ei ilmunud)
akti nr 101 tööde kohta, mille kogumaksumus oli 4 801 795 krooni (306 890 eurot 63 senti). Sellest
10% tuli lepingu p 9.3.1 kohaselt kinni pidada. Lähtuvalt eelnevast esitas hageja kostjale 21. juulil
2008 4 321 615 kroonise (276 201 euro 54 sendise) arve nr 101 maksetähtajaga 4. august 2008.
Kostja arvet ei tasunud. Lepingu p 9.3.2 nägi ette, et lõplikult tasutakse tööde eest 15 kalendripäeva
jooksul alates töövõtjalt arve saamisest, kui tellija on tööde üleandmise-vastuvõtmise akti
allkirjastanud ja kasutusluba on väljastatud. Vaivara Vallavalitsus väljastas kasutusloa nr 8238
29. jaanuaril 2010. 28. juulil 2008 võttis kostja ehitise kasutusele. Hageja edastas kostjale
2. veebruari 2010. a kirjaga 2 360 000 kroonise (150 831 euro 49 sendise) arve nr 140, s.o 10%
lepingu maksumusest, mis oli lepingu p 9.3.1 alusel varem vastuvõetud tööde maksumusest maha
arvatud. Arve muutus sissenõutavaks 22. veebruaril 2010. Kostja arvet ei tasunud.
2. Kostja hagi ei tunnistanud. Kostja vastuväidete kohaselt ei ole hageja hoonesse projekteerinud ega
paigaldanud põhiprojektis ette nähtud konditsioneerisüsteemi ning seetõttu esineb hoonel oluline
puudus, mis takistab selle sihtotstarbelist kasutamist. Kostja tasaarvestas hageja nõude 18. septembril
2008 kostja 4 321 615 kroonise (276 201 euro 54 sendise) leppetrahvi nõudega. Kostja alandas
2. aprillil 2009 ja 12. oktoobril 2009 hinna alandamise avaldustega lepingujärgset hinda
2 714 978 krooni (173 518 euro 71 sendi) võrra. Alandatud hind hõlmas (ilma km-ta) tegemata tööde
maksumust 1 215 420 krooni (77 679 eurot 50 senti), konditsioneeri paigaldamise hinnavahet
46 030 krooni (2941 eurot 85 senti), hoone kasutusea vähenemise väärtust 939 229 krooni
(60 027 eurot 67 senti) ning akende ja seina kõverat üleminekut 100 150 krooni (6400 eurot 75 senti).
Kostja väitel oli tal hageja vastu konditsioneerisüsteemi paigaldamise ja eriteadmistega isikult
arvamuse küsimise kuludest ning garantiitööde tegemata jätmisest tulenev leppetrahvi ja hageja
tehtud puudustega tööde kõrvaldamisest tulenev kahjunõue ning tal on õigus neid nõudeid
tasaarvestada. Alternatiivselt esitas kostja taotluse viivise vähendamiseks.
3. Viru Maakohus rahuldas 19. juuli 2013. a otsusega hagi ning mõistis kostjalt hageja kasuks välja
põhivõla 427 033 eurot 3 senti (6 681 615 krooni) ja viivise 427 033 eurot 3 senti (6 681 615 krooni).
Menetluskulud jättis maakohus kostja kanda.
Maakohus oli seisukohal, et hageja pakkumised on tehtud põhiprojekti alusel vastavalt kostja
koostatud hanke kutsedokumentatsioonile ning hageja paigaldatud ventilatsiooni- ja kliimaseade
vastas kostja tellitud ja hoone põhiprojektis toodud parameetritele. Ebaõiged on kostja väited, et
hageja oli kohustatud hoonesse projekteerima ja paigaldama ühtse konditsioneerisüsteemi koos
jahutusega. Kui kostja soovis seadet, mille jahutusvõimsus oleks suurem kui projektis ja pakkumises
kirjeldatud seadmetel, oleks kostja pidanud tegema hagejale sellekohase tahteavalduse. Pooled ei
vaidle selle üle, et kostja loobus osa projektis toodud vaheseinte paigaldamisest, mis omakorda
avaldas mõju hoone jahutussüsteemile. Maakohus leidis, et kostjal puudus alus keelduda 2008. aasta
juulis tehtud tööde vastuvõtmisest, kuna töös ei esinenud olulisi puudusi ja kostja ei esitanud
tähtaegselt tööde kvaliteedile vastuväiteid. Kuna kostja kinnitusel sai ta arve nr 101 kätte hiljemalt
18. augustil 2008, tekkis tal tasumise kohustus hiljemalt 2. septembril 2008. Kuna objekt oli valmis,
kostja võttis objekti kasutusse hiljemalt 28. juulil 2008 ja kasutusluba hoonele oli väljastatud, tekkis
hagejal hiljemalt pärast kasutusloa väljastamist õigus saada lepingu p-st 9.3.2 tulenevalt tasu 10%
lepingu maksumusest ehk 2 360 000 krooni (150 831 eurot 49 senti). Kostja sai arve nr 140 kätte
5. veebruaril 2010 ning arve muutus sissenõutavaks 22. veebruaril 2010.
Maakohtu arvates oli kostja leppetrahvi nõue perioodi 1. juuli kuni 28. september 2008 eest
põhjendamatu, kuna kostja pikendas ühepoolselt ja korduvalt puuduste kõrvaldamise ja vaegtööde
tegemise tähtaegu. Kuna kostja luges tööde lõpptähtajaks 11. septembri 2008, tehti tööd kostja
pikendatud tähtaja sees. Poolte käitumine lepingulise suhte ajal oli orienteeritud lepingu täitmisele,
mistõttu leppetrahvi ei kohaldatud mõistliku aja jooksul. OÜ Ehitusekspert algsete järelduste järgi
võlaõigusseaduse (VÕS) § 641 lg-s 2 nimetatud puudusi hoonel ei esinenud ja 28. juuliks 2008 olid
lõpetatud põhiliselt kõik kostja soovitud ja ettenähtud lisatööd. Eelnevast tulenevalt puudus kostjal
alus leppetrahvi kohaldada ning maakohus jättis rahuldamata kostja ettepaneku tasaarvestada hageja
nõudest 4 321 615 krooni (276 201 euro 54 sendi) suurune osa.
Maakohus oli seisukohal, et hinna alandamise avaldustes kirjeldatud asjaoludest ei tulenenud, et
kostjal oleks õigus hinda alandada. Kuivõrd maakohus rahuldas hageja nõude ning leidis, et hageja ei
ole lepingut rikkunud, langevad ka kostja tasaarvestamise aluseks olevad asjaolud ära.
Maakohus märkis, et kostja kaotas õiguse lepingu p 10.3 alusel 100 kalendripäeva eest perioodil
1. juuli kuni 8. oktoober 2009 1 000 000 kroonist (63 911 euro 65 sendist) garantiitööde tegemata
jätmisest tulenevat leppetrahvi nõuda, sest ei teatanud hagejale leppetrahvi nõudest mõistliku aja
jooksul. Kostja teadis garantiitööde tegemisega viivitamisest juba 2008. aastal, kuid esitas leppetrahvi
nõude alles 12. oktoobril 2009.
Maakohus leidis, et kostja puudustega tööde kõrvaldamisest tulenevad nõuded ei olnud põhjendatud.
4. Kostja palus 19. augustil 2013 esitatud apellatsioonkaebuses maakohtu otsuse tühistada, saata asi
maakohtule uueks läbivaatamiseks või teha uus otsus, millega jätta hagi rahuldamata. Menetluskulud
palus kostja jätta hageja kanda.
5. Hageja vaidles 4. novembril 2013 esitatud vastuses apellatsioonkaebusele vastu, palus jätta
maakohtu otsuse muutmata ja menetluskulud kostja kanda.
6. 23. jaanuaril 2014 teatas Serial Investor OÜ (kustutatud; kolmas isik) ringkonnakohtule, et nõude
loovutamise tõttu kuulub nõue kostja vastu talle, ning esitas avalduse hageja asendamiseks või
kolmanda isikuna menetlusse astumiseks. Hageja ja kostja ei andnud nõusolekut kolmanda isiku
menetlusse astumiseks õiguseelneja asemel. Ringkonnakohus rahuldas 18. veebruari 2014. a
määrusega kolmanda isiku taotluse osaliselt ning tal lubati astuda menetlusse iseseisva nõudeta
kolmanda isikuna hageja poolel.
19. mail 2014 esitas pankrotihaldur maakohtule hagi kolmanda isiku vastu, paludes tunnistada
kehtetuks 10. juuni 2010. a nõude loovutamise leping, millega hageja loovutas OÜ-le Fishmark
nõudeõiguse kostja vastu. Samuti palus pankrotihaldur tunnistada kehtetuks 18. aprilli 2013. a nõude
loovutamise leping, millega OÜ Fishmark loovutas kolmandale isikule nõudeõiguse kostja vastu.
Pankrotihaldur palus välja mõista kostjalt hageja pankrotivarasse kostja ja hageja vahel 9. augustil
2007 sõlmitud töövõtulepingust tulenev nõudeõigus kostja vastu ning kohustada kolmandat isikut
andma nõusolek töövõtulepingust tuleneva nõude omandiõiguse üleandmiseks hagejale. Maakohus
võttis hagi 10. novembri 2014. a määrusega tsiviilasjas nr 2-14-17579 menetlusse.
Ringkonnakohus peatas 20. novembri 2014. a määrusega apellatsioonimenetluse praeguses
tsiviilasjas kuni menetluse lõppemiseni tsiviilasjas nr 2-14-17579. Pankrotihaldur esitas
ringkonnakohtu määruse peale määruskaebuse, paludes ringkonnakohtu määrus tühistada ning saata
asi samale ringkonnakohtule menetluse jätkamiseks. Kostja vaidles määruskaebusele vastu.
6. mai 2015. a määrusega tühistas Riigikohus ringkonnakohtu määruse ning saatis asja samale
ringkonnakohtule menetluse jätkamiseks, kuna menetluse peatamise aluseid ei esinenud. Riigikohus
asus seisukohale, et ringkonnakohus peatas menetluse põhjendamatult. Peatatud asjas tehtav
kohtulahend ei sõltu sellest, kas teises tsiviilasjas tunnistatakse nõude loovutamine kehtivaks või
mitte. Ringkonnakohus jättis lisaks tsiviilkohtumenetluse seadustiku (TsMS) § 210 lg-le 2 tuginevale
vastuväitele sisuliselt vastamata, leides vaid, et pankrotihalduri tuginemine TsMS § 210 lg-le 2 pole
praegusel juhul põhjendatud. Riigikohus leidis, et kui nõue loovutatakse menetluse vältel kolmandale
isikule, siis on võimalik vaidlus sellele vaatamata lahendada. Menetluse jätkamine samade
menetlusosalistega võimaldab säilitada senises menetluses saavutatut ja see, et nõude kuuluvuse üle
vaieldakse ning nõue võib kuuluda loovutamise tõttu kolmandale isikule, mitte pankrotihaldurile, on
irrelevantsuspõhimõtte alusel võimalik jätta tähelepanuta. Riigikohus viitas TsMS § 210 lg-le 4,
TsMS § 460 lg-tele 1 ja 2 ning leidis, et kolmanda isiku kui võimaliku uue võlausaldaja suhtes ei
kehtiks praeguses asjas tehtav lahend TsMS § 460 lg 2 järgi juhul, kui ta ei oleks teadnud nõude
loovutamise ajal, et nõude üle vaieldakse praeguses menetluses (Riigikohtu 6. mai 2015. a määrus
tsiviilasjas nr 3-2-1-22-15, p-d 11 - 14).


Ringkonnakohtu lahend ja põhjendused
7. Tartu Ringkonnakohus rahuldas 28. oktoobril 2015 apellatsioonkaebuse osaliselt ning tühistas
maakohtu otsuse osas, millega rahuldati hageja hagi kostja vastu täielikult ning mõisteti hageja
kasuks välja 427 033 eurot 3 senti (6 681 615 krooni) põhivõlana ja 427 033 eurot 3 senti
(6 681 615 krooni) viivisena ning jäeti menetluskulud kostja kanda. Ringkonnakohus tegi tühistatud
osas uue otsuse, millega rahuldas hagi osaliselt ning mõistis kostjalt hageja kasuks välja põhivõla
170 645 eurot 22 senti (2 670 017 krooni 50 senti) ja viivise 170 645 eurot 22 senti (2 670 017 krooni
50 senti). Kõikide kohtuastmete menetluskuludest jättis ringkonnakohus 40% kostja ning 60% hageja
kanda.
Ringkonnakohus oli seisukohal, et hageja ei teinud aktis nr 101 kajastatud töid selles märgitud mahus
ning on puuduste olemasolu (v.a konditsioneeri osas) ka tunnistanud. Ringkonnakohus luges
tõendatuks, et konditsioneerisüsteemi projekteerimata ja ehitamata jätmise osas ei vastanud hageja
tehtud tööd lepingutingimustele ning hageja vastutab selle eest. T. Sepaste ja H. Kase arvamusest
ning T. Targa arvamusest nähtub, et hageja ei ole büroo- ja olmehoonesse konditsioneerisüsteemi
ehitanud. Lisaks nähtub komisjonilise ekspertiisi arvamusest, et ehitusprojektiga ei ole kavandatud
sellist süsteemi, mida saaks käsitada konditsioneerisüsteemina ja mis vastaks tellija projekteerimise
lähteülesandes soovitule, ning sellist süsteemi ei ole ka välja ehitatud. Ringkonnakohus selgitas, et
U. Saksakulmu arvamusse, mille kohaselt hageja väljaehitatut võib nimetada ühtseks
konditsioneerisüsteemiks, tuleb suhtuda kriitiliselt. Viidatud arvamus on vastuolus eelmärgitud kolme
arvamuse ja OÜ Skat-Keskus seisukohaga ning U. Saksakulm võis arvamuse andmisel olla erapoolik.
Lepingu p 2.1 järgi oli hageja kohustuseks kõikide tööprojektide koostamine. Lepingu p 2.4 järgi pidi
hageja tegema ka töid ja toiminguid, mis oma olemuselt kuuluvad tööde hulka ja tulenevad
samalaadsete tööde tegemise heast tavast ning mille tegemine on vajalik lepingus fikseeritud
lõppeesmärgi saavutamiseks. Seetõttu pidi hageja kontrollima AS EPT Grupp põhiprojekti
nõuetekohasust ning puuduste korral sellest kostjat informeerima. Hageja ei ole tuginenud sellele ega
ka tõendanud, et ta oleks kostjat võimalikest põhiprojekti puudustest teavitanud. Ringkonnakohus
pidas ebaõigeks maakohtu seisukohta, et kostja loobus osa kokkulepitud tööde tegemisest.
Ringkonnakohus leidis, et tegemata tööde ja puudustega tehtud tööde maht 1 725 232 krooni
(110 262 eurot 42 senti) oli oluline puudus ning kostjal oli õigus keelduda tööde vastuvõtmisest
21. juulil 2008. Kuna hageja tööde üleandmise-vastuvõtmise akti kostjale allakirjutamiseks ei
esitanud, võttis kostja 11. septembril 2008 hageja tehtud ehitustööd puudustega vastu.
Ringkonnakohus asus seisukohale, et hinna alandamine on põhjendatud 1 245 570 krooni
(79 606 euro 43 sendi) ulatuses: sh tegemata töödest tingituna 1 215 420 krooni
(77 679 euro 50 sendi) võrra ning seina ja akende kõverast üleminekust tingituna hageja
omaksvõetud ulatuses ehk 30 150 krooni (1926 euro 94 sendi) võrra. Ringkonnakohtu hinnangul ei
olnud põhjendatud hinna alandamine hoone kasutusea vähenemise tõttu, kuna kostja ei tõendanud
hoone kasutusea vähenemist. Ringkonnakohus leidis, et hinna alandamine seetõttu, et kostja maksis
hageja tegemata tööde eest rohkem, ei ole põhjendatud. Kostjal oli vastavas ulatuses õigus nõuda
kulude hüvitamist.
Ringkonnakohus leidis, et kulutuste hüvitamise nõue oli põhjendatud 1 200 252 krooni 26 sendi
(76 710 euro 10 sendi) ulatuses: sh hoonesse konditsioneerisüsteemi ehitamise kulu 147 430 krooni
(9422 eurot 49 senti), hageja vaidlustamata OÜ Põlva Heakorratööd tehtud tööde kulu
791 470 krooni (50 584 eurot 15 senti) ning laminaatparketi valest paigaldamisest tingitud töödega
seotud kulud 261 352 krooni 26 senti (16 703 eurot 45 senti).
Ringkonnakohus märkis, et lepinguobjekt võeti puudustega vastu 11. septembril 2008. Järelikult
hilines hageja tööde üleandmisega 65 päeva ning lepingu p-st 14.7 tulenevalt oli leppetrahv
6 500 000 krooni (415 425 eurot 72 senti). Ringkonnakohus leidis, et lepingu p-s 14.7 kokkulepitud
leppetrahv 100 000 krooni (6391 eurot 16 senti) päevas, mis on arvestatud protsendina lepingu
koguhinnast, ei olnud vastavuses hageja kohustuste rikkumise ulatusega. Ringkonnakohus pidas
põhjendatuks hageja taotlust leppetrahvi vähendada ning vähendas leppetrahvi 2 000 000 kroonini
(127 823 euro 30 sendini). Ringkonnakohtu hinnangul tuli kostja 2 000 000 kroonine (127 834 euro
30 sendine) leppetrahvi nõue tasaarvestada hageja 2 416 816 krooni 20 sendise (154 462 euro
71 sendise) nõudega kostja vastu. Tasaarvestuse tõttu oli hagejal kostja vastu arvest nr 101 tulenev
nõue 416 816 krooni 20 senti (26 639 eurot 41 senti), mis oli sissenõutav alates 27. septembrist 2008.
VÕS § 161 lg 2 kohaselt, kui kahjustatud lepingupool võib nõuda lepingu rikkumisega tekitatud
kahju hüvitamist, tuleb kahju hüvitada osas, mida leppetrahv ei katnud. Tegemist on nn tasendusliku
leppetrahvi arvestamise põhimõttega, mis tuleneb leppetrahvi kahju hüvitamise funktsioonist, ning
kahju saab nõuda osas, mida leppetrahv ei kata. Kuna leppetrahv 2 000 000 krooni (127 823 eurot
30 senti) oli suurem kostja kahju hüvitamise nõudest 1 200 252 krooni 26 senti (76 710 eurot
10 senti), puudus kostjal õigus tasaarvestada nimetatud nõuet hageja nõudega tema vastu.
Ringkonnakohus leidis, et kostjal puudus õigus lepingu p 10.3 alusel leppetrahvi nõuda. Kostja käitus
garantiitööde kokkuleppeid sõlmides ning 12. oktoobril 2009 leppetrahvi nõuet esitades
vastuoluliselt.
Ringkonnakohus selgitas, et arve nr 101 järgi tuli tasuda 2 416 816 krooni 20 senti (154 462 eurot
71 senti), koos km-ga 2 900 179 krooni 40 senti (185 355 eurot 25 senti). Arvest nr 101 oli 10%
290 017 krooni 90 senti (18 535 eurot 52 senti). 480 180 krooni - 290 017 krooni 90 senti =
190 162 krooni 10 senti (12 153 eurot 57 senti). Seega pidi kostja tasuma arve nr 140 järgi
2 360 000 krooni - 190 162 krooni 10 senti = 2 169 837 krooni 90 senti (138 677 eurot 92 senti).
Eelnevast tulenevalt oli ringkonnakohtu arutluskäik järgmine: „Kostja pidi tasuma hagejale kokku
2 670 017 krooni 30 senti (170 645 eurot 22 senti), arve nr 101 järgi 500 179 krooni 44 senti
[31 967 eurot 29 senti] koos km-ga ja arve nr 140 järgi 2 169 837 krooni 90 senti
[138 677 eurot 92 senti] koos km-ga."
Ringkonnakohus jättis kostja viivise vähendamise taotluse rahuldamata, kuna hageja ei nõudnud
viivist üle põhivõla suuruse ning kostja ei tõendanud, et põhivõla suuruses nõutud viivis oleks
ebamõistlikult suur. Arvestades, et kostja oli arve nr 101 tasumisega viivituses alates 2008. aasta
septembri lõpust ning arve nr 140 tasumisega alates 2010. aasta veebruari lõpust, oli põhivõlasuurune
viivis mõistlik.
Ringkonnakohtu arvates ei olnud põhjendatud kostja seisukoht, et hagejal ei ole nõuet kostja vastu
ning seetõttu tuleks jätta hagi läbi vaatamata. Vaidlusaluse nõude kuuluvus lahendatakse tsiviilasjas
nr 2-14-17579 ning kostja seisukoht, et nõue kuulub kolmandale isikule, mitte hagejale, ei ole õige.


MENETLUSOSALISTE PÕHJENDUSED
8. Hageja palub kassatsioonkaebuses tühistada ringkonnakohtu otsus osas, milles hagi jäeti
rahuldamata, ja saata asi tühistatud osas samale ringkonnakohtule uueks läbivaatamiseks.
Kassatsioonkaebuse põhjenduste kohaselt on ringkonnakohtu arvutused ebaõiged, arusaamatud ja
vastuolulised. Ringkonnakohus tõlgendas valesti lepingu p 9.3.2, kui vähendas ka lepingu p 9.3.2
järgi hiljem maksmisele kuulunud tasu.
Ringkonnakohus jättis hageja väidetele vastamata ning olulised tõendid hindamata, kui leidis, et
hageja oli kohustatud kostja büroo- ja olmehoonesse projekteerima ja ehitama
konditsioneerisüsteemi. Ringkonnakohus ei eristanud projekteerimise ülesandeid ega teinud vahet
projekteerija ja ehitaja kohustustel ning põhiprojekti ja tööprojekti olemusel. Hoone piisav
jahutamine oleks pidanud olema kavandatud ja lahendatud projekteerimise käigus ning põhiprojektis.
Ebaõige on ringkonnakohtu seisukoht, et hageja pidi kontrollima AS ETP Grupp koostatud
põhiprojekti nõuetekohasust ja puuduste korral kostjat sellest informeerima. Kuivõrd hageja ehitas
ventilatsiooniosa välja vastavalt põhiprojektile, oli ekslik ringkonnakohtu järeldus, et tegemata tööde
ja puudustega tööde maht oli 1 725 232 krooni (110 262 eurot 42 senti) ja see on käsitatav olulise
puudusena. Kostja keeldus alusetult tehtud töö vastuvõtmisest, sest puudused olid ebaolulised.
Hageja ei nõustunud ringkonnakohtuga, et hinna alandamine 1 245 570 krooni (79 606 euro 43 sendi)
võrra on põhjendatud. Hageja ehitas ventilatsiooniosa vastavalt põhiprojektile, mistõttu hinna
alandamine ühtse konditsioneerisüsteemi hinna (653 970 krooni ehk 41 796 euro 30 sendi) võrra ei
olnud põhjendatud. Kostja loobus osast töödest ega soovinud nende tegemist. Kuna hageja ei ole
lepingut rikkunud, oli kulutuste nõue AS-le Hiieko tasutud 147 430 krooni (9422 euro 49 sendi)
ulatuses põhjendamatu.
Hageja arvates ei ole leppetrahv 2 000 000 krooni (127 834 eurot 30 senti) mõistliku suurusega
VÕS § 162 lg 1 tähenduses. Ringkonnakohus ei hinnanud kõiki VÕS § 162 lg 1 järgi leppetrahvi
vähendamise taotluse üle otsustamiseks vajalikke asjaolusid kogumis. Arvesse võtmata on jäetud
hageja pankrotiseisund ning asjaolu, et kostja jättis lepingujärgsest tasust olulise osa maksmata.
Kostja maksekohustuste eiramine niivõrd suures ulatuses tõi kaasa hageja makseraskused ning
pankrotistumise.
9. Kostja vaidleb hageja kassatsioonkaebusele vastu.
10. Kostja palub kassatsioonkaebuses tühistada ringkonnakohtu otsuse ning jätta hagi rahuldamata
või läbi vaatamata. Alternatiivselt, kui Riigikohus ei nõustu kostja vastuväidetega hageja nõude
kaotamise kohta, palub kostja tunnistada tasaarvestust oma kahjunõudega 1 200 252 krooni 26 senti
(76 710 eurot 10 senti) ning vähendada selle võrra väljamõistetavat summat. Samuti tuleb arvestada
arvelt nr 101 arvutatud käibemaksu määraks 18%. Menetluskulud palub kostja jätta hageja kanda.
Kassatsioonkaebuse kohaselt on ringkonnakohus jätnud tähelepanuta Riigikohtu 6. mai 2015. a
määruses tsiviilasjas nr 3-2-1-22-15 toodud juhised. Lähtudes Riigikohtu juhistest ja arvestades
kostja vastuväidet hageja nõude kaotamise kohta (kolmas isik ei teadnud nõude loovutamise ajal, et
nõude üle vaieldakse praeguses menetluses), pidanuks kohus jätma hagi täies ulatuses rahuldamata
ning jätma kõik menetluskulud hageja kanda.
Ringkonnakohus kohaldas vääralt VÕS § 161 lg-t 2, lugedes kostja kahjunõude kaetuks
leppetrahviga, mille eesmärgiks ei olnud sellise kahju katmine. Leppetrahvi eesmärgiks ei olnud
ehituslike puuduste ärahoidmine ega nende hüvitamine, vaid tööde tähtajast kinnipidamine.
Ringkonnakohus kohaldas vääralt käibemaksuseaduse § 15 lg-t 1 (2008. a redaktsioonis), kohaldades
kostjalt väljamõistetud summale valet käibemaksumäära.
Kassatsioonkaebuse lahendamisel on põhimõtteline tähendus õiguskindluse tagamiseks. Vaidlustatud
ringkonnakohtu otsuse jõustumine asetaks kostja temast endast olenemata olukorda, kus ta on
sunnitud esile kutsuma täitemenetluse (ja kandma täitekulud), mille raames oleks hagejal ja
kolmandal isikul võimalik nõude õigusjärglus selgeks vaielda. Vastasel juhul on kostjal oht, et
kohtuotsuse täitmisel hagejale loetakse nõue täidetuks valele isikule (VÕS § 169 lg 1 ja VÕS § 170).
11. Hageja vaidleb kostja kassatsioonkaebusele vastu.


KOLLEEGIUMI SEISUKOHT
12. Kolleegium leiab, et ringkonnakohtu otsus tuleb tühistada materiaalõiguse normi väära
kohaldamise ja menetlusõiguse normi olulise rikkumise tõttu TsMS § 692 lg 1 p-de 1 ja 2 alusel. Asi
tuleb TsMS § 691 p 2 alusel saata samale ringkonnakohtule uueks läbivaatamiseks. Hageja
kassatsioonkaebus rahuldatakse ning kostja kassatsioonkaebus rahuldatakse osaliselt.
13. Kolleegium selgitab esmalt, et kohtud on otsustes vääralt märkinud, et pankrotihaldur astus
20. septembril 2012 menetlusse võlgniku esindajana. Pankrotihalduri 21. septembril (alama astme
kohtu otsustes ekslikult märgitud 20. september 2012) esitatud avaldusest nähtuvalt astus
pankrotihaldur menetlusse hageja asemel tema pankrotihaldurina (VII kd, tl 64).
Tulenevalt pankrotiseaduse (PankrS) § 35 lg 1 p-st 2, § 43 lg 1 esimesest lausest ja § 541 lg 1
kolmandast lausest võib haldur astuda võlgniku asemel kohtumenetlusse, kuid sel juhul osaleb ta seal
enda nimel, s.o võlgniku pankrotihaldurina. Seega on menetluse kestel hageja muutunud ning algse
hageja asemel on menetlusse astunud tema pankrotihaldur, kes on õige menetlusosaline ka
Riigikohtus. Pankrotihalduri hageja esindajaks märkimine ei ole oluline menetlusõiguse normi
rikkumine, mis oleks mõjutanud asja menetlust sisuliselt, ning pooled ei ole hageja isiku väära
tähistamist vaidlustanud. Seetõttu tähistab ka kolleegium oma otsuses hagejat läbivalt ühte moodi,
eristamata, et esimeste menetlustoimingute ajal oli hagejaks pankrotivõlgnik ise ja hilisemates
A. Tammer tema pankrotihaldurina. Halduri tegevuse tulemusena tekkivate õiguste ja kohustuste
kandjaks on PankrS § 541 lg 1 teise lause järgi võlgnik, kui seadusest ei tulene teisiti (vt ka
nt Riigikohtu 19. septembri 2012. a otsus tsiviilasjas nr 3-2-1-89-12, p 30).
14. Kolleegiumi hinnangul on ekslik kostja väide, et ringkonnakohus ei ole järginud praeguses
tsiviilasjas 6. mail 2015 tehtud Riigikohtu määruses antud juhiseid. Viidatud Riigikohtu määruses
puudub juhis, et praeguses menetluses tuleb tuvastada, kas kolmas isik teadis käesolevast menetlusest
või mitte. Viidatud Riigikohtu lahend jätab lahtiseks küsimuse, mis saab siis, kui kolmas isik ei
teadnud nõude loovutamise ajal, et nõude üle vaieldakse praeguses menetluses, ja hagi praeguses
asjas rahuldatakse. Samas on ekslik ja ka vastuoluline ringkonnakohtu otsuses märgitu, et
põhjendatud ei olnud kostja seisukoht, et hagejal ei ole nõuet kostja vastu ning seetõttu tuleks jätta
hagi läbi vaatamata ja et vaidlusaluse nõude kuuluvus lahendatakse tsiviilasjas nr 2-14-17579 ning
kostja seisukoht, et nõue kuulub kolmandale isikule, mitte hagejale, ei ole õige. See, kas nõue kuulub
hagejale või mitte, on hagi rahuldamise eeldus ning TsMS § 210 lg 4 alusel esitatud vastuväite kohta
peab kohus seisukoha võtma praeguses asjas. Küsimuse, kas praeguses asjas tehtav otsus kehtib
TsMS § 460 lg 1 alusel ka uue võimaliku võlausaldaja suhtes või TsMS § 460 lg 2 alusel ei kehti,
saab lahendada tsiviilasjas, milles uus võimalik võlausaldaja nõuaks kostjalt sama võlga.
15. Kolleegium ei nõustu hageja etteheidetega, et ringkonnakohus jättis hageja väidetele vastamata
ning olulised tõendid hindamata, kui leidis, et hageja oli kohustatud kostja büroo- ja olmehoonesse
projekteerima ja ehitama konditsioneerisüsteemi.
Ringkonnakohus on otsuses oma seisukohta ning U. Saksakulmu arvamusega arvestamata jätmist
põhjendanud. Ringkonnakohus tuvastas komisjonilise ekspertiisi alusel, et ehitusprojektiga ei ole
kavandatud sellist süsteemi, mida saaks käsitada konditsioneerisüsteemina ja mis vastaks tellija
projekteerimise lähteülesandes soovitule. Lisaks leidis ringkonnakohus T. Sepaste ja H. Kase
arvamuse, T. Targa arvamuse ning komisjonilise ekspertiisi alusel, et hageja ei ole büroo- ja
olmehoonesse konditsioneerisüsteemi ehitanud.
Kolleegium ei nõustu hageja väitega, et tal puudus kohustus kontrollida AS ETP Grupp koostatud
põhiprojekti nõuetekohasust ja puuduste korral kostjat sellest teavitada. Ringkonnakohus on
tuvastanud, et lepingu p 2.1 järgi oli hageja kohustuseks kõikide tööprojektide koostamine ning
lepingu p 2.4 järgi oli hageja kohustuseks teha ka need tööd ja toimingud, mis oma olemuselt
kuuluvad tööde hulka ja tulenevad samalaadsete tööde tegemise heast tavast ning mille tegemine on
vajalik lepingus fikseeritud lõppeesmärgi saavutamiseks. Kolleegiumi arvates ei ole sellises olukorras
oluline, kas tegemist oli hageja või AS EPT Grupp kohustuse rikkumisega. Riigikohus on varasemas
praktikas selgitanud, et VÕS § 641 lg 3 järgi on töövõtjal, kes tegi oma tööd varem tehtud tööde
jätkuna, kohustus kontrollida, kas eeltööd sobivad selleks, et ta saaks teha enda töid lepingu
nõuetekohaseks täitmiseks, või on eeltöödel puudusi, mis ohustavad ka tema tehtud tööde vastavust
lepingutingimustele. Selliste puuduste esinemisel tuleb tellijat neist informeerida (Riigikohtu
12. aprilli 2012. a otsus tsiviilasjas nr 3-2-1-32-12, p 13). Kolleegiumi hinnangul peab töövõtja, kellel
tuleb oma töö teha, tuginedes kolmandate isikute koostatud plaanidele, kontrollima, kas need plaanid
on sobivaks aluseks tema töödele. Kolleegiumi arvates leidis ringkonnakohus õigesti, et hagejal oli
kohustus kontrollida AS EPT Grupp põhiprojekti nõuetekohasust ning puuduste korral kostjat neist
informeerida.
16. Ringkonnakohus leidis põhjendatult, et hinna alandamise ning kulutuste hüvitamise nõude
rahuldamise eeldused on täidetud. Küll aga nõustub kolleegium hagejaga, et ringkonnakohtu
arvutuskäik on arusaamatu ning sellega on rikutud TsMS § 436 lg-st 1 ja TsMS § 639 lg-st 1
tulenevat kohtuotsuse seaduslikkuse ja põhjendatuse nõuet. Kolleegium märgib, et asja uuel
läbivaatamisel tuleb ringkonnakohtul esitada hinna alandamise kohta selge ja arusaadav arvutuskäik.
Kolleegiumi hinnangul tuleb hinna alandamise järgse tasu leidmiseks ringkonnakohtul vähendada
aktis nr 101 kajastatud tööde tegemisega seotud tasu kogusummat osas, milles hinda alandatakse,
lugeda 90% hinna alandamise järgsest kogusummast arveks 101 ja 10% arve nr 140 hulka (lahutades
arvest 140 selles enne kajastatud arve nr 101 osa).
Lisaks peab ringkonnakohus tuvastama, millal tekkis käive, ning sellest sõltuvalt kohaldama käibe
tekkimise ajal kehtinud käibemaksumäära.
17. Järgnevalt käsitleb kolleegium lepingu p-st 14.7 tuleneva leppetrahvi nõudega seostuvaid poolte
väiteid.
VÕS § 161 lg 1 alusel võib kahjustatud lepingupool lepingu rikkumise korral nõuda leppetrahvi
tegelikust kahjust sõltumata. VÕS § 161 lg 2 järgi, kui kahjustatud lepingupool võib nõuda lepingu
rikkumisega tekitatud kahju hüvitamist, tuleb kahju hüvitada osas, mida leppetrahv ei katnud.
Kolleegiumi hinnangul kohaldas ringkonnakohus vääralt VÕS § 161 lg-t 2. Ringkonnakohus leidis
VÕS § 161 lg-le 2 viidates õigesti, et tegemist on nn tasendusliku leppetrahvi arvestamise
põhimõttega, mis tuleneb leppetrahvi kahju hüvitamise funktsioonist, ning kahju saab nõuda osas,
mida leppetrahv ei kata. Samas tuleb kolleegiumi hinnangul enne kahju hüvitamise nõude
leppetrahviga kaetuks lugemist kontrollida, kas leppetrahvi ja kahju hüvitamise nõude eesmärgiks on
hüvitada sama kahju. Ringkonnakohtul tuleb asja uuel läbivaatamisel kontrollida, kas lepingu p-
st 14.7 tuleneva leppetrahvi ja kostja puuduste kõrvaldamisega seotud kulutuste (kahju) hüvitamise
nõude eesmärk oli sama.
VÕS § 162 lg 1 järgi, kui tasumisele kuuluv leppetrahv on ebamõistlikult suur, võib kohus seda
leppetrahvi maksmiseks kohustatud lepingupoole nõudmisel vähendada mõistliku suuruseni,
arvestades eelkõige tema kohustuse täitmise ulatust, teise lepingupoole õigustatud huvi ja
lepingupoolte majanduslikku seisundit. Praeguses asjas vähendas ringkonnakohus leppetrahvi, kuna
leidis, et lepingu p-s 14.7 kokkulepitud leppetrahv ei olnud vastavuses hageja kohustuste rikkumise
ulatusega. Kolleegium nõustub hagejaga, et ringkonnakohus ei ole hinnanud kõiki VÕS § 162 lg 1
järgi leppetrahvi vähendamise taotluse lahendamiseks vajalikke asjaolusid kogumis. Kolleegiumi
arvates on ringkonnakohus rikkunud TsMS § 654 lg-st 5 tulenevat kohustust võtta põhjendatud
seisukoht poolte kõigi esitatud faktiliste ja õiguslike väidete kohta. Kolleegium leiab, et asja uuel
läbivaatamisel tuleb ringkonnakohtul anda hinnang, kas hageja välja toodud asjaolud (hageja
pankrotiseisund ning see, et kostja jättis lepingujärgsest tasust olulise osa maksmata, mille tagajärjel
tekkisid hagejal makseraskused) võiksid anda alust leppetrahvi veel vähendada.
18. Kuivõrd ringkonnakohtu otsus tühistatakse ja asi saadetakse samale ringkonnakohtule uueks
läbivaatamiseks, jääb menetluskulude jaotus TsMS § 173 lg 3 teise lause järgi ringkonnakohtu
otsustada.
19. Kuna hageja kassatsioonkaebus rahuldatakse ning kostja kassatsioonkaebus rahuldatakse
osaliselt, tuleb tasutud kassatsioonikautsjon TsMS § 149 lg 4 esimese lause alusel nii hagejale kui ka
kostjale tagastada. TsMS § 149 lg 8 alusel tagastatakse kautsjon avalduse lahendanud kohtu määruse
alusel menetlusosalisele, kes selle tasus või kelle eest see tasuti.


Peeter Jerofejev, Henn Jõks, Jaak Luik

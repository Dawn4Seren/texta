                           KOHTUOTSUS
                             EESTI VABARIIGI NIMEL



Kohus                                                Tartu Halduskohus

Kohtunik                                             Raili Randlane

Otsuse avalikult teatavaks tegemise aeg ja koht      26. mai 2016, Jõhvi

Kohtuasja number                                     3-16-508

Kohtuasi                                             OÜ Peetmark LH Tapa Lihatööstus kaebus
                                                     Väike Maarja Vallavalitsuse 11.02.2016 vastuse
                                                     nr 5-6/3-1 tühistamiseks ja kohustava
                                                     ettekirjutuse tegemiseks

Menetlusosalised ja esindajad                        Kaebaja: OÜ Peetmark LH Tapa Lihatööstus,
                                                     esindaja Armin Lastovets
                                                     Vastustaja: Väike-Maarja vald

Asja läbivaatamine                                   Kirjalik menetlus


RESOLUTSIOON
1. Rahuldada kaebus osaliselt.
2. Tuvastada, et Väike-Maarja Vallavalitsuse 11.02.2016 vastus nr 5-6/3-1 puhul on tegemist
nõuetele mittevastava haldusaktiga, milline on algusest peale tühine.
3. Mõista Väike-Maarja vallalt kaebaja kasuks menetluskuluna välja 400 eurot.

EDASIKAEBAMISE KORD
Kohtuotsuse peale võib esitada apellatsioonkaebuse Tartu Ringkonnakohtule 30 päeva jooksul
kohtuotsuse avalikult teatavakstegemisest, seega hiljemalt 27.06.2016.
Apellatsioonkaebuse võib lahendada kirjalikus menetluses, kui ei taotleta selle lahendamist istungil.


ASJAOLUD JA MENETLUSE KÄIK

1. 03.02.2016 on OÜ Peetmark LH Tapa Lihatööstus (edaspidi kaebaja) edastanud Väike-Maarja
Vallavalitsusele elektronkirja (tl 5), milles palus kooskõlastust lihatoodete müügile spetsiaalsest
kiosk-müügiautost Väike-Maarja aleviku territooriumil eelkõige keskväljaku piirkonnas.


                                              1
11.02.2016 vastusega nr 5-6/3-1 (tl 6) teatas Väike-Maarja vallavanem, et vallavalitsus ei pea kiosk-
müügiautodest kauba müümist vallale kuuluvatel maa-aladel Väike-Maarja aleviku keskväljaku
piirkonnas võimalikuks.
Veel on toimikusse esitatud Väike-Maarja aleviku tänavakaubanduse ala kehtestamise kohta antud
Väike-Maarja Vallavalitsuse 06.04.2016 määrus nr 2 koos asendiplaani ja seletuskirjaga (tl 22-23),
Väike-Maarja Vallavalitsuse 09.03.2016 korraldus nr 123 koos projekteerimistingimustega (tl 37-
38) ja kümme Väike-Maarja alevikus tehtud fotot (tl 39-41 ja 43-49).

MENETLUSOSALISTE SEISUKOHAD JA TAOTLUSED

2. 12.03.2016 lepingulise esindaja vahendusel koostatud kaebuses (tl 2-4) palus kaebaja, et kohus
tühistaks Väike-Maarja Vallavalitsuse 11.02.2016 haldusakti nr 5-6/3-1 ning jätaks tema
menetluskulud tervikuna vastustaja kanda. Kohtu vastava ettepaneku peale 17.03.2016 esitatud
täienduses (tl 13) lisas ta nõude kohustada Väike-Maarja Vallavalitsust andma haldusakti, millega
lubatakse tal tegeleda Väike-Maarja aleviku keskväljaku piirkonnas tänavakaubandusega. Kaebaja
selgitas oma seisukohti seonduvalt ettevõtlusvabaduse ja tänavakaubandusega. Ta leidis, et tema
pöördumist tuleb käsitleda haldusmenetluse algatamise ja haldusakti andmise taotlusena ning
vaidlustatud kirja HMS §-dest 54 ja 56 tulenevatele nõuetele mittevastava haldusaktina, millega on
vähimagi kaalutluse ja õigusliku aluseta keeldutud andmast luba tegeleda tänavakaubandusega ja
rikutud seeläbi ettevõtlusvabadust.
25.04.2016 täienduses (tl 29-30) teatas kaebaja, et keeldub pakutud kompromissist, kuna ei pea
tõsiselt võetavaks ettepanekut, mille kohaselt võimaldatakse tal tegutseda tänavakaubandusega alal,
milline on selleks määratud kaebuse esitamise järgselt ja ainult sellest ajendatuna ning jätab kõik
tema kantud kulud ta enda kanda. Kohtusse pöördumist pidas ta oma õiguste rikkumise tõttu
põhjendatuks ja vajalikuks ning lisas, et talle jääb arusaamatuks, mis takistas kohtumenetluses
esitatud põhjenduste esitamist haldusmenetluses ja miks ei asutud tänavakaubanduse ala määrama
selle raames. Põhjendusi tänavakaubanduse mittevõimaldamiseks aleviku keskväljaku piirkonnas
pidas ta meelevaldseteks, otsituteks ja seal laatade korraldamise tõttu ka arusaamatuteks väites, et
tänavakaubanduse luba ei pea tulenema detailplaneeringust.
17.05.2016 täienduses (tl 53-54) teatas kaebaja, et jääb kõigi varasemalt esitatud taotluste juurde,
selgitas nii vaidluse põhjuseks oleva taotluse sisu kui kohtusse pöördumise põhjustega seonduvat
ning leidis, et vastustaja on oma tegevusega kaebuse kohtuasja raames sisuliselt küll õigeks võtnud,
kuid jätnud samas jõusse haldusakti, mis keelab tal Väike-Maarja alevi keskväljaku piirkonnas
tegutsemise. Ühtlasi edastas ta kuludokumendid (tl 55-56) 715 euro suuruse õigusabi kulu kohta.

3. Vastustaja vastuses (tl 20-21) tehti kaebajale ettepanek sõlmida kompromiss, mille kohaselt
kooskõlastatakse tema lihatoodete müük spetsiaalsest kiosk-müügiautost Väike-Maarja alevikus
Simuna mnt 11. Ühtlasi sooviti, et kõik menetluskulud jääksid menetlusosaliste endi kanda ning
teatati, et kompromissiga mittenõustumisel palutakse kaebus rahuldamata jätta. Vastuseks kaebuse
väidetele märgiti, et vaidlustatud kirja ei käsitleta kaebaja ettevõtlusvabadust rikkuva haldusakti
vaid informatsiooni andva vastuskirjana ning teatati, et isegi juhul, kui kohus tühistab selle, jääb
kaebaja taotlus rahuldamata, sest Väike-Maarja aleviku keskosa detailplaneering ei näe keskväljaku
piirkonnas ette tänavakaubanduse alasid. Seejuures selgitati niisuguse sisuga detailplaneeringu ja
06.04.2016 määruse nr 2 tegemise põhjuseid ning lisati, et kuna alevikus toimub kaubandustegevus
kauplustes, pole seni olnud vajadust vastava eraldi piirkonna määramiseks. Kaebaja kohtusse
pöördumist peeti tema õiguste seisukohalt ebaproportsionaalselt keeruliseks ja aeganõudvaks ning
väideti, et tal pole võimalik oma eesmärki saavutada, sest kohus ei saa asuda täitevvõimu teostama
ega kohustada tegema konkreetse sisuga otsust.
03.05.2016 täienduses (tl 35-36) selgitas vastustaja, millistel põhjustel ei ole tänavakaubandusega
tegelemine Väike-Maarja aleviku keskväljakul võimalik, ei pidanud neist tulenevalt kaebaja nõuet
perspektiivikaks ning palus menetlus HKMS § 151 lg 2 p 1 alusel lõpetada.
                                              2
KOHTU PÕHJENDUSED

4. Käesolevas asjas on vaidluse põhjustanud kaebaja pöördumine, milles ta palus kooskõlastust
lihatoodete müügile spetsiaalsest kiosk-müügiautost Väike-Maarja alevikus. Lahendamist vajavad
küsimused, kas pöördumise peale koostatud kirja puhul on tegemist üksnes kaebajale antud
informatiivse vastuse või nõuetele mittevastava haldusaktiga ja kas vastustajale saab teha kaebuses
soovitud sisuga ettekirjutust või tuleks menetlus kaebuse perspektiivituse tõttu hoopis lõpetada.

5. Kauba müük kaebaja poolt soovitud viisil on käsitletav tänavakaubandusena, mille korraldamine
toimub KaubTS § 1 lg 2 p-st 6 ja lg-st 4 tulenevalt nimetatud seaduse alusel. KaubTS § 17 lg 1
kohaselt on tänavakaubandusega tegelemine võimalik üksnes valla- või linnavalitsuse poolt lubatud
tänaval või teises üldsusele avatud samalaadses kohas. Seejuures ei ole aga kehtestanud, kuidas
täpselt tuleb vastavat luba taotleda ning anda. Seetõttu peab lähtuma KaubTS § 3 lg 2 p-st 5 ja
kohaldama haldusmenetluse kohta käivaid üldisi sätteid. HMS § 14 lg 1 lubab avalduse menetluse
algatamiseks esitada vabas vormis, kui seadus ei näe ette kohustuslikku vormi. HMS § 14 lg-te 3 ja
4 kohaselt peab elektrooniliselt edastatud taotlus sisaldama esitaja nime, taotluse selgelt sõnastatud
sisu, esitamise kuupäeva, taotleja digitaalallkirja, haldusakti kättetoimetamise soovitavat viisi koos
selleks vajalike kontaktandmetega ning muid õigusaktidega ettenähtud andmeid. HMS § 14 lg-s 6
sätestatu võimaldab jätta taotluse läbi vaatamata vaid siis, kui selle esitamise tähtaeg on möödunud
ja seda ei ennistata või kui see on seadusega ette nähtud. HMS § 14 lg 7 aga nõuab, et taotluse
läbivaatamata jätmist põhjendataks kirjalikult ja taotlejat teavitataks sellest.
Vaidluse põhjustanud pöördumisega sooviti kooskõlastust selleks, et tegeleda tänavakaubandusega
aleviku territooriumil ja määrati ära ka konkreetne piirkond, millist peetakse eelistatuks. Niisugune
soov on käsitletav taotlusena algatada vastavas piirkonnas kauplemist lubava haldusakti andmise
menetlus, sest selle lahendamine on seotud haldusorgani poolt avalik-õiguslikus suhtes antud
tahteavaldusega, millega reguleeritakse taotleja õigusi puudutavat üksikjuhtumit. Kaebaja taotlus
vastab põhilises eeltoodud nõuetele. Puudu on vaid haldusakti kättetoimetamise soovitatav viis. See
aga ei saanud kaasa tuua taotluse läbivaatamata jätmist, sest HMS § 15 lg 1 kohustab vastu võtma
ka puudustega taotluse. Kuna vastava taotluse esitamine pole seotud mingite kindlate tähtaegadega,
ei saanud tekkida ka alust selle läbivaatamata jätmiseks esitamise tähtaja möödumise tõttu.

6. HMS § 43 lg 1 ja 2 tulenevalt lõpeb haldusakti andmise menetlus juhul, kui vastavat taotlust pole
tagasi võetud, kas haldusakti teatavakstegemise või taotluse läbi vaatamata jätmisega ning juhul kui
haldusakt otsusustatakse jätta andmata, tuleb ka selle kohta anda haldusakt.
Vastustaja väited ja 06.04.2016 määruse nr 2 kehtestamine tõendavad, et Väike-Maarja alevikus ei
olnud tänavakaubanduse ala kaebaja pöördumise hetkel veel kindlaks määratud. Eelnevalt juba
käsitletu kohaselt puudusid alused taotluse läbivaatamata jätmiseks. Seega tuli algatada menetlus
ning võtta vastu kaebaja poolt soovitud haldusakt või haldusakt, millega keeldutakse seda andmast.
Kuna KOKS § 4 kohaselt on kohalikeks omavalitsusorganiteks volikogu või valitsus, ei saa taotluse
lahendamist vallavanema informatsiooni andva vastuskirjaga kuidagi õiguspäraseks pidada. Lisaks
ei nähtu, et kaebaja oleks üldse küsinud mingit tänavakaubandusega seotud informatsiooni.

7. HMS §-s 54 loetletud haldusakti õiguspärasuse eeldused nõuavad, et see oleks antud pädeva
haldusorgani poolt andmise hetkel kehtinud õiguse alusel ja sellega kooskõlas, proportsionaalne,
kaalutlusvigadeta ning vastaks vorminõuetele. Haldusaktile esitatavad nõuded sisalduvad HMS §-
des 55, 56 ja 57. Need kohustavad märkima kaalutlusõiguse alusel antud kirjaliku haldusakti
põhjendustesse selle andmise faktilise ja õigusliku aluse, kõik need kaalutlused, millest haldusorgan
lähtus ning viite vaidlustamise võimaluste ja korra kohta. Kohtupraktikas on haldusaktiks peetud
iga otsustust, mis vastab HKMS § 4 lg 1 tunnustele ning leitud, et haldusaktiga saab olla tegemist
ka siis, kas selle vormistamisel pole järgitud kõiki seadusest tulenevaid nõudeid (Riigikohtu
lahendid haldusasjades nr 3-3-1-15-01 p 37 ja nr 3-3-1-49-09 p. 22).
                                               3
Vaidlusalusest vastusest ei nähtu mingit muud informatsiooni peale selgelt väljendatud keeldumise
rahuldada kaebaja taotlust. Seetõttu pole seda võimalik käsitleda teisiti, kui keelduva haldusaktina,
milline on antud vastavat pädevust mitte omava ametiisiku poolt ega vasta põhjenduste ja
vaidlustamisviite puudumise tõttu kehtestatud vorminõuetele.

8. Haldusakti põhjendamine on kohustus, mis peab tagama põhiseaduse § 15 sätestatud kaebeõiguse
reaalse teostamise seeläbi, et halduskohtul oleks võimalik kontrollida otsustatu õiguspärasust.
Riigikohtu halduskolleegium on lahendi nr 3-3-1-81-07 punktides 16 ja 20 oma varasemaid
seisukohti rõhutades märkinud, et kohus saab diskretsiooni õiguspärasust kontrollida vaid lähtuvalt
haldusorgani põhjendustest. Need peavad teda veenma, et haldusorgan on arvestanud kõiki olulisi
asjaolusid ja huve ning kaalumine on toimunud ratsionaalselt.Vaidlustatud vastus seda kõike ei
võimalda. Lisaks ei tõenda miski, et vastavat otsustuspädevust omav vallavalitsus oleks üldse
kaebaja taotluse lahendamisel osalenud. HMS § 63 lg 2 p 1 tulenevalt on haldusakt tühine, kui seda
pole andnud pädev haldusorgan. Konkreetses piirkonnas tänavakaubandusega tegelemiseks esitatud
taotluse üle otsustamisel on vallavalitsusel ulatuslik kaalutlusõigus. Seega saab selle lahendamisel
antava haldusakti sisulise õiguspärasuse tagada üksnes akti andmisele eelnev õiguspärane, tõhus ja
õiglane menetlus. Vastustaja väidab, et vastuse tühistamise korral algatatakse küll haldusmenetlus,
kuid jäetakse taotlus ikkagi rahuldamata. Selle kinnituseks on ta üles lugenud ka rea põhjuseid.
Need näivad lähtuvat eeldusest, et luba sooviti just keskväljakul tegutsemiseks ning on koostatud
jurist-nõuniku poolt, kannavad vallavanema allkirja ja esitati tagantjärele alles kohtumenetluse
käigus. Kaebuses ja sellele 17.05.2016 lisatud täienduses sisalduv lubab selgelt järeldada, et kaebaja
eelistab küll keskväljaku piirkonda, kuid ei nõua luba tegutsemiseks üksnes keskväljakul. Seetõttu
ei saa kohtul kuidagi tekkida veendumust, et tegemist on vastavat otsustuspädevust omava
haldusorgani asjakohaste põhjendustega. KOKS § 40 ja § 49 lg-te 4, 6 ja 7 kohaselt on vallavalitsus
istungite vormis töötav kollektiivne organ, kes teeb otsuseid poolthäälte enamusega. Käesolevaks
ajaks on juba Väike-Maarja Vallavalitsuse 06.04.2016 määruse nr 2 näol juba olemas pädeva
haldusorgani üldakt, millega määratakse kindlaks konkreetne ala, kus saab Väike-Maarja alevikus
tänavakaubandusega tegeleda. Eelnevalt osundatud täienduse väidetel peab kaebaja niisugust
olukorda kaebuse õigeks võtmiseks ning on arvanud tema poolt soovitud keskväljaku piirkonna
sisse ka ala, milline määrati tänavakaubanduse alaks 06.04.2016 määrusega nr 2. Seetõttu puudub
vajadus konkreetselt kaebajale suunatud haldusakti andmiseks.

9. Kaebuse perspektiivikuse üle otsustamine on küsimus, milline lahendatakse reeglina juba selle
menetlusse võtmisel. Antud juhul on seda ka tehtud. Vastustaja on kohtumenetluse käigus esitanud
küll põhjendusi, miks ei saa tema arvates kaebusel edulootust olla, kuid eelnevalt käsitletu kohaselt
on kohus siiski pidanud vajalikuks hinnata kaebajale antud vastuse õiguspärasusega seonduvat.

10. Eeltoodud järeldustel kuulub kaebus rahuldamisele osaliselt. Vaidlustatud vastus tuleb lugeda
nõuetele mittevastavavaks haldusaktiks, milline on algusest peale tühine, kuna seda pole andnud
pädev haldusorgan. Kaebaja poolt soovitud sisuga ettekirjutust ei saa kohus teha, sest seaduseandja
pole talle andnud õigust asuda haldusorgani asemel kaaluma ja otsustama ega määrata täpselt
kindlaks neid küsimusi, millised on üksnes kohaliku omavalitsuse pädevuses. Eelnevalt juba toodud
põhjustel pole vajalik teha ettekirjutust ka asja uue lahendamise kohta.
Kaebuse osalise rahuldamise tõttu tuleb vastustajal hüvitada kaebajale HKMS § 108 lg 2 alusel
kaebuse esitamisel tasutud 15 euro suurune riigilõiv ja 715 euro suurune õigusabi kulu 400 euro
ulatuses. Asja keerukusest ja mahust lähtuvalt saab kulutuste niisugust ulatust pidada nii vajalikuks,
põhjendatuks kui ka mõistlikuks.


/allkirjastatud digitaalselt/
Raili Randlane
                                               4

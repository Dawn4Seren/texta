                        KOHTUMÄÄRUS
Kohus                                 Tallinna Ringkonnakohus
Kohtukoosseis                         Eesistuja Virgo Saarmets, liikmed Oliver Kask ja
                                      Villem Lapimaa
Määruse tegemise aeg ja koht          14. juuli 2016, Tallinn
Haldusasja number                     3-15-3105
Haldusasi                             A. E-u kaebus Justiitsministeeriumi kohustamiseks
                                      täita Elisa Eesti AS-ga 14. novembril 2013 sõlmitud
                                      kokkuleppe nr 5-6/13-9867 lisakokkuleppe lisa 1
                                      punkti 1.1
Vaidlustatud kohtulahend              Tallinna Halduskohtu 17. detsembri 2015. a määrus
Menetlusosalised                      Kaebaja – A. E.
                                      Vastustaja – Justiitsministeerium
Menetluse alus ringkonnakohtus        A. E-u määruskaebus
Asja läbivaatamine                    Kirjalik menetlus


RESOLUTSIOON

Jätta A. E-u määruskaebus rahuldamata ja Tallinna Halduskohtu 17. detsembri 2015. a
määrus haldusasjas nr 3-15-3105 muutmata.


EDASIKAEBAMISE KORD

Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 121 lg 4, § 235 lg-d 1 ja 3).


ASJAOLUD JA MENETLUSE KÄIK

1.   A. E. esitas 30.09.2015 Justiitsministeeriumile taotluse asuda täitma Elisa Eesti AS-ga
14.11.2013 sõlmitud kokkuleppe nr 5-6/13-9867 lisakokkuleppe lisa 1 p 1.1, mille kohaselt
võimaldab vanglas kasutatav kõnesideteenuse lahendus kinnipeetavatel teostada eritariifseid
kõnesid.

Justiitsministeerium jättis 03.11.2015 vastusega nr 11-7/6633-3 A. E-u taotluse rahuldamata,
märkides, et kuna hankeleping ja selle lisakokkulepe on eraõiguslikud lepingud, mille
poolteks on Justiitsministeerium ja Elisa Eesti AS, siis puudub kolmandatel isikutel õigus
nõuda kõnealuse lepingu täitmist. Samas hindas Justiitsministeerium pöördumist ka taotlusena
näha kinnipeetavatele ette võimalus eritariifsete kõnede teostamiseks. Telefoni kasutamine on
                                                                                      3-15-3105

üks vanglavälise suhtlemise vorme. Vangistusseaduse (VangS) § 23 lg 1 tagab
kinnipeetavatele kõnesideteenuse kasutamise võimaluse, mis vastaks vangistuse täideviimise
eesmärkidele ja soodustaks kontakte lähedastega. Eritariifsed numbrid on seevastu mõeldud
erinevate teenuste osutamiseks ja neile helistamise võimaluse puudumine ei takista
sotsiaalsete sidemete säilitamist. Seega puudub vanglateenistusel kohustus vastavat teenust
võimaldada.

2.    A. E. esitas 11.12.2015 Tallinna Halduskohtule kaebuse Justiitsministeeriumi
kohustamiseks täita Elisa Eesti AS-ga 14.11.2013 sõlmitud kokkuleppe nr 5-6/13-9867
lisakokkuleppe lisa 1 p 1.1. Vaidlusaluses punktis on lepitud kokku, et kõnesideteenuse
lahendus vanglas võimaldab muu hulgas eritariifseid kõnesid. Kaebaja on proovinud mitmel
korral ebaõnnestunult helistada infotelefonil xxxx ja kuulutuste numbril xxxx, samuti on ta
soovinud võtta osa TV3 tarbijamängust, kuid helistada ei ole võimalik ka 900-ga algavatele
numbritele. Ükski vangistust reguleeriv õigusakt ei sätesta piirangut kinnipeetavate
helistamisele ükskõik millistele telefoninumbritele. Selliseid piiranguid saaks seada üksnes
VangS § 41 lg-s 2 sätestatud tingimustel. Justiitsministeeriumi vastusest ei nähtu, et nimetatud
piirang oleks kantud näiteks julgeolekukaalutlustest või puuduksid eritariifsete kõnede
tegemiseks tehnilised võimalused.

3.     Tallinna Halduskohus tagastas 17.12.2015 määrusega A. E-u kaebuse HKMS § 121
lg 2 p 1 alusel läbivaatamatult selle esitajale, sest kaebajal puudub asjas ilmselgelt
kaebeõigus. Riigivastutuse seaduse § 6 lg-st 1 ja HKMS § 44 lg-st 1 tulenevalt on
kohustamiskaebus lubatav üksnes juhul, kui haldusorganil on seadusest või muust õigusaktist
tulenev kohustus nõutav toiming sooritada või haldusakt anda ning kohustuse täitmata jätmine
rikub kaebaja õigusi. VangS § 28 lg 1 kohaselt on kinnipeetaval vangla sisekorraeeskirjas
sätestatud korras muu hulgas õigus telefoni (välja arvatud mobiiltelefoni) kasutamisele, kui
selleks on tehnilised tingimused. Telefoni kasutamist reguleerib justiitsministri 30.11.2000
määruse nr 72 „Vangla sisekorraeeskiri“ (VSKE) §-d 51 ja 511. Vaidlust ei ole selles, et
VangS § 28 lg-s 1 sätestatud õigus telefoni kasutamisele on olnud A. E-ule tagatud, kuid
kaebaja soovib lisaks võimalust helistada eritariifiga lühinumbritele. Vastustaja on 03.11.2015
otsuses nr 11-7/6633-3 õigesti märkinud, et kuivõrd kõnesideteenuste osutamiseks on
Justiitsministeerium ja Elisa Eesti AS sõlminud eraõigusliku lepingu, mille pooleks on üksnes
nemad, siis puudub kaebajal õigus nõuda selle lepingu täitmist. Vastustajal puudub ka
õigusaktidest tulenev kohustus tagada kinnipeetavale võimalus helistada eritariifsetele
(lühi)numbritele, mistõttu puudub kaebajal subjektiivne õigus sellist võimalust nõuda.
Telefoni kasutamise õigus ei ole piiramatu (vt Tallinna Ringkonnakohtu 30.06.2014 määrus
nr 3-13-1878, p 13) ning selle võimaluse tagamisel tuleb lähtuda VangS § 23 lg-s 1 sätestatud
vanglavälise suhtlemise eesmärgist. Kuivõrd selliselt fikseeritud eesmärk piiritleb sisuliselt ka
kinnipeetava subjektiivse õiguse ulatuse, siis ei ole põhjendatud kaebaja seisukoht, et
piiranguid telefoni kasutamisele saab seada üksnes VangS § 41 alusel ehk julgeoleku
kaalutlustel. Eritariifsetele numbritele (sh lühinumbritele) helistamise võimaluse puudumine
ei takista kinnipeetava kontakte. Kaebaja on sisuliselt taotlenud vastustaja kohustamist
võimaldada talle täiendavaid hüvesid, millele tal puudub subjektiivne õigus.

4.     A. E. esitas halduskohtu määruse peale 21.12.2015 määruskaebuse. Tallinna
Halduskohus ei pidanud 30.12.2015 põhjendatuks määruskaebust ise rahuldada ja edastas
selle lahendamiseks Tallinna Ringkonnakohtule.


MENETLUSOSALISTE SEISUKOHAD RINGKONNAKOHTUS


                                                                                            2(5)
                                                                                      3-15-3105

5.    A. E. palub määruskaebuses halduskohtu määrus tühistada ja saata asi halduskohtule
menetlemiseks. Halduskohus on kohaldanud kehtivat õigust vääralt. Vaidlust ei ole selles, et
VangS § 28 lg 1 tagab kinnipeetavale õiguse telefoni kasutamiseks ning ükski õigusakt ei
sätesta keeldu helistada eritariifsetele numbritele. VangS § 28 lg 3 ja VSKE § 511 ei ole
asjassepuutuvad. Seaduses ei ole fikseeritud, et kinnipeetaval on õigus helistada üksnes
lähedastele. Samuti on vanglal olemas piiramatu juurdepääs kinnipeetavate kõneregistrile
ning lausa kummaline on väita, et info-, kuulutuste- ja tarbijamängude numbritele helistamine
seaks ohtu vangla julgeoleku vms. Kuna Justiitsministeeriumi ja Elisa Eesti AS sõlmitud
kokkulepe puudutab vahetult kaebaja õigusi, on tal õigus nõuda lepingutingimuste täitmist.
Kaebaja ei ole nõudnud mingit täiendavat hüve, vaid üksnes kehtiva lepingu täitmist.

6.     Justiitsministeerium vaidleb kirjalikus vastuses määruskaebusele vastu ning palub
selle jätta rahuldamata ja halduskohtu määruse muutmata. VangS § 23 tähenduses
vanglaväline suhtlus (s.o kontaktid lähedastega) on olnud kaebajale tagatud ning tal puudub
subjektiivne õigus nõuda piiramatut helistamist kõikidel numbritel (sh eritariifsetel
numbritel). Kaebaja subjektiivne õigus saab tuleneda vaid õigusaktidest, mitte eraõiguslikust
lepingust (st Justiitsministeeriumi ja Elisa Eesti AS vahelise 14.11.2013 kokkuleppe nr 5-
6/13-9867 lisakokkuleppe lisa 1 p-st 1.1). Kaebaja ei ole ka selgitanud, kuidas rikub
eritariifsetele numbritele helistamise võimaluse puudumine tema õigusi. A. E-u viidatud
infotelefonile xxxx, kuulutuste telefonile xxxx ja 900-ga algavatele erinevatele
teenusnumbritele (sh meelelahutusliku iseloomuga vestlus- ja hääletamistelefonid)
helistamine ei ole vanglavälise suhtluse eesmärki arvestades vajalik ega põhjendatud.
Kinnipeetavatele on vanglas tagatud vaba aja veetmise võimalused ning vajalikku teavet on
kinnipeetavatel võimalik saada teistelt isikutelt ja asutustelt (sh vanglateenistuse vahendusel),
kellega suhtlemist ei ole piiratud.

A. E. on 28.09.2015 esitanud halduskohtule kaebuse (haldusasi nr 3-15-2449), milles taotles
Justiitsministeeriumi kohustamist tagada talle vanglas lühinumbritele helistamise võimalus ja
taksofoniteenus. Sisuliselt on kaebaja mõlemas asjas soovinud, et tal võimaldataks
piiranguteta helistada kõikidel telefoninumbritel. Tallinna Halduskohus jättis 10.11.2015
määrusega nr 3-15-2449 kaebuse läbi vaatamata kaebeõiguse ilmselge puudumise tõttu
(sarnaselt praeguses asjas 17.12.2015 määruses toodud põhjendustega). Mõlemas asjas on
kaebajale selgitatud, et loogilised piirangud telefoni kasutamisele tulenevad otseselt
vanglavälise suhtluse eesmärgist ning täiendavaid piiranguid ei ole tema subjektiivsetele
õigustele seatud.


RINGKONNAKOHTU PÕHJENDUSED

7.    A. E-u määruskaebus tuleb jätta rahuldamata. Ringkonnakohus nõustub halduskohtu
määruse põhjendustega ega pea vajalikuks neid HKMS § 201 lg-le 4 ja § 203 lg-le 2
tuginedes üle korrata.

8.    Olenemata kaebuse nõude formuleeringust on A. E. sisuliselt taotlenud vastustaja
kohustamist võimaldada kinnipeetavatele helistamist eritariifsetele numbritele (millest osa
võivad iseenesest olla ka lühinumbrid). Justiitsministeeriumi ja Elisa Eesti AS vahel
14.11.2013 sõlmitud kokkuleppe nr 5-6/13-9867 (mis on sõlmitud Justiitsministeeriumi ja
tema valitsemisala asutuste kõnesideteenust käsitleva 08.10.2013 hankelepingu nr 1/13-92
alusel) lisakokkuleppe (mille objektiks on kõnesideteenuse osutamine kinnipeetavatele) lisa 1
„Kõnesideteenuse kirjeldus ja tingimused“ (tl 11p-12) p-st 1.1 tulenevalt on kõnesideteenuse
eesmärk võimaldada kinnipeetavatele kõnesidet väljaspool vanglat asuvate isikutega ning

                                                                                            3(5)
                                                                                     3-15-3105

lahendus võimaldab kinnipeetaval helistada Eesti-siseselt kõikidele laua- ja
mobiiltelefonidele, samuti teostada rahvusvahelisi ja eritariifseid kõnesid. Sama lisa p 1.2
kohaselt ei võimalda kõnesideteenus helistada lühinumbritele, sh hädaabi numbritele, ja p-st
2.7 nähtuvalt ei võimalda kõnesideteenus ka sissehelistamist.

9.    A. E. vaidlustas Justiitsministeeriumi ja Elisa Eesti AS 14.11.2013 kokkuleppe nr 5-
6/13-9867 lisakokkuleppe lisa 1 p 1.1 mittetäitmise eritariifsetele numbritele helistamise
võimaldamise osas ja p-s 1.2 sisalduva lühinumbritele helistamise piirangu ka haldusasjas nr
3-15-736. Tallinna Halduskohus tagastas 26.06.2015 määrusega A. E-u kaebuse
läbivaatamatult ja Tallinna Ringkonnakohus hindas 21.09.2015 määrusega kaebuse
tagastamise õiguspäraseks, muutes halduskohtu määruse põhjendusi. Ringkonnakohus
nõustus samas, et vaidlustatud lisakokkulepe ei ole haldusleping, mida kinnipeetaval oleks
võimalik halduskohtus vaidlustada või mille täitmist saaks kinnipeetav halduskohtu kaudu
nõuda. Ringkonnakohus viitas, et võimalik on siiski vaidlus VangS § 28 lg-s 1 sätestatud
õiguse piisava tagatuse üle ning A. E-u kaebus tuli konkreetsel juhul tagastada põhjusel, et
kaebaja ei olnud enne kohustamisnõudega halduskohtusse pöördumist taotlenud vastustajalt
soovitud toimingu tegemist, millest vastustaja oleks keeldunud.

10. A. E. esitas 03.08.2015 Justiitsministeeriumile taotluse, milles palus muu hulgas
võimaldada vanglas helistamist lühinumbritele (sh hädaabi numbritele). Justiitsministeerium
jättis 04.09.2015 vastusega nr 11-7/157-38 taotluse rahuldamata. A. E. esitas 28.09.2015
halduskohtule kaebuse (haldusasi nr 3-15-2449) Justiitsministeeriumi kohustamiseks tagada
talle vanglas muu hulgas lühinumbritele helistamise võimalus. Tallinna Halduskohus jättis
10.11.2015 määrusega nr 3-15-2449 (jõustus 09.04.2016) A. E-u kaebuse HKMS § 121 lg 2 p
1 ja § 151 lg 2 p 1 alusel läbi vaatamata.

A. E. esitas 30.09.2015 Justiitsministeeriumile taotluse, milles palus sisuliselt võimaldada
vanglas helistamist eritariifsetele numbritele. Justiitsministeerium jättis 03.11.2015 vastusega
nr 11-7/6633-3 taotluse rahuldamata. A. E. esitas 11.12.2015 halduskohtule kaebuse
(praegune haldusasi nr 3-15-3105) Justiitsministeeriumi kohustamiseks täita Elisa Eesti AS-
ga 14.11.2013 sõlmitud kokkuleppe nr 5-6/13-9867 lisakokkuleppe lisa 1 p 1.1 ehk tagada
kinnipeetavatele võimalus helistada eritariifsetele numbritele.

Kuna haldusasjas nr 3-15-2449 taotles kaebaja Justiitsministeeriumi kohustamist võimaldada
helistamist lühinumbritele ja haldusasjas nr 3-15-3105 on taotletud Justiitsministeeriumi
kohustamist võimaldada helistamist eritariifsetele numbritele, siis ei olnud halduskohtul alust
tagastada A. E-u kaebust HKMS § 43 lg 1 p 3 ja § 121 lg 1 p 3 alusel, sest haldusasjades
esitatud nõuded on erinevad (olenemata sellest, et kaebaja seisukohtadest nähtub muu hulgas
tema soov helistada eritariifiga lühinumbritele).

11. Ringkonnakohus jääb 21.09.2015 määruses nr 3-15-736 toodud seisukoha juurde ning
nõustub vastustaja ja halduskohtuga, et Justiitsministeeriumi ja Elisa Eesti AS vahelisest
kokkuleppest ei saa A. E-ule tuleneda mingeid subjektiivseid õigusi. Kinnipeetava õigust
telefoni kasutamisele reguleerivad VangS §-d 28-29 ja VSKE §-d 51-511. Isegi juhul, kui
Justiitsministeerium on tellinud kõnesideteenuseid osutavalt ettevõtjalt kinnipeetavatele
kõnesideteenuseid suuremas mahus, kui õigusaktide järgi minimaalselt nõutav ja seega oleks
muu hulgas Tallinna Vanglas n-ö valmidus pakkuda kinnipeetavatele täiendavaid
helistamisvõimalusi, ei saaks kohus vastustajat selleks kohustada, kui kinnipeetavatel puudub
õigusaktidest tulenev subjektiivne õigus nõuda eritariifsetele numbritele helistamise
võimaluse tagamist.


                                                                                           4(5)
                                                                                     3-15-3105

12. VangS § 28 lg 1 kohaselt on kinnipeetaval õigus mh telefoni (välja arvatud
mobiiltelefoni) kasutamisele, kui selleks on tehnilised tingimused. Telefoni kasutamise korda
reguleerivad täpsemalt VSKE §-d 51 ja 511. Tallinna Ringkonnakohus märkis juba
30.06.2014 määruses nr 3-13-1878 (p 13), milles A. E. oli taotlenud võimalust helistada
vanglas kõikidele tasulistele, tasuta ja lühivalikuga numbritele (v.a erootikatelefonid), et
kinnipeetavatel puudub subjektiivne õigus nõuda helistamist kõikvõimalikele
konkretiseerimata telefoninumbritele. Telefoni kasutamise õiguse sisustamisel tuleb
täiendavalt arvestada VangS § 23 lg-s 1 sätestatud kinnipeetava vanglavälise suhtlemise
eesmärki, milleks on soodustada kinnipeetava kontakte perekonna, sugulaste ja teiste
lähedaste inimestega, et vältida kinnipeetava sotsiaalsete sidemete katkemist (vt ka L. M., P.
P., J. S.. Vangistusseadus. Kommenteeritud väljaanne §-d 1–109, Tallinn, 2014, lk 80, p 4).
VangS § 23 lg 1 ja § 28 lg 1 piiritlevad nende koostoimes sisuliselt selle, millises ulatuses
tuleb kitsendusi telefoni kasutamisele pidada vanglas kinnipidamisega paratamatult
kaasnevaks ebameeldivuseks. A. E-u viide, et täiendavate piirangute seadmise aluseks saavad
VangS § 41 lg-st 2 tulenevalt olla üksnes julgeolekukaalutlused, oleks asjakohane juhul, kui
piiratud oleks tema õigust suhelda oma lähedastega, kuid selliseid väiteid ei ole kaebaja
esitanud. Kuivõrd eritariifseid telefoninumbreid kasutatakse esmajoones erinevate teenuste
pakkumiseks või meelelahutuseks, siis ei ole nendel numbritel helistamise võimalus hõlmatud
kinnipeetava õigusega vanglavälisele suhtlemisele (st sellise võimaluse puudumine ei ohusta
kinnipeetava n-ö kaitstavate kontaktide säilimist) ja see ei ole vajalik ka kinnipeetavate
muude õiguste kaitseks (nt ei ole eritariifiga numbrite kasutamine võlaõigusseaduse § 281 lg-
test 3 ja 4 tulenevalt lubatud klienditeeninduse telefonide puhul) ning vastustajal puudub
kohustus kinnipeetavale sellist võimalust tagada.

13. Eelneva põhjal jääb A. E-u määruskaebus rahuldamata ja Tallinna Halduskohtu
17.12.2015 määrus muutmata.


 (allkirjastatud digitaalselt)   (allkirjastatud digitaalselt)   (allkirjastatud digitaalselt)

        Oliver Kask                   Villem Lapimaa                   Virgo Saarmets




                                                                                           5(5)

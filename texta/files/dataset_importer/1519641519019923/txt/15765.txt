                            KOHTUOTSUS
                                 EESTI VABARIIGI NIMEL


Kohus                                 Tartu Ringkonnakohus
Kohtukoosseis                         Agu Timmi, Madis Ernits, Tiina Pappel
Määruse tegemise aeg ja koht          12.05.2016, Tartu
Haldusasja number                     3-15-168
Haldusasi                             Ruslan Kähäri kaebus Viru Vangla 19.11.2014. a
                                      otsuse nr 6-10/38848-1 ja 30.12.2014. a vaideotsuse
                                      nr 612/273-2 õigusvastaseks tunnistamiseks
Vaidlustatud kohtulahend              Tartu Halduskohtu 04.09.2015. a otsus
Menetluse alus ringkonnakohtus        Ruslan Kähäri apellatsioonkaebus
Asja läbivaatamine                    Kirjalik menetlus
Menetlusosalised                      Kaebaja Ruslan Kähär
                                      Vastustaja Viru Vangla
RESOLUTSIOON
     1.     Võtta Viru Vangla poolt 12.04.2016 ringkonnakohtule esitatud
     vangiregistri infosüsteemi väljavõte Ruslan Kähäri distsiplinaarkaristuste kohta
     haldusasja toimikusse.
     2.     Jätta apellatsioonkaebus rahuldamata ning Tartu Halduskohtu
     04.09.2015. a otsus muutmata.
     3.     Jätta poolte menetluskulud apellatsiooniastmes nende endi kanda.


EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemise päevast arvates, s.o kuni 13.06.2016 (k.a) (HKMS § 212 lg 1).
Kassatsioonkaebus võidakse lahendada kohtuistungit korraldamata kirjalikus menetluses, kui
kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
avaldanud soovi kohtuistungist osa võtta.


 ASJAOLUD JA MENETLUSE KÄIK

        1. R. Kähär esitas 22.10.2014 Viru Vanglale taotluse, milles ta soovis osaleda
        16.11.2014 Viru Vanglas toimuval isadepäeva üritusel ja kutsuda sellele oma
        alaealised lapsed.

 2. Viru Vangla jättis 19.11.2014. a otsusega nr 6-10/38848-1 R. Kähäri taotluse rahuldamata.
Vangla leidis, et kinnipeetavate osalemine erinevatel üritustel on vangla otsustuspädevuses,
mille puhul vangla hindab kinnipeetavate üldist käitumist ning suhtumist vanglas kehtivatesse
õigusnormidesse. Vangla märkis, et R. Kähäril on kolm kehtivat distsiplinaarkaristust
korraldusele allumatuse, teavitamiskohustuse rikkumise ja suitsetamiseeskirjade rikkumise
eest, millest kaks viimast on toime pandud viimase kolme kuu jooksul, millised rikkumised
on vangla mõistes rasked ja näitavad negatiivset meelestatust ning ebakorrektset käitumist
kinnipidamisasutuses. Vangla, võttes arvesse R. Kähäri korduvaid distsipliinirikkumisi ning
üldist käitumist, leidis, et kinnipeetava osalemine isadepäeva üritusel ei ole piisavalt
põhjendatud ning karistuse täideviimisel eesmärgipärane.

3. R. Kähär esitas 01.12.2014 Viru Vanglale vaide, milles ta taotles vangla 19.11.2014. a
otsuse kehtetuks ja õigusvastaseks tunnistamist. R. Kähär leidis, et keelduva otsuse tegemisel
on rikutud põhimõtet, mis keelab topeltkaristamise ning rikutud on PS § 26 ja § 27. R. Kähär
leidis, et eiratud on vangistusseaduse (VangS) § 4 1 lg-t 1 ning küsitav on VangS § 23 lg-te 1 ja
2 täidetus keelduva otsuse valguses.

4. Viru Vangla jättis 30.12.2014. a vaideotsusega nr 6-12/273-2, tuginedes haldusmenetluse
seaduse (HMS) § 85 p-le 4, R. Kähäri vaide rahuldamata. Vangla märkis, et viimase poole
aasta jooksul on R. Kähärile võimaldatud perekonnaliikmetega pikaajalisi kokkusaamisi
07.06.2014, 09.08.2014, 09.09.2014, 11.10.2014 ja 13.11.2014 ning samuti on talle
võimaldatud regulaarselt lühiajalisi kokkusaamisi, millest lähtuvalt ei ole vangla rikkunud PS-
st ja VangSst. Vangla sisekorraeeskirja (VSkE) §-st 45 lähtuvalt on kinnipeetavale
võimaldatud vähemalt üks pikaajaline kokkusaamine üks kord poole aasta jooksul, seega on
vangla soodustanud R. Kähäri puhul pidevat suhtlemist pereliikmetega. Vangla leidis, et
kinnipeetavate osalemine erinevatel üritustel on vangla otsustuspädevuses, mille juures
arvestatakse kinnipeetava distsipliinirikkumisi, käitumist ja üldist suhtumist vanglas
kehtivatesse õigusaktidesse ja normidesse ning kehtivad distsiplinaarkaristused näitavad isiku
negatiivset ja puudulikku suhtumist vanglas kehtivatesse reeglitesse. Vangla märkis, et
isadepäeva üritusel viibib suurel hulgal kaaskinnipeetavaid, samuti lapsi ja pereliikmeid,
mistõttu on oluline kaaluda kõikide kinnipeetavate puhul turvalisusriske vastavalt nende
üldisele käitumisele ja suhtumisele vanglas ning vangla keeldumist ei saa tõlgendada kui
kahekordset karistamist, vaid ettevaatusabinõude rakendamist, ennetamaks rahvarohketel
üritustel konfliktsituatsioonide tekkimist.

5. R. Kähär esitas 20.01.2015 Tartu Halduskohtule kaebuse, milles ta taotles Viru Vangla
19.11.2014. a otsuse nr 6-10/38848-1 ja 30.12.2014. a vaideotsuse nr 6-12/273-2 kehtetuks ja
õigusvastaseks tunnistamist. Kaebuse põhjendused:
1) Kaebaja põhjendatud huvi õigusvastasuse tuvastamisel on preventiivne ja soov esitada
hilisemalt kahjunõue. Kaebaja jäi vaides esitatud põhjenduste juurde ja palus kohtul nendega
arvestada. Vangla ei ole vaiet lahendanud sisuliselt, kuna ei andnud hinnangut kaebaja
väidetele.
2) VSkE §-le 45 viitamine on asjakohatu, sest vaidluse esemeks ei ole vastustaja poolt
viidatud kokkusaamised. Arusaamatu on vastustaja väide, et tegemist oli ettevaatusabinõude
rakendamisega. Taotluse rahuldamata jätmisega on teda karistatud kahekordselt. Rikutud on
PS § 26 ja § 27 ning VangS § 4¹ lg 1, § 23 lg-te 1 ja 2 sätteid.

6. R. Kähär esitas 26.04.2015 vastuse kohtunõudele, milles ta märkis, et tema sooviks on
esitada ainult tuvastamisnõue ning kaebaja põhjendatud huvi on preventiivne ja soov esitada
hilisemalt kahjunõue.

7. Tartu Halduskohus jättis 04.09.2015. a otsusega R. Kähäri kaebuse rahuldamata ja

                                               2
menetluskulud menetlusosaliste endi kanda. Otsuse põhjendused:
1) Vanglal ei ole seadusest tulenevat kohustust korraldada kinnipeetavatele ja nende
alaealistele lastele isadepäeva. Seetõttu puudub kaebajal subjektiivne õigus nõuda isadepäeval
osalemist ja sellele oma alaealiste laste kutsumist. Kinnipeetavate osalemine erinevatel
üritustel on vangla otsustuspädevuses, mille puhul vangla hindab kinnipeetavate üldist
käitumist ning suhtumist vanglas kehtivatesse õigusnormidesse. Sarnaselt VangS §-s 22 ette
nähtud soodustusega, võis vangla arvesse võtta kinnipeetava käitumist karistuse kandmise
ajal. Vangla keeldumist ei saa tõlgendada kui topeltkaristamist. Kehtiva distsiplinaarkaristuse
olemasolu on asjaolu, mida võetakse kinnipeetava kahjuks arvesse mitmete teda puudutavate
küsimuste lahendamisel (nt VangS § 31 lg 2, VSkE § 83 p 3¹, § 96 5 lg 1 p 2). Vangla on
põhjendanud, miks kehtiva distsiplinaarkaristuse olemasolu tõi kaasa üritusel osalemiseks loa
andmisest keeldumise.
2) Kaebusest ei nähtu, et vangla oleks keelanud kinnipeetavale lühiajalised ja pikaajalised
kokkusaamised. See, et kaebajal ei lubatud osaleda isadepäeval, ei ole PS §-s 26 sätestatud
perekonnaelu puutumatuse rikkumine. Peresidemete säilitamiseks on rohkem viise, kui seda
on üks kord aastas toimuv vangla korraldatav isadepäeva üritus. Vastustaja ei ole keelduvat
otsust tehes PS §-i 27 rikkunud. Kuna vangistuse sisu on isikult vabaduse võtmine, s.t teatud
ajaks tema liikumisvabaduse piiramine, siis piiratakse sellega ühtlasi tema võimalust
realiseerida muid sellega olemuslikult seotud subjektiivseid õigusi, mh õigust laste
kasvatamisele. Vastustaja viitas vaideotsuses VSkE §-le 45, selgitades, et kaebajale on
võimaldatud pikaajalisi kokkusaamisi, seega on vangla soodustanud suhtlemist
pereliikmetega. Vaideotsus vastab HMS §-s 86 sätestatule.

MENETLUSOSALISTE PÕHJENDUSED RINGKONNAKOHTUS

8. R. Kähär esitas 30.09.2015 apellatsioonkaebuse, milles ta leiab, et Tartu Halduskohtu
04.09.2015. a otsuse põhjendused ei vasta põhiseaduslikule õigusele puudutavalt pere
säilimise põhimõtet ning kuigi kohus leidis, et vangla võib osalust piirata, kerkib küsimus, kas
sellised piirangud kaaluvad üle põhiseadusliku õiguse. R. Kähär taotles 22.10.2015 puuduste
kõrvaldamise avalduses tühistada halduskohtu otsus ja uue otsusega tunnistada
õigusvastaseks Viru Vangla tegevus mitte lubada teda isadepäevale. Lisaks palub kaebaja
võtta seisukoht tasutud riigilõivu tagastuse kohta.

9. Viru Vangla esitas 12.11.2015 vastuse apellatsioonkaebusele, milles ta palub jätta
apellatsioonkaebus rahuldamata ja Tartu Halduskohtu 04.09.2015. a otsus muutmata. Vangla
leiab, et halduskohus jättis põhjendatult kaebuse rahuldamata ning apellatsioonkaebusest ei
tulene põhjendusi, mis tingiks otsuse muutmise. Vastustaja märgib, et apellatsioonkaebusest ei
tulene põhjendusi, mille vastu kaebaja arvates halduskohus eksinud on ning kaebaja taotleb
halduskohtu otsuse tühistamist, kuid apellatsioonkaebust põhjendanud ei ole.

RINGKONNAKOHTU PÕHJENDUSED

10. Ringkonnakohus leiab, et apellatsioonkaebus tuleb jätta rahuldamata. Ringkonnakohus
nõustub kõigi halduskohtu otsuse põhjendustega (p-d 10-21) ega pea HKMS § 201 lõikele 4
tuginedes vajalikuks neid korrata.

11. Vastuseks kaebaja väitele, et vangla poolt piirangute seadmine isadepäeva üritusel
osalemisele ei kaalu üles kaebaja põhiseaduslikke õigusi, märgib ringkonnakohus järgmist.
Halduskohus on otsuses analüüsinud kaebaja PS §-st 26 tuleneva õiguse perekonna- ja eraelu
puutumatusele võimalikku riivet, leides, et loa andmata jätmine isadepäeval osalemiseks
kaebaja põhiõigust ei riku, kuna kaebajale võimaldati perekonnaliikmetega pikaajalisi

                                               3
kokkusaamisi ning regulaarselt ka lühiajalisi kokkusaamisi (otsuse p 16). Ka ei tuvastanud
halduskohus PS § 27 rikkumist (otsuse p 17). Ringkonnakohus nõustub halduskohtu
käsitlusega.

12. Põhiseaduse §-st 26 tulenev õigus elada perekonnaelu, mis muu hulgas väljendub õiguses
hoida perekondlikke sidemeid nende kõige laiemas tähenduses (RKPJK 4. aprilli 2011. a
otsus nr 3-4-1-9-10), samuti § 27 lõikest 3 tulenev õigus ja kohustus, kasvatada oma lapsi ja
hoolitseda nende eest, realiseerub kinnipeetavate puhul eelkõige lühi- ja pikaajaliste
kokkusaamiste (VangS §-d 2425) kaudu. Nii on Riigikohus leidnud, et pikaajalise
kokkusaamise puhul on tegemist kinnipeetava põhiseadusliku õigusega perekonnaelu
puutumatusele (RKHK 16.05.2012. a määrus asjas nr 3-3-1-11-12, p 15). Samas ei ole vastava
õiguse kasutamine piiramatu. Mõlema kokkusaamise liigi puhul saab vangla VangS alusel
kokkusaamise loa andmisest keelduda, kui see ei ole kooskõlas vangistuse täideviimise
eesmärkidega, kokkusaamine võib ohustada vangla julgeolekut või korda, kokkusaaja maines
on alust kahelda või kui kokkusaamine võib ohustada kokkusaaja või kinnipeetava tervist ja
heaolu. Eelnevat kokku võttes on kinnipeetaval seega võimalik oma põhiõigust
perekonnaelule, samuti põhiõigust, kasvatada oma lapsi, vangistuses viibides vahetult
realiseerida lühi- ja pikaajalistel kokkusaamistel VangS §-des 24-25 sätestatud tingimustel.
Vaidlusaluse juhtumi näol ei ole tegemist lühi- või pikaajalise kokkusaamise keeluga.

13. Muid lähedastega kokkusaamise viise vangistusseadus sõnaselgelt ei loetle, mis samas ei
tähenda, et vanglal ei oleks õigus korraldada ilma, et seadus seda otseselt ette näeks,
vanglasiseseid üritusi kinnipeetavate kontaktide soodustamiseks perekonna, sugulaste ja teiste
lähedaste inimestega, vältimaks kinnipeetava sotsiaalsete sidemete katkemist. Nii sätestab
VangS § 23 lg 2, et vanglateenistus soodustab kinnipeetava vanglavälist suhtlemist. Kuna
vastav norm ei määratle, millisel viisil vangla peaks konkreetsemalt kinnipeetavate
vanglavälist suhtlemist soodustama, saab järeldada, et vanglal on diskretsioon ise otsustada,
millisel viisil ja tingimustel seda teha. Erialakirjanduses on leitud, et vanglavälise suhtlemise
soodustamine tähendab muu hulgas piirangute, nt kokkusaamiste jälgimise (§-d 27, 29)
mõistlikku kohaldamist (vt Madise jt, „Vangistusseadus. Kommenteeritud väljaanne“ 2014, lk
81). Seega ei saa eeldada, et VangS § 23 lõikele 2 tuginedes võiks kinnipeetav nõuda, et
erinevalt seaduses otseselt ette nähtud lühi- ja pikaajalistest kokkusaamistest, toimuks mis
tahes muus vormis vanglaväline suhtlemine ilma igasuguste piiranguteta.

14. Kaebaja taotluse rahuldamata jätmisel tugines vangla kaebaja kolmele kehtivale
distsiplinaarkaristusele (korraldusele mitteallumine, teavitamiskohustuse rikkumine ja
suitsetamiseeskirjade rikkumine), millest viimased kaks olid toime pandud taotluse
lahendamisele eelneva kolme kuu jooksul ning leidis, et arvestades kaebaja korduvaid
distsipliinirikkumisi ja kaebaja üldist käitumist, ei ole kaebaja osalemine isadepäeva üritusel
piisavalt põhjendatud ega kaebaja karistuse täideviimisel eesmärgipärane (tl 16). Vaideotsuse
kohaselt näitavad kaebaja kehtivad distsiplinaarkaristused kaebaja negatiivset ja puudulikku
suhtumist vanglas kehtivatesse reeglitesse. Ühtlasi põhjendas vangla oma keeldumist ka kui
ettevaatusabinõud, ennetamaks rahvarohketel üritustel konfliktsituatsioonide tekkimist,
arvestades asjaolu, et isadepäeva üritusel viibib suurel hulgal kaaskinnipeetavaid, samuti lapsi
ja pereliikmeid, mistõttu on oluline kaaluda kõikide kinnipeetavate puhul turvalisusriske
vastavalt nende üldisele käitumisele ja suhtumisele vanglas (tl 11). Kaebaja
distsipliinirikkumised on tõendatud vangla poolt ringkonnakohtule esitatud väljavõttega
vangiregistri infosüsteemist, mille ringkonnakohus võtab asja materjalide juurde.

15. Ringkonnakohus nõustub vastustajaga selles, et üritustel, kuhu kutsutakse suuremaid
rahvahulki, seal hulgas inimesi väljastpoolt vanglat – kinnipeetavate abikaasasid ja lapsi - on

                                               4
konfliktsituatsioonide ärahoidmine ning kõigi üritusel osalejate julgeoleku tagamine eriti
olulisel kohal, mistõttu oli vanglal õigus kaaluda kaebaja üritusele lubamist vangla
julgeolekut silmas pidades, võttes kaalumise lähtepunktiks kaebaja varasemad ning kehtivad
distsiplinaarkaristused. Nagu ringkonnakohus eelnevalt märkis, kaalutakse kinnipeetavast
lähtuvat võimalikku ohtu vangla julgeolekule ka lühi- ja pikaajaliste kokkusaamiste
võimaldamisel. Kuigi asja materjalidest nähtub, et kaebaja viimane pikaajaline kokkusaamine
13.11.2014 toimus pärast kaebaja viimase distsiplinaarkaristuse kandmist (kaebaja vabanes
kartserist 08.11.2014), millest võib järeldada, et kehtivad distsiplinaarkaristused ei olnud
pikaajalise kokkusaamise lubamisel vastustaja arvates vanglat sedavõrd ohustavaks
julgeolekuohuks, et kokkusaamist keelata, ei saa rahvarohke ürituse korral vangla teistsugust
järeldust õigusvastaseks pidada. Põhiseaduse ega vangistusseaduse eesmärkidega ei ole
vastuolus, et vangla korraldatud massiüritustel, kus tänu naiste ning laste osavõtule on vaja
eriti rangelt tagada reeglitest ja korrast kinni pidamine, hinnatakse ka kinnipeetavatest
lähtuvaid võimalikke riske tavapärasest rangemalt.

16. Kuna vangistusseadus ei pane vanglateenistusele kohustust isadepäeva üritusi
peresidemete säilitamise eesmärgil igal aastal korraldada, millest tulenevalt ei teki
kinnipeetavatel õigust isadepäeva tähistamist vanglas nõuda, ning kaebaja põhiõigus, elada
perekonnaelu, on olnud tagatud lühi- ja pikaajaliste kokkusaamiste näol, ei saa järeldada ka
seda, et keeld, üritusel osaleda, piiraks kaebaja põhiõigust perekonnaelule. Vangla seletusest
ning asjas esitatud tõenditest ei nähtu ka seda, et soodustust oleks kohaldatud kinnipeetavate
suhtes valikuliselt. Nii märkis vangla vaideotsuses, et oluline on kaaluda kõikide
kinnipeetavate puhul turvalisusriske vastavalt nende üldisele käitumisele ja suhtumisele
vanglas (tl 11). Seega puudub ringkonnakohtul alus järelduseks, et julgeolekuriske kaaluti
vaid kaebaja puhul.

17. Eeltoodud põhjendustel jääb apellatsioonkaebus rahuldamata ning Tartu Halduskohtu
04.09.2015. a otsus muutmata. Vastavalt HKMS § 108 lõikele 1 kannab menetluskulud pool,
kelle kahjuks otsus tehti, mistõttu jääb kaebaja menetluskulu apellatsiooniastmes (riigilõiv)
kaebaja enda kanda. Vastustaja menetluskulude väljamõistmise taotlust ei esitanud. Seega
jäävad poolte menetluskulud apellatsiooniastmes nende endi kanda.




 /allkirjastatud digitaalselt/   /allkirjastatud digitaalselt/   /allkirjastatud digitaalselt/
          Agu Timmi                      Madis Ernits                    Tiina Pappel




                                                5

                                                                Tsiviilasi nr: 2-16-824




                          KOHTUOTSUS
                                 Eesti Vabariigi nimel

Kohus                         Tallinna Ringkonnakohus

Kohtukoosseis                 Krista Kirspuu, Iko Nõmm, Ande Tänav

Otsuse tegemise aeg ja koht   14.09.2016, Tallinn

Tsiviilasja number            2-16-824

Tsiviilasi                    JAG hagi EO vastu elatise nõudes

Vaidlustatud kohtulahend      Harju Maakohtu 31.05.2016 otsus

Tsiviilasja hind              4095 eurot
apellatsioonimenetluses


Kaebuse esitaja ja kaebuse    JAG apellatsioonkaebus
liik

Menetlusosalised ja nende     Hageja JAG (isikukood XXXXXXXXXXX, elukoht XXX),
esindajad                     seaduslik esindaja PG, lepinguline esindaja advokaat Helen
                              Tomberg

                              Kostja EO (isikukood XXXXXXXXXXX, elukoht XXX),
                              lepinguline esindaja Kaili Siilak

Menetluse liik                Kirjalik menetlus
RESOLUTSIOON:
  1. Tühistada Harju Maakohtu 31.05.2016 otsus osas, millega EO-lt jäeti JAG
     kasuks välja mõistmata igakuine elatis summas 114,50 eurot, kuid mitte vähem
     kui 65 % poolest Vabariigi Valitsuse kehtestatud kuupalga alammäärast alates
     19.01.2016 kuni JAG täisealiseks saamiseni ning teha tühistatud osas uus otsus.
     Muus osas jätta Harju Maakohtu 31.05.2016 otsus muutmata.
  2. JAG apellatsioonkaebus rahuldada osaliselt.
  3. Kohtuotsuse tervikresolutsioon on järgmine:
     3.1. Hagi rahuldada osaliselt.
     3.2. Välja mõista EO-lt JAG kasuks alates 19.01.2016 elatis summas 149,50 eurot
     kuus, kuid mitte vähem kui 65 % poolest Vabariigi Valitsuse kehtestatud
     kuupalga alammäärast kuni JAG täisealiseks saamiseni.




                                                                                      1(9)
                                                                    Tsiviilasi nr: 2-16-824

      3.3. EO-l tuleb tasuda elatis JAG ülalpidamiseks alates kohtuotsuse jõustumisest
      iga jooksva kuu 1.-ks kuupäevaks JAG seadusliku esindaja PG pangakontole nr
      XXXXXXXXXXXXXXXXX.
      3.4. EO-l tuleb tasuda alates hagi esitamisest kuni kohtuotsuse jõustumiseni
      sissenõutavaks muutunud elatis JAG ülalpidamiseks ühe kuu jooksul alates
      kohtuotsuse jõustumisest JAG seadusliku esindaja PG pangakontole nr
      XXXXXXXXXXXXXXXXX. Sissenõutavaks muutunud elatise summa
      tasumisega viivitamise korral tuleb EO-l tasuda viivist VÕS § 113 lg-s 1
      sätestatud määras, kuid mitte rohkem, kui sissenõutavaks muutunud elatise
      summa.
      3.5. Jätta rahuldamata JAG nõue välja mõista EO-lt tagasiulatuvalt elatis ühe
      aasta eest enne hagiavalduse esitamist.
   4. Jätta menetlusosaliste menetluskulud maa- ja ringkonnakohtus poolte endi
      kanda.
   5. Otsuse peale võib kassatsiooni korras edasi kaevata, esitades kaebuse vahetult
      Riigikohtule 30 päeva jooksul otsuse kassaatorile kättetoimetamisest, kuid mitte
      pärast viie kuu möödumist otsuse avalikult teatavaks tegemisest. Hagimenetluses
      Riigikohtus võib menetlusosaline menetlustoiminguid teha ning avaldusi ja
      taotlusi esitada üksnes vandeadvokaadi vahendusel. Menetlusosaline võib ise
      esitada Riigikohtule menetlusabi saamise taotluse, samuti esitada teise
      menetlusosalise kaebuse või muu taotluse kohta seisukohti ja vastuväiteid.
      Menetlusabi andmise taotlus ei peata seaduses sätestatud ega kohtu poolt
      määratud tähtaja kulgemist. Seaduses sätestatud tähtaja järgimiseks peab
      menetlusabi taotleja tegema tähtaja kestel ka menetlustoimingu, mille tegemiseks
      ta menetlusabi taotleb.

Hagi ja selle aluseks olevad asjaolud
  1. JAG (hageja) esitas 19.01.2016 hagiavalduse EO vastu isaduse tuvastamiseks ja elatise
       väljamõistmiseks.
  2. Hagiavalduse kohaselt palus hageja tuvastada, et kostja on tema isa. Samuti palus
       hageja kostjalt välja mõista igakuise elatise seaduses sätestatud alammääras alates
       18.01.2015 kuni hageja täisealiseks saamiseni.
  3. Hageja leiab, et kostja poolt esitatud tõendid ei anna alust elatise väljamõistmiseks alla
       seaduses sätestatud alammäära. Sissetuleku puudumine või vähene sissetulek ei ole
       elatise vähendamise aluseks ning vanem on kohustatud tegema lapse ülalpidamiseks
       vajalike vahendite saamiseks kõik endast oleneva. Kostja ei ole tõendanud, et elatise
       väljamõistmisel osutuks tema teine laps varaliselt vähem kindlustatuks. Samuti ei ole
       kostja tõendanud oma perekonna kulusid ega kostja teise lapse ema varalist seisu.
  4. Hageja on seisukohal, et kostja varjab oma tegelikku varalist seisundit. Kostja on
       tegutseva äriühingu OÜ A ainuosanik. Märgitud äriühing saab PRIA toetusi.
       Äriühingu 2012. ja 2013. majandusaasta aruannetest nähtub märkimisväärne jaotamata
       kasum. Kostja ei ole väitnud, et ta oleks sissetuleku saamiseks teinud kõik endast
       oleneva.
  5. Hageja leiab, et temal on õigus nõuda tagasiulatuvat elatist aasta eest enne hagi
       esitamist. Mees tuleb kohtus põlvnemise tuvastamise korral lugeda lapse isaks alates
       lapse sünnist. Seega tekkis kostjal lapse ülalpidamise kohustus alates lapse sünnist ja
       hagejal on õigus nõuda kostjalt elatist aasta eest enne hagi esitamist perekonnaseaduse
       (PKS) § 108 alusel.

Kostja vastuväited


                                                                                          2(9)
                                                                   Tsiviilasi nr: 2-16-824

   6. Kostja võttis hageja isaduse omaks, kuid vaidles elatise nõudele vastu.
   7. Kostja leiab, et esinevad alused elatise väljamõistmiseks alla miinimumsumma.
       Kostjal on lisaks hagejale ka teine alaealine ülalpeetav, kelle vajadused on jäänud
       rahuldamata seoses kostja rahaliste vahendite kesisusega. Kui hagi rahuldatakse
       osutub kostja teine laps varaliselt vähem kindlustatuks. Kostja katab oma teise lapse
       kulutusi keskmiselt 30 – 35 eurot kuus ja ülejäänud osas jäävad kostja teise lapse
       ülalpidamiskulud lapse ema kanda. Kostja märgib, et laste võrdsuse põhimõttel tuleks
       temalt välja mõista hageja kasuks elatis maksimaalselt summas 30 – 35 eurot kuus.
   8. Kostjal ei ole pikemat aega olnud regulaarseid sissetulekuid, seega ei ole kostjal
       võimalik maksta hagejale elatist miinimumsummas kahjustamata enese ja oma teise
       alaealise lapse ülalpidamist. Kostja elatub juhutöödest. Kostja on otsinud suurema
       sissetulekuga tööd, kuid see ei ole õnnestunud. Kostjal puudub vara, mille arvelt anda
       hagejale ülalpidamist seaduses sätestatud määras.
   9. Kostja toob välja, et hageja ema sissetulekud ja vara on oluliselt suuremad, mistõttu ei
       saa tugineda hageja ülalpidamise proportsioonis lapsevanemate vahel võrdse jaotuse
       põhimõttele. Hageja emal ei ole muid ülalpeetavaid. Lapse emale langeb oluliselt
       suurem osa hageja ülalpidamiskuludest ning kostjale väiksem osa, kuna seni on lapse
       ema olnud suuteline hagejat üksi ülal pidama. Hageja varaline seisund on tunduvalt
       parem kui kostja ja tema teise lapse ema oma ja kuigi kostja laste vajadused on
       samaväärsed, on laste vajaduste rahuldamise määr perekonniti oluliselt erinev.
   10. Tagasiulatuva elatise nõude osas märgib kostja, et hageja ema on kostjale läbivalt
       kinnitanud, et ta hageja kasuks kostjalt mitte midagi ei nõua. Hageja ema ei ole kunagi
       soovinud kostjalt elatist saada.

Esimese astme kohtu otsus
   11. Harju Maakohus rahuldas hagi osaliselt ning mõistis kostjalt hageja kasuks alates
       19.01.2016 elatise summas 35 (kolmkümmend viis) eurot kuus kuni JAG täisealiseks
       saamiseni. Maakohus jättis rahuldamata JAG nõude välja mõista EO-lt tagasiulatuvalt
       elatis ühe aasta eest enne hagiavalduse esitamist. Maakohtu otsuse kohaselt tuleb EO-l
       tasuda alates hagi esitamisest kuni kohtuotsuse jõustumiseni sissenõutavaks muutunud
       elatis JAG ülalpidamiseks ühe kuu jooksul alates kohtuotsuse jõustumisest JAG
       seadusliku esindaja PG pangakontole nr XXXXXXXXXXXXXX. Sissenõutavaks
       muutunud elatise summa tasumisega viivitamise korral tuleb EO-l tasuda viivist VÕS
       § 113 lg-s 1 sätestatud määras, kuid mitte rohkem, kui sissenõutavaks muutunud
       elatise summa.
   12. Kohus, hinnates käesolevas menetluses kohtule esitatud seisukohti ning tõendeid
       kogumis, on jõudnud seisukohale, et esinevad PKS § 102 lg-s 2 sätestatud alused
       kostjalt väljamõistetava elatise vähendamiseks.
   13. Selleks, et tuvastada, kas kostja on võimeline maksma hagejale elatist
       miinimummääras ja kas hagi rahuldamisel osutub kostja ülalpidamisel olev teine laps
       varaliselt vähem kindlustatuks, tuleb tuvastada kostja sissetuleku suurus, hinnata
       kostja teise lapse ülalpidamiskulusid ning vajaduste ja varalise kindlustatuse üle
       otsustamisel arvestada ka kostja teise lapse ema panust lapse ülalpidamisse.
   14. Kostjal on lisaks hagejale alaealine laps KO (I kd, lk 25), kellega kostja koos ei ela
       ning kelle ülalpidamisse tuleb kostjal panustada raha maksmisega. Kostja on kohtule
       esitanud perioodi 2013-2015 tuludeklaratsioonid (I kd, lk 152-168), millest nähtub, et
       kostjal puudus märgitud perioodil maksustatav tulu. Kohus nõudis välja kostja
       pangakontode väljavõtted perioodi kohta oktoober 2015 – aprill 2016 (II kd, lk 4 –
       66). Päringute vastustest nähtuvalt omab kostja Swedbank AS-is arvelduskontot,
       millel 30.09.2015 – 30.03.2016 toimingud puudusid ning kontojääk oli 30.03.2016


                                                                                         3(9)
                                                                  Tsiviilasi nr: 2-16-824

    seisuga null. Kohus nõudis Maksu- ja Tolliametilt teavet kostja viimase 12 kuu
    sissetulekute või nende puudumise kohta. Maksu- ja Tolliameti 20.04.2016 teatise
    kohaselt ei ole kostja perioodil 01.01.2015 – 31.03.2016 maksustavat sissetulekut
    saanud (II kd, lk 74). Kostja on A OÜ juhatuse liige ja ainuosanik. Kostja
    pangakontode väljavõttest ja tuludeklaratsioonidest nähtuvalt ei ole kostja saanud tulu
    ka A OÜ-lt. Äriühing on eraldiseisev isik, kellele kuuluvat vara ei saa samastada
    kostja varaga, mistõttu ei saa väita, et kostjal on võimalus anda hagejale ülalpidamist
    äriühingu vara (sh äriühingu jaotamata 2012. a ja 2013. a kasumi (I kd, lk 173 – 196))
    arvel. Kostjale ei kuulu kinnisvara ega sõidukeid. Eeltoodust tulenevalt asub kohus
    seisukohale, et kostjale ei kuulu vara, mille võõrandamisest saadud vahendite arvel
    saaks kostja anda hagejale ülalpidamist. Kohtu hinnangul ei nähtu kohtule esitatud
    tõenditest ja kohtu poolt kogutud dokumentidest, et kostja on oma tegelikke tulusid
    varjanud.
15. Kostja on esitanud tõendi, et tema teise lapse KO ema PO igakuine netosissetulek on
    797,20 eurot (II kd, lk 83). Kostja on välja toonud, et PO-l muu vara puudub. Kostja
    teise lapse KO igakuised ülalpidamiskulud moodustavad 250 eurot (lk 77). Kostja ei
    ole KO ülalpidamiskulude tõendamiseks tõendid esitanud, kuid kohtu hinnangul ei ole
    kostja poolt välja toodud KO ülalpidamiskulud ülepaisutatud ja on alla kehtiva
    miinimummäära, mistõttu saab neid ülalpidamiskulusid summas 250 eurot kuus
    lugeda põhjendatuks. Kostja märgib, et tema katab KO kulutusi aastase perioodi peale
    arvestatuna keskmiselt summas 30-35 eurot kuus. Seega jäävad kostja teise lapse
    ülalpidamiskulud suuremas osas lapse ema kanda.
16. Kostja majandusliku seisundi kohta kogutud andmetest nähtub, et temal puudub
    sissetulek, et maksta hagejale elatist seaduses sätestatud määras või muu vara, mille
    arvelt saaks kostja anda hagejale ülalpidamist. Samas on kohus seisukohal, et kostjal
    vara puudumine ei anna alust vabastada teda hagejale elatise maksmisest. Kohus leiab,
    et vanemal on kohustus hankida nii enda kui ka oma laste vajaduste rahuldamiseks
    vajalikke vahendeid ning vanem ei vabane ülalpidamiskohustusest ainuüksi seetõttu,
    et tal ei ole sissetulekut või see on väike, aga samuti, et vanem on kohustatud lapse
    ülalpidamiseks vajalike vahendite saamiseks tegema kõik endast oleneva, nt vajadusel
    müües oma vara
17. Kostja on põhistanud stabiilse sissetuleku saamise võimatust oma vanusega,
    põhiharidusega, töökogemuse puudumisega teatud tööaladel töötamiseks. Kostja
    tegeleb küll äritegevusega, kuid see ei taga stabiilset sissetulekut. Kohtu hinnangul ei
    ole eeltoodud kostja põhjendused stabiilse sissetuleku saamise võimatuse kohta
    veenvad. Hageja on esitanud tõendid selle kohta, et kostjale kuuluv A OÜ on tegutsev
    äriühing, mis on saanud sh PRIA toetused (I kd, lk 198 – 201). Asjaolu, et PRIA on
    maksnud toetused A OÜ-le kinnitab kostja ise 20.04.2016 menetlusdokumendis.
    Kohtu hinnangul sõltub kostja äriühingust saadav sissetulek kostja panusest äriühingu
    tegevusse. Vaatamata sellele, et äritegevus ei too kostja enda sõnul piisavat
    sissetulekut, ei ole kostja äritegevust lõpetanud, mis viitab kohtu hinnangul sellele, et
    kostja enda hinnangul ei ole äritegevus perspektiivitu ja sissetuleku saamine võimatu.
    Juhul kui kostja äritegevus ei edene edukalt, on tal alus kaaluda võimalust asuda tööle
    palgatöölisena läbides vajadusel ümberõppe ja vahetades elukohta, kui kostja
    praeguses elukohas on töökoha leidmine raskendatud. Kostja ei ole väitnud ega
    tõendanud, et tema tervislik seisund ei võimalda tööd teha.
18. Arvestades kostja majanduslikku seisu käesoleval hetkel, asub kohus seisukohale, et
    hagiavalduse rahuldamise korral osutuks kostja teine laps varaliselt veelgi vähem
    kindlustatuks ja seega esineb mõjuv põhjus mõista kostjalt välja elatis alla seaduses
    sätestatud määra PKS § 102 lg 2 alusel. Arvestades kostja majanduslikku seisu, kostja


                                                                                        4(9)
                                                                     Tsiviilasi nr: 2-16-824

       valmisolekut maksta hagejale elatist 35 eurot kuus ehk samas summas, milles kostja
       annab ülalpidamist oma teisele lapsele ja vajadust kohelda kostja lapsi võrdselt, asub
       kohus seisukohale, et kostjalt tuleb mõista välja hageja kasuks elatis summas 35 eurot
       kuus.
   19. Asjaolude muutumisel, st kostja varalise olukorra paranemisel on hagejal võimalik
       nõuda väljamõistetud elatise suurendamist tsiviilkohtumenetluse seadustiku (TsMS) §
       459 kohaselt.
   20. Alternatiivselt on kohus seisukohal, et hageja nõude osaline rahuldamine ja kostjalt
       alla seaduses sätestatud miinimummäära elatise väljamõistmine kuuluks rahuldamisele
       ka PKS § 105 lg 3 alusel. Kohus on käesoleva otsuse p-s 6 käsitlenud kostja varalist
       seisundit. Kohus leiab, et hageja vanemate ülalpidamiskohustuse ulatuse
       tuvastamiseks tuleb hinnata ja arvestada ka hageja ema sissetulekut ja varalist
       seisundit.
   21. Käesolevast asjast nähtub, et lapse ema varaline seis on tunduvalt parem lapse isa
       omast ja seega esinevad alused kalduda kõrvale vanemate osade võrdusest lapse
       ülalpidamiskulude kandmisel. Samas ei anna kohtu hinnangul lapse ema parem
       varaline seis alust jätta tema kanda lapse ülalpidamiskulud täies ulatuses. Kuivõrd
       kostja on nõus maksma hageja ülalpidamiseks 35 eurot kuus, ja kuna esinevad alused
       kalduda kõrvale hageja vanemate osa võrdusest lapse ülalpidamiskulude kandmisel,
       tuleks mõista kostjalt välja hageja kasuks elatis summas 35 eurot kuus ja ülejäänud
       osas jäävad hageja ülalpidamiskulud lapse ema kanda.
   22. Hagist nähtuvalt palub hageja kostjalt elatise väljamõistmist tagasiulatuvalt alates
       18.01.2015 (s.o aasta enne kohtule isaduse tuvastamise ja elatise nõude hagiavalduse
       esitamist). Kohus ei nõustu hageja seisukohaga, et temal on õigus nõuda elatist
       tagasiulatuvalt aasta eest enne hagi esitamist. Kohus viitab Riigikohtu lahendi nr 3-2-
       1-36-08 p-dele 11 ja 13, kus on osundatud, et kohtus põlvnemise tuvastamise ja samas
       asjas elatise nõudmise korral tuleb elatis lapsele välja mõista alates hagi esitamisest.
       TsMS § 445 lg 1 esimene lause sätestab, et kohus võib otsuses poole taotlusel kindlaks
       määrata otsuse täitmise viisi ja korra ning täitmise tähtaja või tähtpäeva ja asjaolu, et
       otsus täidetakse viivitamata või et otsuse täitmine tagatakse mõne hagi tagamise
       abinõuga.
   23. Hageja palub määrata kindlaks otsuse täitmise kord selliselt, et elatis kuni hagi
       esitamiseni summas 2 350,96 eurot ja hagi esitamisest kuni kohtuotsuse jõustumiseni
       tasuda lapse ema pangakontole nr XXXXXXXXXXXXXXXXXXXX 1 kuu jooksul
       kohtuotsuse jõustumisest ja tasumisega viivitamisel tasuda viivist võlaõigusseaduse
       (VÕS) § 113 lg-s 1 sätestatud suuruses, alates kohtuotsuse jõustumisest elatis tasuda
       iga    jooksva     kuu     1.-ks   kuupäevaks,      lapse    ema     pangakontole      nr
       XXXXXXXXXXXXXXXXXXXX.
   24. Kuivõrd kohus jätab tagasiulatuva elatise väljamõistmise nõude rahuldamata, ei määra
       kohus kindlaks otsuse täitmise korda tagasiulatuva elatise osas ja ei lahenda
       tagasiulatuva elatise summalt viivise väljamõistmise taotlust.
   25. Kohus rahuldab hageja taotluse määrata kindlaks otsuse täitmise kord alates hagi
       esitamisest väljamõistetud elatise osas ja määrab, et kostjal tuleb tasuda elatis hageja
       ülalpidamiseks alates kohtuotsuse jõustumisest iga jooksva kuu 1.-ks kuupäevaks
       hageja ema pangakontole nr XXXXXXXXXXXXXXXXXXXX.

Apellatsioonkaebus
   26. Hageja esitas apellatsioonkaebuse, milles palus tühistada Harju Maakohtu otsus
       väljamõistetud elatise suuruse, elatise perioodi, viiviste ja menetluskulude jaotuse osas
       ning teha tühistatud osas uus otsus, millega mõista kostjalt välja igakuine elatis


                                                                                           5(9)
                                                                    Tsiviilasi nr: 2-16-824

       ulatuses, mis vastab poolele Vabariigi Valitsuse kehtestatud kuupalga alammäärast
       vastaval kuul hageja kasuks alates 18.01.2015 kuni hageja täisealiseks saamiseni.
       Elatis kuni hagi esitamiseni summas 2 350,96 eurot ja hagi esitamisest kuni
       kohtuotsuse jõustumiseni tasuda hageja seadusliku esindaja pangakontole 1 kuu
       jooksul kohtuotsuse jõustumisest ja tasumisega viivitamisel tasuda viivist VÕS § 113
       lg-s 1 sätestatud suuruses. Menetluskulud jätta kostja kanda.
   27. Apellatsioonkaebuse kohaselt on maakohus vääralt mõistnud kostjalt välja elatise alla
       seaduses sätestatud alammäära. Vastupidiselt maakohtule leiab hageja, et kostja
       töökoha puudumine olukorras, kus ta on ettevõtja, kuid ei ole ettevõtjana 3 aasta
       jooksul deklareerinud endale väljamakseid, ei ole väitnud, et teda peetakse üleval ega
       ole võtnud ennast töötuna arvele, ei võimalda eluliselt järeldada, et kostjal ei ole
       varjatud sissetulekuid, mis võimaldaks hagejat kohaselt üleval pidada.
   28. Kostja on A OÜ juhatuse liige ja ainuosanik. Seega on äriühing kostja täieliku
       kontrolli all ja jaotamata kasum on samuti tema täieliku kontrolli all. Äriühing
       ainuosal on väärtus ning see on elatise maksmiseks võimalik müüa.
   29. Maakohus on olnud oma järeldustes vastuoluline. Asudes seisukohale, et kostjal ei ole
       mingeid sissetulekuid ega vara, mille arvel ülalpidamist anda, pidas kohus ometigi
       võimalikuks ühegi tõendita tuvastada, et kostja maksab oma teise lapse ülalpidamiseks
       keskmiselt 35 eurot kuus.
   30. Kostjal teise lapse olemasolu tõttu oleks võimalik elatist vähendada alla seaduses
       sätestatud alammäära juhul, kui elatise väljamõistmine tooks kaasa laste ebavõrdse
       olukorra. Kostja on hagi vastuses väitnud, et teist last peab tegelikult üleval PO. Kui
       siiani on teist last üleval pidanud PO, ei muutu kostjalt elatise väljamõistmisega teise
       lapse elus midagi, ta ei jääks ebavõrdsesse olukorda, küll aga sunniks kostjat
       elatusvahendeid otsima, mis ongi eesmärgiks.
   31. Hageja ei nõustu maakohtuga ka selles, et elatise väljamõistmisel miinimumulatuses
       on asjassepuutuv lapsega kooselava vanema varaline seisund ja on võimalik elatist alla
       alammäära mõista PKS § 105 lg 3 alusel. Kohus ei tohiks anda kohustatud isale anda
       võimalust peituda väite taha „emal endal on vara küllalt, las tema ise peab last
       üleval“, nagu maakohus kaevatavas otsuses sisuliselt leidnud on.
   32. Vastupidiselt maakohtu otsuses märgitule puuduvad ka tõendid PO varalise seisukorra
       kohta. Kostja on tõendanud üksnes PO 2016.a veebruarikuu töötasu suuruse, mitte
       temal olemasolevat raha ja püsiva sissetuleku suurust. Sellises olukorras jättis kostja
       tõendamata, et esinevad alused mõista elatis välja alla seaduses sätestatud alammäära.
   33. Hageja hinnangul võimaldab praegu kehtiv perekonnaseadus elatise välja mõista kuni
       ühe aasta eest enne hagi esitamist. Vastavalt PKS §-le 108 võib õigustatud isik nõuda
       ülalpidamiskohustuse täitmist tagasiulatuvalt kuni ühe aasta eest enne elatisehagi
       kohtule esitamist. Seadus iseenesest küll ei sätesta sõnaselgelt, mis ajast põlvnemisest
       tulenevad vanema õigused ja kohustused tekivad, kuid riigikohtu lahendist nr 3-2-1-
       36-08 tulenevalt tuleb mees kohtus põlvnemise tuvastamise korral lugeda lapse isaks,
       so esimese astme ülenejaks sugulaseks, alates lapse sünnist. Seega ka lapse
       ülalpidamiskohustus tekkis alates lapse sünnist. Tulenevalt isaduse tuvastamatusest ei
       ole tal olnud vaid võimalust oma nõudeõigust maksma panna. Kuna käesoleval juhul
       seob seadus hagi esitamisega alaealise ülalpidamise korral sissenõutavuse alguse
       üksnes elatise muutmise hagi korral vastavalt TsMS § 459 lg-te 1 ja 2 järgi, mitte aga
       nö esmase elatisehagi korral, siis on hagejal õigus nõuda elatist tagasiulatuvalt ühe
       aasta eest hagi esitamisest.

Vastus apellatsioonkaebusele



                                                                                          6(9)
                                                                      Tsiviilasi nr: 2-16-824

   34. Vastustaja vaidles apellandi poolt esitatud apellatsioonkaebusele vastu ja palus jätta
       selle rahuldamata ning menetluskulud apellandi kanda.

Ringkonnakohtu seisukoht
   35. Ringkonnakohus, tutvunud tsiviilasja materjalidega, leiab, et maakohtu otsus tuleb
       tühistada osas, millega EO-lt jäeti JAG kasuks välja mõistmata igakuine elatis summas
       114,50 eurot, kuid mitte vähem kui 65 % poolest Vabariigi Valitsuse kehtestatud
       kuupalga alammäärast alates 19.01.2016 kuni JAG täisealiseks saamiseni ning teha
       tühistatud osas uus otsus. Muus osas jätta Harju Maakohtu 31.05.2016 otsus
       muutmata. Apellatsioonkaebus tuleb rahuldada osaliselt.
   36. Käesolevas asjas nõudis hageja seaduses sätestatud miinimummääras elatise tasumist,
       sh tagasiulatuvalt hagi esitamisest. PKS § 101 lg 1 sätestab, et igakuine elatis ühele
       lapsele ei saa olla väiksem kui pool Vabariigi Valitsuse kehtestatud kuupalga
       alammäära. Erandina võib kohus PKS § 102 lg 2 teise ja kolmanda lause järgi mõjuval
       põhjusel siiski vähendada elatist alla seaduses sätestatud miinimummäära, sh vanema
       töövõimetuse korral või olukorras, kus vanemal on teine laps, kes miinimummääras
       elatise väljamõistmisel osutuks varaliselt vähem kindlustatuks kui elatist nõudev laps.
       PKS § 98 lg 1 järgi on isiku kõik alaealised lapsed õigustatud saama ülalpidamist
       esimeses järjekorras.
   37. Kostja tugines menetluses sellele, et tal on teine laps, kes miinimummääras elatise
       väljamõistmisel osutuks varaliselt vähem kindlustatuks. Kostja tõi esile, et tema teise
       lapse vajaduste rahuldamiseks kulub 460 eurot (maakohus märkis otsuses ekslikult, et
       kostja väidete kohaselt kulub tema teise lapse vajaduste rahuldamiseks 250 eurot
       kuus), kuid kostja panus teise lapse kulutuste katmiseks on 35 eurot, sest sissetuleku
       vähesuse tõttu ei suuda ta teise lapse kulutusi rohkem kanda. Käesolevas asjas puudub
       vaidlus selles, et kostja mõlemate laste emad on võimelised seaduses sätestatud
       miinimummääras oma lapsi üleval pidama. Kostja on sealjuures esile toonud, et tema
       teise lapse ema peab last ülal ka selles osas, milles kohustatud oleks kostja ise.
   38. Maakohus on õigesti osutanud, et kuna vanem peab last ülal pidama, on tal kohustus
       teenida selleks sissetulekut ning ta ei vabane lapse ülalpidamisest üksnes selle tõttu, et
       tal ei ole sissetulekut või et tema sissetulek on liiga väike. Lapsele elatise
       väljamõistmiseks alla PKS § 101 lg-s 1 sätestatud alammäära tuleb tuvastada, et
       selleks on PKS § 102 lg 2 kolmanda lause järgi mõjuv põhjus. Mõjuvaks põhjuseks
       võib PKS § 102 lg 2 neljanda lause järgi olla muu hulgas vanema töövõimetus või
       olukord, kus vanemal on teine laps, kes elatise väljamõistmisel osutuks varaliselt
       vähem kindlustatuks kui elatist saav laps. Kuna vanem peab hoolimata oma halvast
       varalisest seisundist üldjuhul andma lapsele ülalpidamist seaduses sätestatud
       miinimummääras ning üksnes PKS § 102 lg 2 teises ja kolmandas lauses sätestatud
       põhjustel võib kohus mõista välja ka PKS § 101 lg-s 1 sätestatud miinimummäärast
       väiksema elatise, tuleb sellest ringkonnakohtu arvates järeldada, et kui vanemal on
       kaks last, siis isegi halva varalise seisundi korral, kuid töövõime olemasolul, on vanem
       kohustatud mõlemale lapsele tasuma vähemalt pool seaduses sätestatud elatise
       miinimumäärast, milleks 2016.a on 215 : 2= 107,50 eurot.
   39. Ringkonnakohus leiab asjas esitatud väiteid ja tõendeid analüüsides, et kostjalt tuleb
       hageja kasuks välja mõista igakuine elatis summas 149,50 eurot, kuid mitte vähem kui
       65 % poolest Vabariigi Valitsuse kehtestatud kuupalga alammäärast alates 19.01.2016
       kuni JAG täisealiseks saamiseni. Ringkonnakohus põhjendab seda järgmiselt.
       Käesolevas asjas ei ole kostja väitnud, et ta on töövõimetu. Kostjal on äriühingu osa
       ning ta on seal juhatuse liige ning Põllumajanduse Registrite ja Informatsiooni Ameti
       08.03.2016 kirjast (I kd, tlk 201) nähtuvalt on nimetatud äriühing tegutsev. Kuna


                                                                                            7(9)
                                                                  Tsiviilasi nr: 2-16-824

    2012.a majandusaasta aruande kohaselt tegutses äriühing 2011, 2012 kasumlikult ja
    viidatud Põllumajanduse Registrite ja Informatsiooni Ameti kirja kohaselt tegutses
    äriühing ka 2016.a alguses, siis on kostjal teadmised äriühingu juhtimise kohta. Sellest
    tulenevalt on kostja väited, et teadmiste ja oskuste piiratuse tõttu ei ole tal võimalik
    sissetuleku suurendamiseks tööd leida, põhjendamatud.
40. Kostja on avaldanud, et tema sissetulek on juhuslikku laadi. Seega erinevalt
    apellatsioonkaebuses väidetust ei ole kostja väljendanud, et tal pole olnud 3 aasta
    jooksul mitte mingisugust sissetulekut. Õige on samas apellatsioonkaebuse väide, et
    juhul, kui elatist maksma kohustatud isik väidab, et tema sissetulek on aastaid olnud
    vähene, kuid samas on ta jätkanud ettevõtlusega, mitte võtnud ennast arvele töötuna ja
    asunud ümberõppele, võib see näidata, et ettevõtlus tasub ennast ära. Kostja väidete
    kohaselt on tema elukohas pakkumisel vaid miinimumpalgaga töökohad (I kd, tlk
    148). Kostja pakkumisel olevatele töökohtadele tööle asunud ei ole ja ringkonnakohtu
    arvates viitab see asjaolu sellele, et kostja sissetulek on suurem kui palga alammäär.
    Kostja on väitnud, et pole tööle saanud, kuid ta pole konkreetselt ka esile toonud, kas,
    kuhu ja millal ta mingile töökohale täiendava sissetuleku saamiseks kandideerinud on.
41. Käesolevas asjas puudub vaidlus selles, et kostjale kinnisvara ja sõidukeid ei kuulu.
    Kuna peale äriühingu osa ei ole kostjal muu vara olemasolu tõendamist leidnud, siis
    leiab kohus, et esineb alus elatise suuruse vähendamiseks alla seaduses sätestatud
    miinimummäära, sest kostjal on ka teine laps, kellele ta peab elatist maksma.
42. Maakohus on asunud alternatiivselt seisukohale, et elatise vähendamine alla seaduses
    sätestatud miinimummäära on põhjendatud ka seetõttu, et hageja ema varanduslik
    olukord võimaldab hagejat põhimõtteliselt ka üksinda ülal pidada. Ringkonnakohus
    maakohtu seisukohaga ei nõustu. Ringkonnakohus on seisukohal, et mõjuvaks
    põhjuseks elatise vähendamiseks PKS § 102 lg 2 teise lause järgi ei ole olukord, kus
    hagejaga koos elava vanema varaline olukord on tunduvalt parem vanema omast,
    kellelt miinimummääras elatist nõutakse, samas puuduvad elatist maksma kohustatud
    vanemal mõjuvad põhjused piisava määraga sissetulekuallika leidmiseks. Eelkõige
    kohaldub PKS § 105 lg 2 tulenev põhimõte, et vanemate erineva sissetuleku ja varalise
    seisundi korral osaleb kumbki vanem lapse ülalpidamises vastavalt vanemate
    sissetulekute ja varalise seisundi proportsioonile, juhul, kui elatist nõutakse suuremas
    summas, kui seaduses sätestatud miinimumäär.
43. Ringkonnakohus on seisukohal, et maakohus on õigesti jätnud tagasiulatuva elatise
    välja mõistmata, kuna kostja isadus hageja suhtes tuvastati alles käesolevas
    tsiviilasjas. Kuivõrd tagasiulatuvalt elatise väljamõistmiseks puuduvad erisätted, saab
    ka tagasiulatuvalt elatist välja mõistes lähtuda elatise väljamõistmise üldsätetest, mille
    kohaselt on ülalpidamist kohustatud andma mh hageja isa. Hageja põlvnemine kostjast
    ei olnud 2015.a kindlaks tehtud ning sellest tulenevalt ei saa hageja tagasiulatuvalt
    hagi esitamisest kostjalt elatist nõuda.
44. Maakohus määras kindlaks ka otsuse täitmise korra. TsMS § 651 lg 1 kohaselt
    kontrollib ringkonnakohus apellatsiooni korras maakohtu otsuse seaduslikkust ja
    põhjendatust üksnes osas, mille peale on edasi kaevatud. Ringkonnakohus võib
    väljuda apellatsioonkaebuse piiridest üksnes TsMS § 656 lg-s 1 märgitud
    menetlusõiguse normide rikkumise korral. Kuna kohtuotsuse täitmise korda ei
    vaidlustatud, siis tuleb nimetatud kord, kuigi ringkonnakohus suurendas kostjalt
    väljamõistetava elatise suurust, jätta muutmata.

   Menetluskulude jaotus




                                                                                         8(9)
                                                                          Tsiviilasi nr: 2-16-824

    45. Kuna hagi esitamisest tagasiulatuv elatise nõue jääb rahuldamata ning edasiulatuv
        elatise nõue rahuldatakse osaliselt, seega hagi ja apellatsioonkaebus rahuldatakse
        osaliselt, siis juhindudes TsMS § 163 lg-st 1 tuleb menetlusosaliste menetluskulud
        maa- ja ringkonnakohtus jätta poolte endi kanda.


/allkirjastatud digitaalselt/   /allkirjastatud digitaalselt/   /allkirjastatud digitaalselt/
Krista Kirspuu                  Iko Nõmm                        Ande Tänav
kohtunik                        kohtunik                        kohtunik




                                                                                                9(9)

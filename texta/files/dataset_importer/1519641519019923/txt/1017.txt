                         KOHTUMÄÄRUS

 Kohus                                 Tallinna Ringkonnakohus

 Määruse tegemise aeg ja koht          12. detsember 2016, Tallinn

 Kriminaalasja number                  1-16-9567

 Kohtunik                              Ivi Kesküla

 Kriminaalasi                          Ingvar Kaunissaare süüdistuses KarS § 133 lg 1, § 209 lg
                                       2 p 1 ja § 199 lg 2 p 4 järgi kokkuleppemenetluses

 Apelleeritud kohtuotsus               Pärnu Maakohtu 14. novembri 2016 otsus

 Apellatsiooni esitaja                 süüdistatav Ingvar Kaunissaare         (ik   39511014258;
                                       viibimiskoht Tallinna Vangla)
RESOLUTSIOON

Jätta Ingvar Kaunissaare apellatsioon Pärnu maakohtu 14. novembri 2016 otsusele läbi
vaatamata.

Edasikaebamise kord
Määruse peale saab esitada määruskaebuse. Määruskaebus esitatakse Tallinna
Ringkonnakohtule 15 päeva jooksul alates päevast, mil kaebuse esitaja sai vaidlustatavast
kohtumäärusest teada või pidi teada saama. Süüdistatav saab esitada määruskaebuse
advokaadist kaitsja vahendusel.

ASJAOLUD JA MENETLUSE KÄIK
1. Pärnu Maakohtu 14. novembri 2016 otsusega tunnistati Ingvar Kaunissaare
kokkuleppemenetluses süüdi KarS § 133 lg 1 järgi ning talle mõisteti karistuseks 2 aastat
vangistust. I. Kaunissaare tunnistati süüdi ka KarS § 209 lg 2 p 1 järgi ning karistuseks mõisteti
1 aasta 6 kuud vangistust. Samuti tunnistati I. Kaunissaare süüdi KarS § 199 lg 2 p 4 järgi ning
karistuseks mõisteti 2 kuud vangistust. KarS § 64 lg 1 alusel, raskeima karistuse suurendamise
teel, mõisteti liitkaristuseks 2 aastat ja 8 kuud vangistust.
KarS § 65 lg 2 alusel moodustati liitkaristus Pärnu Maakohtu 28.10.2015 otsusega mõistetud
karistuse ärakandmata osaga, s.o 5 kuud ja 18 päeva ning liitkaristuseks mõisteti 3 aastat 1 kuu
ja 18 päeva vangistust.




                                                                                             1(3)
KarS § 68 lg 1 alusel arvati eelvangistuses viibitud aeg karistuse hulka ja karistuse kandmise
alguseks loeti 01.08.2016.
2. Sama kohtuotsusega mõisteti I. Kaunissaarelt riigituludesse menetluskuludena sundraha
1075 eurot. KrMS § 180 lg 3 alusel ja arvestades I. Kaunissaare varalist seisundit võimaldas
maakohus tasuda menetluskulud ositi 12 kuu jooksul alates kohtuotsuse jõustumisest.
Kohtuotsusega rahuldati tsiviilhagid ja mõisteti I. Kaunissaarelt VÕS § 1043 ja § 1045 lg 1
p- de 5, 8 alusel kannatanute kasuks välja tsiviilhagid.
3. 24. novembril 2016 esitas I. Kaunissaare Pärnu Maakohtu 14. novembri 2016 otsuse peale
apellatsioonkaebuse, milles palub võimalust tasuda menetluskulud pärast karistuse kandmist.
I. Kaunissaare selgitab, et kohus tuli talle vastu ning andis menetluskulude tasumiseks aega
12 kuud, kuid vangistuses olles ei näe I. Kaunissaare võimalust menetluskulude tasumiseks,
sest vangistuses olles puudub tal sissetulek. I. Kaunissaare lisab, et õigeaegselt menetluskulude
tasumata jätmise korral lisanduvad veel kohtutäituri kulud ja viivis, mistõttu on pärast vanglast
vabanemist peaaegu võimatu seaduskuulekat elu alustada.
Eeltoodule tuginedes taotleb I. Kaunissaare peatada talle mõistetud sundraha tasumise tähtaeg
kuni talle mõistetud vanglakaristus on ära kantud.

RINGKONNAKOHTU SEISUKOHT
4. Esmalt märgib kohtukolleegium, et KrMS § 189 lg 3 kohaselt, kui kriminaalmenetluse kulude
hüvitamine on ette nähtud kohtuotsuses, võib selle vaidlustada kohtuotsusest eraldi. Siiski tuleb
arvesse võtta, et alates 29. märtsist 2015 kuuluvad ka süüdistatava poolt hüvitatavad
kriminaalmenetluse kulud kokkuleppe esemesse, mistõttu tuleb maakohtul juhinduda
menetluskulude hüvitamise otsustuse tegemisel − nii nagu kõikide teiste kokkuleppega
hõlmatud küsimuste lahendamisel − KrMS § 248 lg-st 1 (vt RKKKm nr 3-1-1-7-16). Ühtlasi
järeldub eeltoodust, et menetluskulude vaidlustamine ei ole võimalik kohtuotsusest eraldi
määruskaebekorras, sest maakohus (ega kõrgemad kohtuastmed) ei saa sellest loogikast
tulenevalt teha otsustust menetluskulude kohta, mis ei mõjutaks kokkuleppe sõlmimise
õiguspärasust tervikuna. Eeltoodust tulenevalt käsitab ringkonnakohus isiku kaebust
apellatsioonina.
5. Ringkonnakohus leiab, et I. Kaunissaare apellatsioon tuleb jätta läbi vaatamata alljärgneval
põhjusel.
5.1. Pärnu Maakohus tegi otsuse kokkuleppemenetluses. Kokkuleppemenetluses on kohus
otsuse tegemisel seotud prokuröri, süüdistatava ja kaitsja vahel sõlmitud kokkuleppega.
Vastavalt KrMS § 245 lg 1 p-le 12 märgitakse kokkuleppes ka süüdistatava poolt hüvitatavad
kriminaalmenetluse kulud. Süüdistatava tasuda jäävad menetluskulud ja nende kord on
märgitud ka kokkuleppes, mille on allkirjastanud I. Kaunissaare. Seega on ka nende puhul
kohus seotud kokkuleppes märgituga. See tähendab ühtlasi, et ka ringkonnakohus ei saa teha
menetluskulude osas kokkuleppest kõrvale kalduvat otsust.
5.2. Apellatsiooniga saab kokkuleppemenetluses tehtud otsuse vaidlustada ainult
kriminaalmenetluse seadustikus sätestatud juhtudel. See kehtib ka juhul, kui süüdistatav soovib
vaidlustada temalt välja mõistetud menetluskulusid.
Juhindudes KrMS 318 lg-st 4 võib kokkuleppemenetluses tehtud kohtuotsuse peale esitada
apellatsiooni juhul, kui tegemist on kriminaalmenetluse seadustiku 9. peatüki 2. jao sätete või
KrMS § 339 lg-le 1 vastava menetlusõiguse rikkumisega.
Süüdistatav ja tema kaitsja võivad apellatsiooni esitada lisaks juhul, kui:
- kokkuleppes kirjeldatud tegu ei ole kuritegu,


                                                                                            2(3)
- see on karistusseadustiku järgi ebaõigesti kvalifitseeritud või
- kui süüdistatavale on kuriteo eest mõistetud karistus, mida seadus selle eest ette ei näe.
Muudel alustel kokkuleppemenetluses tehtud maakohtu otsust vaidlustada ei saa.
Ringkonnakohus märgib, et apellatsioonis esitatud väited ei vasta ühelegi ülaltoodud alusele.
Apellatsioonis ei ole esitatud väiteid selle kohta, et I. Kaunissaarelt menetluskulude
väljamõistmise osas oleks kokkuleppe sõlmimisel või kriminaalasja arutamisel maakohtus
rikutud menetlusõigust.
6. Lähtudes eeltoodust ning juhindudes KrMS § 318 lg 3 p-st 4 ja § 326 lg 2 p-st 3, jätab
ringkonnakohus I. Kaunissaare apellatsiooni läbi vaatamata.




/allkirjastatud digitaalselt/




                                                                                               3(3)

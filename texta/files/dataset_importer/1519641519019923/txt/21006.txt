                          KOHTUMÄÄRUS
 Kohus                                Tallinna Halduskohus
 Kohtunik                             Daimar Liiv
 Määruse tegemise aeg ja koht         17. märts 2016, Tallinn
 Haldusasja number                    3-16-256
 Haldusasi                            T.S.e kaebus tuvastada Rae valla 03.02.2016 ehituse ülevaatuse
                                      akti nr 15/6-6/10235 osaline õigusvastasus so seal märgitud
                                      märkuse osas: „vent. mõõdist. puudub“ ja kohustada Rae valda
                                      väljastada kaebajale kuuluvale üksikelamule xxxxxxx, Rae küla,
                                      Rae vald kasutusluba
 Menetlusosalised                     Kaebuse esitaja: T.S.
                                      Vastustaja: Rae vald
 RESOLUTSIOON                         1. Lõpetada haldusasja nr 3-16-256 menetlus.
                                      2. Tagastada T.S.e poolt 04.02.2016 kaebuselt haldusasjas
                                         nr 3-16-256 tasutud riigilõiv summas 15 eurot selle
                                         kandmisega T.S.e arveldusarvele xxxxxxxxxxxxxxxx.
                                      3. Jätta poolte menetluskulud nende enda kanda.
                                      4. Sekretäril saata määrus menetlusosalistele.
 Edasikaebamise kord                  Määruse peale võib esitada määruskaebuse 15 päeva jooksul
                                      määruse kättetoimetamisest arvates. Määruskaebus tuleb esitada
                                      Tallinna Ringkonnakohtule Tallinna Halduskohtu kaudu.
ASJAOLUD

1. Tallinna Halduskohtu menetluses on T.S.e kaebus tuvastada Rae valla 03.02.2016 ehituse
ülevaatuse akti nr 15/6-6/10235 osaline õigusvastasus so seal märgitud märkuse osas: „vent.
mõõdist. puudub“ ja kohustada Rae valda väljastada kaebajale kuuluvale üksikelamule
xxxxxxxx, Rae küla, Rae vald kasutusluba.

2. 08.03.2016 saabus kohtule Rae valla seisukoht, milles teatatakse, et vastustaja taotleb
menetluse lõpetamist halduskohtumenetluse seadustiku (HKMS) § 152 lõike 1 punkti 4 alusel.
Vastustaja märgib, et antud juhul on menetluse lõpetamise eeldus täidetud, kuna Rae
Vallavalitsus on 15.02.2016 vastu võtnud korralduse nr 282, millega otsustati kaebajale
väljastada kasutusluba xxxxxxxx asuva üksikelamu (ehitisregistri kood xxxxxxxx) kasutusele
võtmiseks. Vastav kasutusluba on vormistatud 23.02.2016 ning samal kuupäeval on korraldus
nr 282 kaebajale e-posti teel kätte toimetatud ja teavitatud kasutusloa kättesaamise võimalusest.
Vastustaja on seisukohal, et kuivõrd Rae Vallavalitsus on enne kaebuse menetlusse võtmist
andnud kaebaja poolt taotletud teda soodustava haldusakti, siis menetluse lõpetamise korral on
põhjendatud jätta kaebaja menetluskulud tema enda kanda.

3. 16.03.2016 teatas kaebuse esitaja kohtule, et nõustub kohtuasja 3-16-256 menetluse
lõpetamisega HKMS § 152 lg 1 p 4 alusel.
Kaebuse esitaja tasus kaebuse esitamisel riigilõivu 15 eurot, mille palub tagastada (tl 38). Muud
kulud palub kaebaja jätta vastustaja kanda.

KOHTU PÕHJENDUSED

4. HKMS § 152 lg 1 p 4 kohaselt lõpetab kohus määrusega haldusasja menetluse kui kaebuses
vaidlustatud haldusakt on kehtetuks tunnistatud või kaebuses nõutav haldusakt on antud või
toiming tehtud. Kaebuse esitaja on kohtule kinnitanud, et ta on menetluse lõpetamisega nõus.
Seega tuleb haldusasja nr 3-16-256 menetlus lõpetada HKMS § 152 lg 1 p 4 alusel.

5. Tasutud riigilõiv tagastatakse kui kohus lõpetab menetluse käesoleva seadustiku § 152 lg 1
p 2 või 4 alusel (HKMS § 104 lg 5 p 4). Kaebaja tasus kaebuselt riigilõivu 15 eurot (tl 16),
mille saab kaebajale tagastada.

6. Menetluse lõpetamise korral HKMS § 152 lg 1 p 4 alusel kannab menetluskulud vastustaja,
välja arvatud juhul, kui kaebuses vaidlustatud haldusakti kehtetuks tunnistamine või kaebuses
nõutud haldusakti andmine või toimingu tegemine ei olnud tingitud kaebuse esitamisest
(HKMS § 108 lg 6). Kuivõrd kaebuse esitaja ei ole kohtule esitanud menetluskulude nimekirja
ega kuludokumente (HKMS § 109 lg 1), siis jäävad poolte menetluskulud nende enda kanda.


/Allkirjastatud digitaalselt/

Daimar Liiv
Kohtunik




                                               2

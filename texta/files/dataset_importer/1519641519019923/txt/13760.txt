                          KOHTUMÄÄRUS
 Kohus                                Tallinna Ringkonnakohus

 Määruse tegemise aeg ja koht         1 juuni 2016, Tallinn, kirjalik menetlus

 Kriminaalasja number                 1-16-3647

 Kohtunik                             Ivi Kesküla

 Kriminaalasi                         Sergei Martalovi süüdistuses KarS § 184 lg 2 p 2, § 199
                                      lg 2 p 9 järgi
 Vaidlustatud kohtulahend             Harju   Maakohtu     10.       mai     2016.a.    otsus
                                      kokkuleppemenetluses
 Kaebuse esitaja ja kaebuse liik      süüdistatava Sergei Martalovi (ik 38512020278)
                                      apellatsioon menetluskulude väljamõistmise peale
 Prokurör                             Grete Vahtra
 Kaitsja                              Leelo Viil

RESOLUTSIOON

Jätta Sergei Martalovi apellatsioon Harju Maakohtu 10. mai 2016.a otsuse peale läbi
vaatamata ja tagastada apellandile.

EDASIKAEBAMISE KORD

Käesoleva määruse peale võib esitada advokaadi vahendusel määruskaebuse Tallinna
Ringkonnakohtu kaudu Riigikohtule 15 päeva jooksul alates päevast, kui isik sai vaidlustatavast
kohtumäärusest teada või pidi teada saama.

ASJAOLUD JA MENETLUSE KÄIK:

1. Harju Maakohtu otsusega kokkuleppemenetluses tunnistati Sergei Martalov süüdi KarS §
184 2 p 2 järgi ning mõisteti karistuseks 3 (kolm) aastat vangistust, KarS § 199 lg 2 p 9 järgi
ning mõisteti karistuseks 1 (üks) aasta ja 2 (kaks) kuud vangistust.
KarS § 64 lg 1 alusel suurendati üksikkaristustest raskeimat ning liitkaristuseks mõisteti 3
(kolm) aastat ja 7 (seitse) kuud vangistust.
KarS § 68 lg 1 alusel arvati Sergei Martalovi karistusaja hulka eelvangistuses viibitud aeg:
21.08.2015.a.-22.08.2015.a.; 22.08.2015-23.08.2015.a s.o kokku 4 (neli) päeva ning
ärakandmisele kuuluvaks karistuseks loeti 3 (kolm) aastat 6 (kuus) kuud ja 26 (kakskümmend
kuus) päeva vangistust alates 14.12.2015.a.
Süüdistatava Sergei Martalovi suhtes kohaldatud tõkend – vahistamine – tühistati kohtuotsuse
jõustumisel.
KarS § 184 lg 5 p 2 ja § 832 lg 1 alusel konfiskeeriti kohtuotsusega S. Martalovi poolt kuriteo
toimepanemise tulemusena saadud sularaha summas 65 (kuuskümmend viis) eurot, mis on
Harju Maakohtu Liivalaia kohtumaja 09.03.2016.a määruse nr 1-16-1856 alusel arestitud ja
asub PPA tagatiskontol.
Esitatud tsiviilhagid rahuldati ja Sergei Martalovilt mõisteti välja P AS kasuks 683 (kuussada
kaheksakümmend kolm) eurot ja 68 (kuuskümmend kaheksa) senti.

Sergei Martalovilt mõisteti välja kriminaalmenetluse kulud:
I astme kuriteos süüdimõistva kohtuotsusega kaasnev sundraha 1075 (tuhat seitsekümmend
viis) eurot. Narkootilise aine ekspertiisi (akt nr 15E-AN1488) teostamise kulud summas 84
(kaheksakümmend neli) eurot. Kaitsjatasu summas 264 (kakssada kuuskümmend neli) eurot.
KrMS § 180 lg 3 alusel määrati, et väljamõistetud menetluskulud kuuluvad tasumisele ositi
võrdsetes osades 12 kuu jooksul.

APELLATSIOON:

2. S.Martalov märgib, et ei vaidlusta karistust, kuid leiab, et väljamõistetud menetluskulude
summa on väga suur. Tal on 50 % invaliidsus mistõttu palub väljamõistetud menetluskulude
summat vähendada. Tal ei jää enda ülalpidamiseks raha kui peab nii palju iga kuu maksma.

RINGKONNAKOHTU SEISUKOHT:
3.      Ringkonnakohus, tutvunud maakohtu otsusega ja selle peale esitatud apellatsiooniga,
leiab, et apellatsioon tuleb KrMS § 326 lg 2 p 3 alusel edasikaebeõiguse puudumise tõttu jätta
läbi vaatamata.

4.      Ringkonnakohus märgib, et arutatav kriminaalasi vaadati läbi kokkuleppemenetluses,
mis seab kohtuotsuse vaidlustamisele piirangud. Nimelt saab KrMS § 318 lg 3 p 4 kohaselt
kokkuleppemenetluses tehtud kohtuotsuse peale apellatsiooni esitada vaid KrMS-i 9. peatüki
2. jao sätete või § 339 lõike 1 rikkumise korral. Süüdistatav ja kaitsja võivad esitada
kokkuleppemenetluses tehtud kohtuotsuse peale apellatsiooni ka juhul, kui kokkuleppes
kirjeldatud tegu ei ole kuritegu, see on ebaõigesti kvalifitseeritud või kui süüdistatavale on
kuriteo eest mõistetud karistus, mida seadus selle eest ette ei näe.
Sergei Martalovi apellatsioonist ei nähtu ühtegi KrMS § 318 lg-s 4 loetletud asjaolu esinemist.

5. Riigikohus on selgitanud, et kokkuleppemenetluses puuduvad kohtul volitused sõlmitud
kokkuleppe muutmiseks.
25. märtsil 2015 jõustunud KrMS § 245 lg 1 p 12 kohaselt kuuluvad kokkuleppe esemesse
süüdistatava poolt hüvitatavad kriminaalmenetluse kulud. Seetõttu peavad prokurör,
süüdistatav ja kaitsja jõudma läbirääkimiste käigus kokkuleppele nii kohtueelses menetluses
tekkinud kui ka kohtumenetluses tekkida võivate menetluskulude hüvitamises, samuti
võimalikus menetluskulude vähendamises ja samuti võimalikus menetluskulude ositi
hüvitamises KrMS § 180 lg 3 alusel, s.o menetluskulude kandmise võimalikus
individualiseerimises (Riigikohtu lahendid nr 3-1-1-7-16, 3-1-1-47-16).


6. 25.04.2016 aastal on süüdistatav Sergei Martalov, tema kaitsja ja prokurör sõlminud
kokkuleppe ( 2 kd. t.lk. 139-141). Kokkuleppes on muuhulgas eraldi punktina ära toodud
kriminaalmenetluse kulud. Kokkuleppe kohaselt on kuludeks ekspertiisi tegemisega seotud
kulu 84 eurot, määratud kaitsjale õigusabi osutamisega seotud kulud nii kohtueelses menetluses
kui kokkuleppe sõlmimisega seonduvalt, kokku 240 eurot. Lisanduvad süüdimõistva
kohtuotsusega kaasnev sundraha summas 1075 eurot, määratud kaitsjatasu kohtuistungil
osalemise eest. Samuti on kokkuleppes kirjas, et süüdistataval tuleb tasuda kriminaalmenetluse
kulud 12 kuu jooksul alates kohtuotsuse jõustumisest.
Kokkuleppes on süüdistatav kinnitanud, et on kokkuleppe tingimustega nõus ning talle on
selgitatud, et tal tuleb tasuda menetluskulud.
Seega on süüdistatav juba kokkuleppe sõlmimisel olnud teadlik nii menetluskulude võimalikust
summast kui ka menetluskulude hüvitamise kohustusest ja juba kokkuleppe sõlmimisel on ta
nende tasumisega nõustunud.

Maakohtu istungil oli süüdistatavale selgitatud tema õigusi. Seejuures õigust kokkuleppest
loobuda, kuid kohtuistungi protokollist nähtuvalt on Sergei Martalov vaid kinnitanud, et
sõlmitud kokkulepe on arusaadav, on sellega nõustunud. Samuti on kinnitanud, et on teadlik,
et menetluskulud tuleb tal tasuda, on nende tasumisega nõus, sõlmis kokkuleppe vabatahtlikult.
Ka kaitsja ja prokurör jäid kokkuleppe juurde.

Kohtuotsus on kooskõlas eelnevalt kinnitatud kokkuleppega ning vastavalt sõlmitud
kokkuleppele on kohus ka menetluskulud süüdistatavalt välja mõistnud ning määranud ka
vastavalt kokkuleppele nende tasumiseks 12 kuulise tähtaja.


7. Asjaolu, et süüdistatav on kohtus kokkuleppega nõustunud, kuid soovib kohtuistungi
järgselt kokkulepet vaidlustada, ei ole võimalik lugeda KrMS § 318 lg-s 4 loetletud
rikkumiseks. Riigikohus on samuti selgitanud, et süüdistatav saab sõlmitud kokkuleppest
loobuda hiljemalt kokkuleppe kohtulikul arutamisel maakohtus. Apellatsioonis ei ole enam
võimalik kokkuleppest loobuda (vt RKKKo 3-1-1-81-11, p 27).


8. Eeltoodu alusel ja juhindudes KrMS § 326 lg 2 p-st 3 ja § 318 lg-st 4 on ringkonnakohus
seisukohal, et süüdistatava Sergei Martalovi apellatsioon tuleb jätta läbi vaatamata.




(allkirjastatud digitaalselt)

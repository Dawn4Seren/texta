                                                                                            1-15-5980




                            KOHTUMÄÄRUS
 Kohus                                Tartu Maakohus

 Määruse tegemise aeg ja koht         08.07.2016. a, Tartu kohtumaja, Kalevi 1, Tartu

 Kriminaalasja number                 1-15-5980

 Kohtunik                             Madis Kägu

 Istungisekretär                      Ragne Põldaru

 Tõlk                                 Meeli Antonov

 Kriminaalasi                         Tingimisi enne tähtaja lõppemist vangistusest vabastamine

 Prokurör                             Kirjaliku arvamusega prokurör Meelis Juursoo
 Kinnipeetav                          Aleksander Solovjov
                                      Vabanemisel elukoht puudub; isikukood: 35507202711;
                                      XXXX

                                      Juhindudes KarS § 76 ja KrMS § 426, § 432 kohus
 RESOLUTSIOON                         määras:

 jätta vabastamata Aleksander Solovjov (isikukood 35507202711) Harju Maakohtu 19.08.2015. a
 otsusega mõistetud karistuse kandmiselt tingimisi enne tähtaega.


 Edasikaebamise kord
 Määruse peale võib esitada määruskaebuse Tartu Maakohtule 15 päeva jooksul kohtumääruse
 teatavaks saamisele järgnevast päevast arvates.


Põhjendused

Aleksander Solovjov tunnistati süüdi Harju Maakohtu 19.08.2015. a otsusega KarS § 329 järgi ja
mõisteti karistuseks 2 kuud vangistust. KarS § 65 lg 2 alusel suurendati mõistetud karistust Tartu
Maakohtu 25.09.2013. a otsusega mõistetud karistuse ärakandmata osa, s.o 1 aasta 14 päeva
vangistuse võrra ja mõisteti liitkaristuseks kohtuotsuste kogumis 1 aasta 2 kuud 14 päeva vangistust.
Kandmise alguseks 19.08.2015. a.

Karistuse kandmise algus 19.08.2015. a ja lõpp 02.11.2016. a.


                                                  1
Õigus taotleda tingimisi ennetähtaegset vabastamist tekkis 08.06.2016. a.

Aleksander Solovjovi on enne käesolevat vangistust kriminaalkorras karistatud 14-l korral:
1)      17.10.1972. a Tartu Rajooni Rahvakohtu poolt KrK § 197 lg 1 järgi parandusliku tööga 1
aasta töötasu kinnipidamisega 10%;
2)      16.02.1973. a Tartu Rajooni Rahvakohtu poolt KrK § 197 lg 2 järgi 1 aasta 6 kuu pikkuse
vabadusekaotusega;
3)      28.06.1978. a Tartu Linna Rahvakohtu poolt KrK § 195 lg 2 järgi 2 aasta pikkuse
vabadusekaotusega;
4)      17.10.1980. a Tartu Linna Rahvakohtu poolt KrK § 197 lg 1 järgi 1 aasta pikkuse
vabadusekaotusega;
5)      20.05.1982. a Tartu Linna Rahvakohtu poolt KrK § 141 lg 2 p 1, 15 lg 2 – 1151 lg 2 ja 15 lg
2 – 118 lg 2 järgi 9 aasta pikkuse vabadusekaotusega;
6)      12.11.1992. a Tartu Linnakohtu poolt KrK § 140 lg 2 p 1, 121, 139 lg 2 p 2,3 järgi 3 aasta 6
kuu pikkuse vabadusekaotusega;
7)      10.06.1997. a Tartu Linnakohtu poolt KrK § 140 lg 2 p 1,2,3,4, 139 lg 2 p 2 ja 141 lg 2 p 1,3
järgi 8 aasta pikkuse vabadusekaotusega;
8)      09.12.2004. a Tartu Maakohtu poolt KarS § 424 järgi 2 aasta 16 päeva pikkuse vangistusega;
9)      07.09.2005. a Harju Maakohtu poolt KarS § 330 järgi 1 aasta 1 kuu 21 päeva pikkuse
vangistusega;
10)     11.01.2006. a Harju Maakohtu poolt KarS § 330 järgi rahalise karistusega 60 päevamäära,
s.o 3000 krooni;
11)     08.11.2006. a Harju Maakohtu poolt KarS § 330 järgi 7 kuu 20 päeva pikkuse vangistusega;
12)     18.11.2011. a Viru Maakohtu poolt KarS § 424 järgi 6 kuu pikkuse vangistusega. KarS § 68
lg 1 alusel arvati karistuseaja hulka kahtlustatavana kinnipidamise aeg, s.o 3 päeva ja mõisteti
karistuseks 5 kuud 27 päeva vangistust. KarS § 74 lg 1 alusel määrati, et vangistust ei pöörata
täielikult täitmisele, kui Aleksander Solovjov ei pane 18-kuulise katseaja jooksul toime uut kuritegu
ja täidab KarS § 75 lg 1 p 1-5 sätestatud kontrollnõudeid. KarS § 75 lg 2 p 2 alusel kohustati
Aleksander Solovjov käitumiskontrolli ajal mitte tarvitama alkoholi ja narkootikume;
13)     03.10.2012. a Viru Maakohtu poolt KarS § 120 järgi 6 kuu pikkuse vangistusega, § 415 lg 1
järgi 4 aasta pikkuse vangistusega; 118 p 1 järgi 6 aasta pikkuse vangistusega. KarS § 64 lg 1 alusel
loeti kergemad karistused kaetuks raskemaga ja mõisteti liitkaristuseks 6 aastat vangistust. KrMS §
238 lg 2 alusel vähendati mõistetud karistust 1/3 võrra ja mõisteti karistuseks 4 aastat vangistust.
KarS § 68 lg 1 alusel arvati eelvangistuses viibitud 2 päeva karistusaja hulka ja mõisteti karistuseks
3 aastat 11 kuud 28 päeva vangistust. KarS § 65 lg 1, § 64 lg 1 liideti mõistetud karistus Viru
Maakohtu 18.11.2011. a otsusega mõistetud karistusega, s.o 5 kuu 27 päeva vangistusega ja mõisteti
Aleksander Solovjovile liitkaristuseks, lugedes kergema karistuse katuks raskemaga, 3 aastat 11
kuud 28 päeva vangistust;
14)     25.09.2013. a Tartu Maakohtu poolt KarS § 22 lg 3 ja 199 lg 2 p 4 järgi 1 aasta 5 kuu pikkuse
vangistusega. KarS § 65 lg 1 alusel loeti mõistetud 1 aasta 5 kuu pikkune vangistus kaetuks
Aleksander Solovjovile Viru Maakohtu 03.10.2012. a otsusega mõistetud 3 aasta 11 kuu 28 päeva
pikkuse vangistusega ja loeti 3 aasta 11 kuu 28 päeva pikkuse vangistuse kandmise alguseks
05.09.2012. a.

Vangla iseloomustuse kohaselt on Aleksander Solovjovi kriminaalkorras karistatud 15 korral ja ta
kannab 9. ndat vangistust. Kuritegude toimepanemise soodusteguriks on soov tarvitada alkoholi.
Vangla ei toeta tema tingimisi ennetähtaegset vabastamist.

Kriminaalhooldusametniku ettekande kohaselt Aleksander Solovjovil kindel elukoht puudub.
Vabanedes soovib ta XXXX elama jääda ja tal oleks võimalik elada XXXX.
Aleksander Solovjovi varasemat käitumist iseloomustavad riskiv ja hoolimatu elustiil ja alkoholi
kuritarvitamine.


                                                  2
Aleksander Solovjov avaldas istungil, et soovib tingimisi ennetähtaegset vabastamist.

Prokurör ei toeta oma kirjalikus seisukohas Aleksander Solovjovi tingimisi ennetähtaegset
vabastamist kokkuvõtlikult järgmistel põhjustel.
Aleksander Solovjovi on kuritegude toimepanemise eest karistatud kokku 15-l korral, kehtivaid
karistusi on 7. Reaalset vanglakaristust kannab üheksandat korda. Käesolevalt kannab ta liitkaristust
Harju Maakohtu 19.08.2015 otsuse alusel muu hulgas selle eest, et isik põgenes avavanglast
tingituna suurest soovist tarvitada alkoholi. Teda on varasemalt korduvalt allutatud
käitumiskontrollile, kuid ka nende ebaõnnestumise põhjus oli sama: isik rikkus korduvalt talle
pandud kohustust mitte tarvitad alkoholi. Samas ise ta ennast alkoholisõltlaseks ei pea, mistõttu on
suur tõenäosus, et vabanedes jätkab ta alkoholi tarvitamist, millest tulenevalt tõuseb alkoholijoobes
vägivaldsusele kalduva Aleksander Solovjovi ohtlikkus. Tal on käesolevalt 7 kehtivat
distsiplinaarkaristust, mis kinnitab, et tema käitumine on isegi rangelt kontrollitud keskkonnas
jätkuvalt normieirav ning vangistuses viibitud aeg ei ole mõjutanud isiku käitumist paremuse suunas.
Isik ei ole loobunud kuritegude toimepanemisest, vaatamata mitmekordsele süüdimõistmisele.
Varasemad karistused ja nende kandmiseks antud kergemad võimalused ei ole süüdimõistetule
vajalikku mõju avaldanud ega teda õiguskuulekusele suunanud. Aleksander Solovjovi puhul on uue
mitte vägivaldse kuriteo toimepanemise tõenäosus järgmise kahe aasta jooksul 45% ja vägivaldse
kuriteo toimepanemise tõenäosus kahe aasta jooksul 54%.
Samuti puudub tal KarS § 75 lg 1 p 1 mõttes vabanemisjärgselt alaline elukoht. Kindla elukoha
puudumine ei võimalda teostada järelevalvet tema käitumise üle. Samuti puudub tal vabanedes
töökoht. Temal esinevad sõltuvusprobleemid võivad aga takistada töökoha leidmist, töökohal
püsimist ja suurendavad uute süütegude toimepanemise tõenäosust.
Positiivne on, et isik on vangistuse jooksul osalenud majandusabitöödel, osalenud
sotsiaalprogrammides, osalenud riigikeele kursustel, isik väljendab motivatsiooni muutumiseks,
kuid antud asjaolud ei kaalu üle seda negatiivset, millel prokurör eelnevalt peatus.
Tuginevalt Aleksander Solovjovi eelnevale elukäigule, suhtumisele õiguskorda, korduvale
karistatusele, kõrgele uue kuriteo toimepanemise tõenäosusele leiab prokurör, et isiku karistuse
eesmärgid ei ole täidetud ja ei ole võimalik piisava kindlusega eeldada, et vabanedes ei pane isik
toime uut kuritegu. Esinevate asjaolude valguses on alus arvata, et kriminaalhoolduslike vahenditega
ei ole võimalik Aleksander Solovjovi käitumist korrigeerida ning tema vangistusest tingimisi enne
tähtaega vabastamine ei oleks tulemuslik.

Kohtunik, ära kuulanud kinnipeetava seletuse ja läbi vaadanud prokuröri arvamuse tegi kindlaks, et
süüdimõistetu on ära kandnud nõutava osa mõistetud karistusest ja seetõttu on olemas ettenähtud
formaalne alus tema vabastamiseks tingimisi enne tähtaega.

Sisuliselt asja hinnates tuleb asuda seisukohale, et Aleksander Solovjovi vabastamine tingimisi enne
tähtaega on põhjendamatu.
Korduvalt kriminaalkorras karistatud Aleksander Solovjov kannab käesolevalt üheksandat reaalset
vangistust liitkaristusena muu hulgas raske tervisekahjustuse tekitamise eest, kui sellega on tekitatud
oht elule, ja karistuse kandmiselt kõrvale hoidmise eest. Varem on teda muu hulgas karistatud
varavastaste kuritegude, mootorsõiduki alkoholijoobes juhtimise ja alkoholi tarvitamise eest vanglas.
Kuritegude toimepanemise soodusteguriks on olnud alkoholi kuritarvitamine ning puuduliku
majandusliku toimetuleku oskus ning emotsioonide kontrollimatus.
Positiivne on, et Aleksander Solovjov on vangistuses osalenud mitmetes taasühiskonnastavates
tegevustes, sealhulgas riigikeele kursustel, sõltlaste tugigrupis „Sotsiaalsete oskuste treening“ ja
„Eluviisitreening“. Samuti on ta vangistuse jooksul töötanud nii majandustöödel kui ka väljaspool
vanglat.
Aleksander Solovjovi lähivõrgustikku kuuluvad kaks venda ja õde. Tema vanemad on surnud.
Rahvastikuregistri andmetel on ta abielus ning tal on varasemast kooselust kaks tütart. Tütarde


                                                  3
kasvatamises ei ole ta aga kunagi osalenud ja ei soovi ka nendega kontakti leida, kuigi ta on varem
enda XXXX elava tütrega suhelnud ning tema juures elanud. Aleksander Solovjov suhtleb ka
välismaal elava õega ja lapsepõlvesõbrannaga, kuid hoolimata sellest tuleb asuda seisukohale, et
toetavat sotsiaalvõrgustikku Aleksander Solovjovil vabanedes ei ole.
Samuti ei ole Aleksander Solovjovil vabanedes kindlat elu- ega garanteeritud töökohta. Varem on
keevitaja-lukksepa, traktoristi ja tõstukijuhi kutset omav Aleksander Solovjov teinud nii metallitöid
kui ka töötanud keevitaja-lukksepana. Ta on teinud ka juhutöid. Käesoleval ajal on ta osaliselt
töövõimetu. Kuigi Aleksander Solovjov suhtub töösse positiivselt ja on kindel, et ta leiab vabaduses
töö, on ta varem pannud kuritegusid toime ka majandusliku kasu saamise eesmärgil. Kindla töökoha
olemasolu tuleb pidada eriti oluliseks, kuivõrd Aleksander Solovjovil on hulgaliselt tasumata
nõudeid (üle 5000 euro), mis võib hoolimata vabanemisfondis olevast rahast (üle X euro) tingida
uute kuritegude toimepanemise.
Aleksander Solovjov omab sissekirjutust XXXX, kuid ei soovi vabanemise korral sinna elama
minna, vaid sooviks jääda elama XXXX. Siin tal aga kindlat elukohta ei ole, kuna ta ei soovi tütrega,
kelle juures ta varasemalt elas, suhelda ning tütar on avaldanud, et tal ei ole võimalik isale ei elukohta
ega materiaalset tuge pakkuda. Seega oleks ainsaks võimaluseks peatumine XXXX aadressil asuvas
XXXX, mida ei saa aga pidada kriminaalhoolduse läbiviimist võimaldavaks elukohaks.
Tähelepanuta ei saa jätta ka asjaolu, et Aleksander Solovjov on küll sõltuvusprobleemi käsitleva
programmi läbinud, aga ei pea end alkoholisõltlaseks, kuivõrd tarvitas enda sõnul nagu normaalsed
inimesed. Väidetavalt saab ta alkoholi kahjulikkusest aru, aga on siiski otsustanud tarvitamist jätkata,
kuna see on lubatud- tuleb vaid end kontrolli ja piire teada. Samas on olemas andmed, et just
viimasega on Aleksander Solovjovil raskusi, kuivõrd viimase kuriteo, s.o vanglast põgenemise tingis
just Aleksander Solovjovi soov alkoholi tarvitada. Lisaks sellel kaldub puudulike
suhtlemisoskustega Aleksander Solovjov alkoholijoobes vägivaldsusele.
Ta on varasemalt olnud kriminaalhooldusel olles olnud kriminaalhoolduse nõuete rikkumise tõttu
tagaotsitav, samuti on teda varem ennetähtaegselt vabastatud, kuid karistus tuli uuesti täitmisele
pöörata, kuna ta rikkus talle pandud kohustust mitte tarvitada alkoholi ja narkootikume.
Arvestades asjaolu, et Aleksander Solovjov ei suuda näha põhjus-tagajärg seoseid ning keskendub
pigem lühiajalistele lahendustele, tagajärgedele mõtlemata, on võimatu hinnata, kas enda sõnul
„vanglast väsinud“ Aleksander Solovjov suudaks oma elu edaspidi seaduskuulekalt elada. Eriti
võttes arvesse asjaolu, et tal on käesoleval ajal mitmeid kehtivaid distsiplinaarkaristusi, mis näitab,
et tal on ka range järelevalve tingimustes probleeme enesedistsipliiniga.
Kohus arvestab ka riskihindamise tulemust. Vangla, kes ei toeta Aleksander Solovjovi tingimisi
ennetähtaegset vabastamist, hindab uue üldise korduva kuriteo toimepanemise tõenäosuseks 2 aasta
jooksul 45% ja vägivaldse kuriteo toimepanemise tõenäosuseks 54%.
Seega tuleb asuda seisukohale, et mõningased positiivsed momendid ei kaalu üles negatiivseid
aspekte, mistõttu on Aleksander Solovjovi tingimisi ennetähtaegne vabastamine põhjendamatu ja ta
tuleb jätta vabastamata.


Madis Kägu
kohtunik
/allkirjastatud digitaalselt/




                                                    4

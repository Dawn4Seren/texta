                                                                                      1-15-8924




                            KOHTUMÄÄRUS
Kohus                                 Tallinna Ringkonnakohus, kriminaalkolleegium

Määruse tegemise aeg ja koht          30. märts 2016, Tallinn, kirjalik menetlus

Kriminaalasja number                  1-15-8924

Kohtukoosseis                         Orvi Tali, Pavel Gontšarov ja Ivi Kesküla

Vaidlustatud kohtulahend              Harju Maakohtu 29. veebruari 2016. a määrus, millega
                                      jäeti Andres Kilumets vangistusest tingimisi enne tähtaega
                                      vabastamata

Kaebuse esitaja ja kaebuse liik       süüdimõistetu Andres Kilumets (ik 36208050019;
                                      viibimiskoht Tallinna Vangla), määruskaebus



RESOLUTSIOON

1. Jätta esitatud määruskaebus rahuldamata ja Harju Maakohtu 29. veebruari 2016. a
määrus muutmata.

2. KrMS § 187 lg 2 alusel välja mõista Andres Kilumetsalt (ik 36208050019)
määruskaebemenetluses osutatud õigusabi eest kaitsjale makstud tasu katteks riigieelarve
tuludesse 48 (nelikümmend kaheksa) eurot. Makseinfo koos arveldusarvete ja viitenumbriga
menetluskulude tasumiseks edastatakse Andres Kilumetsale eraldi dokumendina.



Edasikaebamise kord
Määruse peale saab advokaadi vahendusel esitada määruskaebuse Riigikohtule Tallinna
Ringkonnakohtu kaudu 15 päeva jooksul alates päevast, mil kaebuse esitaja sai vaidlustatavast
kohtumäärusest teada või pidi teada saama.


ASJAOLUD JA MENETLUSE KÄIK
1. Harju Maakohtu 16.11.2015. a otsusega tunnistati Andres Kilumets süüdi KarS § 199 lg 2 p
9 - § 25 lg 2 järgi ning karistuseks mõisteti 4 kuud vangistust. KrMS § 238 lg 2 alusel vähendati
mõistetavat põhikaristust ühe kolmandiku võrra ja ärakandmisele kuuluvaks karistuseks mõisteti
2 kuud ja 20 päeva vangistust. KarS § 64 lg 1 ja § 65 lg 2 alusel suurendati uue kuriteo eest
mõistetavat karistust Pärnu Maakohtu 10.09.2015. a otsusega mõistetud karistuse ärakandmata osa



                                                                                            1(4)
                                                                                      1-15-8924

– vangistus 5 kuud a 27 päeva – võrra ja liitkaristuseks mõisteti 8 kuud ja 17 päeva vangistust.
Karistuse kandmise algus oli 21.09.2015 ja lõpp on 07.06.2016.

2. Tallinna Vangla esitas 02.02.2016 Harju Maakohtule materjalid kinnipeetava A. Kilumetsa
tingimisi enne tähtaega vangistusest vabastamiseks.

3. A. Kilumets taotleb kohtult tingimisi ennetähtaegset vangistusest vabastamist. Tallinna
Vangla toetab A. Kilumetsa tingimisi ennetähtaegset vabastamist, prokurör ei toeta kinnipeetava
tingimisi ennetähtaegset vabastamist.

Maakohtu seisukoht
4. Harju Maakohus jättis 29.02.2016 määrusega A. Kilumetsa tingimisi ennetähtaegselt
vangistusest vabastamata, leides, et tema vabastamine oleks ennatlik.
Maakohus märkis, et A. Kilumets kannab vangistust liitkaristusena teise astme kuritegude –
süstemaatiliste varguste ja kehalise väärkohtlemise – eest. A. Kilumets on kriminaalkorras
karistatud seitsmel korral, vanglas viibib neljandat korda. A. Kilumets pani katseajal toime uued
kuriteod. Kriminaalhooldusametniku arvamuse kohaselt ei ole kinnipeetaval vabanemisel
lähedaste toetust, samuti puudub tal elukoht. Kinnipeetav on elanud sotsiaalmajas, kuid seoses
alkoholi kuritarvitamise ja lõhkumisega sai nädalase sotsiaalmajas viibimise keelu. A. Kilumets
eitab probleeme alkoholiga ning on keeldunud AA gruppi minemast. Vangla iseloomustuse
kohaselt on A. Kilumetsa käitumine vanglas halb, ta on ähvardanud ametnikku vägivallaga,
kinnipeetav kaldub pooldama kuritegelikke hoiakuid. Jätkuv kuritegude toimepanemine,
sealhulgas katseajal, kinnitab, et A. Kilumets ei ole teinud mingeid järeldusi oma varasemast
õigusvastasest käitumisest ning seega ei ole tema suhtes varem kohaldatud karistused täitnud KarS
§ 56 lg-s 1 sätestatud karistuse eesmärki – mõjutada süüdlast edaspidi hoiduma süütegude
toimepanemisest.
Vanglamaterjalide kohaselt on kinnipeetaval probleeme alkoholi tarvitamisega, kuid kinnipeetav
ise sõltuvust ei tunnista. Vangla leiab, et arvestades A. Kilumetsa minevikku, on risk
probleemideks seoses alkoholi tarvitamisega säilinud. Kinnipeetav soovib loobuda kuritegelikust
käitumisest, kuid vangla hinnangul võib arvestades kinnipeetava suhtumist ja varasemat käitumist
sellises motivatsioonis pigem kahelda. Vabanemisel ei ole kinnipeetaval kindlat elu- ja töökohta.
Maakohtu hinnangul ei sobi A. Kilumets kriminaalhooldusele, sest juba ainuüksi kindla elukoha
puudumise tõttu ei ole käitumiskontrolli kohaldamine võimalik. Piisava sissetuleku ja töökoha
puudumine ning sellest tingituna liigse sisustamata aja olemasolu, samuti vähene materiaalne
kindlustatus ning alkoholisõltuvus võivad maakohtu hinnangul viia uute kuritegude
toimepanemiseni.
Maakohtul ei kujunenud veendumust, et A. Kilumets oleks asunud paranemise teele ning
vabanedes ei jätkaks oma kuritegelikku käitumist. Maakohus leidis, et A. Kilumetsa vabastamine
ei oleks kooskõlas õiguskorra kaitsmise huvide ja ühiskonna üldise õiglustundega.

Määruskaebus
5. Harju Maakohtu 29.02.2016. a määruse peale esitas A. Kilumets vaided, mis on maakohtu
poolt ringkonnakohtule edastatud ning nende sisust tulenevalt käsitleb ringkonnakohus neid
määruskaebusena.

5.1. Kaebuses märgib A. Kilumets, et ta ei ole rahul tehtud määrusega ja toimunud
kohtuprotsessiga. Samuti leiab kaebaja, et maakohtu kohtunik on olnud ebapädev ja ebaõiglane.
Kaebaja palub läbi viia uus avalik kohtuistung advokaadi ja tema enda juuresolekul ning soovib
istungile kutsuda ka tütre ja lapselapse.


                                                                                            2(4)
                                                                                        1-15-8924



5.2. Määratud tähtaja jooksul esitas ringkonnakohtule oma seisukoha A. Kilumetsa kaitsja Siim
Mõistlik.
Kaitsja selgitab, et süüdimõistetu avaldas 17.03.2016 kohtumisel kaitsjale, et tema vastuväide
(vähemalt osaliselt) Harju Maakohtu 29.02.2016 määrusele seisneb selles, et Harju Maakohus on
ebaõigesti tuvastanud, et tema suhtes esineb jätkuvalt kuritegude toimepanemise oht ning
kinnipeetava isikust tulenevalt puudub võimalus käitumiskontrolli kohaldamiseks (elukoha
puudumise tõttu).
Kaitsja hinnangul tuleb arvestada, et isik taotles tingimisi ennetähtaegset vabastamist ilma
elektroonilise valveta. Kaitsja möönab, et ka käitumiskontrolli kui tingimisi ennetähtaegse
vabastamise ühe õigusjärelmi rakendamisel on mitmed kontrollnõuded seotud isiku elukohaga.
Tulenevalt tsiviilseadustiku üldosa seaduse § 14 lg 1 on füüsilise isiku elukohaks koht kus isik
alaliselt või peamiselt viibib. Tulenevalt Tallinna Linnavalitsuse 28.06.2006 määruse nr 61 § 5
sätestatust on Tallinn kohustatud tagama ilma kindla eluasemeta Tallinnas viibivale isikule
öömajateenuse ning läbi aktiivsete tegevuste suunama isikut ka uut elukohta leidma. Juhul, kui
isikul on vanglas viibimise ajal lõppenud õiguslik alus oma eelneva elukoha kasutamiseks, siis on
isikul võimalik kasutada eelpool kirjeldatud teenuse raames ajutist majutuskohta, mis on käsitletav
isiku elukohana TsÜS § 14 lg 1 tähenduses. Samuti on isikul võimalik taotleda sotsiaalpinda.
Samale seisukohale on asutud ka Tallinna Vangla seisukohas. Seega ei ole kaitsja hinnangul
põhjendatud isiku ennetähtaegselt vabastamata jätmine üksnes põhjusel, et isik on kaotanud enne
vangistamist kasutatud elukoha.
Kaitsealune ei nõustunud ka kohtu järeldusega tema ühiskonnaohtlikkuse hindamisel. Ühe
riskitegurina on nii kohus kui Tallinna Vangla märkinud alkoholi sõltuvust ning sissetuleku
puudumist. Süüdimõistetu on kohtuistungil kinnitanud, et ta hoiduks vabaduses viibides alkoholi
tarvitamast ning legaalse sissetuleku hankimiseks soovib tegeleda ettevõtlusega oma ettevõtte OÜ
C kaudu või otsida tuge tööturuteenustest. Seega on kaitsja hinnangul süüdimõistetul positiivne
tegevusplaan oluliste riskide maandamiseks ning õiguskuulekana püsimisel.
Kaitsja hinnangul tuleks süüdimõistetu kaebust lahendades arvestada muuhulgas ka sellega, et
vangistusest tingimisi ennetähtaegsel vabastamisel isiku käitumiskontrollile allutamise üheks
eesmärgiks on ka aidata vabanenul pärast kinnipidamiskohast vabanemist ületada vabasse ellu
tagasipöördumise raskusi ja vähendada uue kuriteo toimepanemise riski. Arvestades asjaolu, et
süüdimõistetu vangistuse tähtaeg saabub juba käesoleva aasta suvel ning vangistusest vabanedes
ei kohaldu temale mitte ühtegi piirangut ega kohustust, siis oleks kriminaalpoliitiliselt pigem
arukas süüdimõistetu siiski vabastada tingimisi ennetähtaegselt ja käitumiskontrollile allutatult.
Veelgi enam on see oluline arvestades asjaolu, et vangistuse lühiajalisuse tõttu ei ole
süüdimõistetule koostatud ka vangla poolt ka individuaalset täitmiskava, mis üldjuhtudel just ongi
taasühiskonnastamise protsessi aluseks. Süüdimõistetu tingimisi ennetähtaegset vabastamist on
toetanud ka vangla.


RINGKONNAKOHTU SEISUKOHT
6. Seonduvalt kaebuse esitaja taotlusega arutada asja uuesti avalikul kohtuistungil, märgib
ringkonnakohus, et KrMS § 390 lg 3 kohaselt vaatab ringkonnakohus määruskaebuse läbi
kirjalikus menetluses, kui sama paragrahvi lõikes 4 ei ole sätestatud teisiti. Antud juhul ei esine
KrMS §-st 4 tulenevaid erisusi. Ringkonnakohus on 22.03.2016. a määrusega määranud
määruskaebuse läbivaatamise kirjalikus menetluses ning andnud pooltele sellest tulenevalt tähtaja
oma kirjalike seisukohtade esitamiseks.




                                                                                              3(4)
                                                                                        1-15-8924

7. Ringkonnakohus, vaadanud läbi toimiku materjalid, esitatud määruskaebuse ja kaitsja
seisukoha, leiab, et määruskaebus tuleb jätta rahuldamata.

7.1. Maakohtu määrusest nähtuvalt on kohus kaalunud kõiki KarS § 76 lg-s 4 nimetatud aluseid
ning leidnud, et ennetähtaegne vabastamine ei ole õigustatud. Maakohtu määrus on põhjendatud
ja seaduslik ning puudub igasugune alus asuda seisukohale, et maakohtu kohtunik on olnud
ebapädev ja ebaõiglane.

7.2. Nõustuda tuleb kaitsja seisukohas märgituga, et Tallinna linn on kohustatud tagama ilma
kindla eluasemeta Tallinnas viibivale isikule öömajateenuse ning läbi aktiivsete tegevuste
suunama isikut ka uut elukohta leidma. Samas nähtub aga kaitsja poolt viidatud määruse § 5 lg-
test 1 ja 2, et öömajateenus on ajutise peavarju andmine, mis kindlustab isikule voodikoha ja
pesemisvõimaluse ning öömajad on avatud õhtust hommikuni, minimaalselt 12 tundi. Seega ei saa
öömaja teenust kasutada päevasel ajal, mistõttu ei ole kriminaalhooldajal vajadusel võimalik
teostada kontrolli kriminaalhooldusnõuete (nt alkoholitarvitamise keelu järgimine) täitmise üle.
Nagu maakohus juba märkis, on kinnipeetav varasemalt elanud ka sotsiaalmajas, kuid seoses
alkoholi kuritarvitamise ja lõhkumisega sai nädalase sotsiaalmajas viibimise keelu. Eeltoodust
tulenevalt peab ka ringkonnakohus ennetähtaegse vabastamise vastu rääkivatest argumentidest
oluliseks just kindla elukoha puudumist. Seda enam, et kohtule esitatud materjalidest nähtuvalt on
A. Kilumets kuriteod, mille eest ta hetkel karistust kannab, toime pannud olukorras, kus ta oli
kodutu ja töötu. Sissekirjutus oli tal aadressil XXXXX XX-X, XXXXXXXXX, XXXXX
XXXXXXX, kuid faktiline elukoht tal puudus. Seega on A. Kilumetsa varasemad elutingimused
soodustanud kuritegude toimepanemist.

7.3. Samas peab ringkonnakohus oluliseks märkida, et maakohus ei ole A. Kilumetsa vangistusest
tingimisi ennetähtaegset vabastamata jätmist põhjendanud üksnes asjaoluga, et isikul ei ole
vabanemisjärgselt kindlat elukohta.
A. Kilumetsa ennetähtaegse vabastamise vastu räägib seegi, et ta on korduvalt kriminaalkorras
karistatud ning rikkunud ka kriminaalhoolduse nõudeid, pannes vahetult pärast
kriminaalhooldusele allutamist toime uued varavastased kuriteod. Ringkonnakohus möönab, et
karistusaja lõpuni on jäänud lühike aeg ning pikema aja vältel käitumiskontrollile allutamine võiks
olla üldjuhul põhjendatud, kuid antud juhul kaalub käitumiskontrollile allutamise positiivse külje
üles asjaolu, et isik ei ole varasemalt suutnud käitumiskontrolli ajal seaduskuulekalt käituda.
Maakohus on põhjendatult viidanud ka A. Kilumetsa kehtivatele distsiplinaarkaristustele.
Distsiplinaarkaristuste olemasolu või puudumine on üks asjaoludest, mille alusel hinnata seda, kas
karistuse kandmise ajal on isiku hoiakud muutunud ning kuivõrd ta suudab kehtestatud normidest
kinni pidada. A. Kilumetsal on kehtivad distsiplinaarkaristused, mis määrati talle 04.01.2016 (sh
3 ööpäeva kartserit). Kinnipeetava raske distsipliinirikkumine karistuse kandmise ajal ei sisenda
ringkonnakohtule veendumust, et kinnipeetav on teinud vanglakaristusest vastavad järeldused ja
käitub vabaduses õiguskuulekalt. Vangla iseloomustuse kohaselt on A. Kilumetsa käitumine
vanglas halb, ta on ähvardanud ametnikku vägivallaga ning kaldub pooldama kuritegelikke
hoiakuid. Uue kuriteo toimepanemise tõenäosus järgmise 2 aasta jooksul on vangla hinnangul
59%.
Lisaks eeltoodule puudub A. Kilumetsal vabaduses lähedaste toetus ning tal on olnud probleeme
alkoholiga. Ringkonnakohut ei veena A. Kilumetsa maakohtu istungil antud kinnitused, et ta
hoiduks vabaduses viibides alkoholi tarvitamast ning legaalse sissetuleku hankimiseks soovib
tegeleda ettevõtlusega või otsida tuge tööturuteenustest. Kriminaalhooldaja arvamusest nähtub, et
A. Kilumets ise ei tunnista oma alkoholiprobleeme ning on varasemalt keeldunud AA-gruppi



                                                                                              4(4)
                                                                                       1-15-8924

minemast. Vangla iseloomustuse kohaselt on A. Kilumets vestluse käigus ka öelnud, et ei kavatsegi
tööle minna, kuna see on ajaraiskamine.

7.4. Ennetähtaegne karistuse kandmiselt vabastamine eeldab KarS § 76 lg 4 kohaselt seda, et
esinevad mingid süüdimõistetut iseloomustavad positiivsed arengud, tänu millele on võimalik
vabastada ta – küll tingimisi – karistusest varem kui selle nägi ette karistuse mõistnud kohus.
Kohtukolleegium leiab, et Harju Maakohus on oma määruses KarS § 76 lg-s 4 nimetatud asjaolusid
arvesse võtnud ning põhjendanud, miks ennetähtaegne vabastamine ei ole õigustatud. Maakohtu
määrus ei ole vastuolus seadusega, seega puudub alus vaidlustatud kohtumääruse tühistamiseks
määruskaebuses esitatud argumentidel. Asjaolu, et vangla toetab kinnipeetava ennetähtaegset
vabastamist, ei ole kohtu jaoks siduv. Kohtu jaoks ei oma tähtsust vangla seisukoht ise, vaid
argumendid, millele see seisukoht tugineb.

8. Eelnevast lähtuvalt ning juhindudes KrMS § 337 lg 1 p-st 1 ja §-st 390 jätab ringkonnakohus
vaidlustatud Harju Maakohtu 29.02.2016 määruse muutmata ja määruskaebuse rahuldamata.

9. A. Kilumetsa kaitsja vandeadvokaadi abi S. Mõistlik on esitanud taotluse osutatud õigusabi
eest tasu saamiseks. Tasu suurus on taotluse kaitsealusega vanglas kohtumise ja kaitsja seisukoha
koostamise eest (1 tund) kokku 40 eurot, millele lisandub käibemaks 20 %, s.o 8 eurot, kokku 48
eurot. Ringkonnakohus leiab, et esitatud taotlus on põhjendatud ja tasu suurus kooskõlas Eesti
Advokatuuri juhatuse 15. detsembri 2009. a otsusega (muudetud 15. septembri 2015. a otsusega)
kinnitatud korraga. Juhindudes RÕS § 21 lg-st 3, KrMS § 175 lg 1 p-st 4 ning RÕS § 21 lg 3 alusel
kehtestatud riigi õigusabi osutamise eest makstava tasu arvestamise aluste, maksmise korra ja
tasumäärade ning riigi õigusabi osutamisega kaasnevate kulude hüvitamise ulatuse korrast, tuleb
Advokaadibüroo Vares & Mõistlik OÜ-le välja mõista riigieelarvest eraldatud vahendite arvel 48
eurot. KrMS § 187 lg 2 alusel tuleb A. Kilumetsalt välja mõista kaitsjatasu katteks riigieelarve
tuludesse 48 eurot.



   (allkirjastatud digitaalselt)   (allkirjastatud digitaalselt)   (allkirjastatud digitaalselt)
             Orvi Tali                  Pavel Gontšarov                     Ivi Kesküla




                                                                                              5(4)

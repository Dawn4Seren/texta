                           KOHTUMÄÄRUS
Kohus                               Tartu Ringkonnakohus

Määruse tegemise aeg ja koht        28. jaanuar 2016, Tartu (kirjalik menetlus)

Kriminaalasja number                1-12-9461

Kohtukoosseis                       Maarika Kuusk, Aarne Sarjas, Mati Kartau

Vaidlustatud kohtulahend            Tartu Maakohtu (Jõgeva kohtumaja) 12. jaanuari 2016
                                    määrus süüdimõistetu vangistusest tingimisi enne tähtaega
                                    vabastamata jätmise kohta
Kaebuse esitaja ja kaebuse liik     Süüdimõistetu John Clark Kallase (John Clark Kallas,
                                    endise nimega Rivo Fuchs, isikukood 39211172716) kaitsja
                                    advokaat Heiki Kuningas, määruskaebus

RESOLUTSIOON

1.      Tartu Maakohtu (Jõgeva kohtumaja) 12. jaanuari 2016 määrus jätta muutmata.
2.      Määruskaebus jätta rahuldamata.
3.      Välja maksta Advokatuurile eraldatud eelarveliste vahendite arvelt Advokaadibüroo
        Objartel&Partnerid kaudu 120 eurot (sealhulgas käibemaks 20 eurot) advokaat Heiki
        Kuningale tema poolt määruskaebemenetluses John Clark Kallasele riigi õigusabi
        osutamise eest.
3.1     Mõista John Clark Kallaselt välja menetluskulu, s.o kaitsja tasu advokaat Heiki
        Kuningase poolt osutatud õigusabi eest 120 eurot riigituludesse.
3.2     John Clark Kallasel tasuda väljamõistetud summa Rahandusministeeriumi
        arveldusarvele         SEB      nr      EE891010220034796011,       Swedbank   nr
        EE932200221023778606, Danske Bank AS Eesti filiaal nr EE403300333416110002 või
        Nordea Bank Finland PLC Eesti filiaal nr EE701700017001577198 ning märkida
        viitenumber 2800049858 ja selgitus „John Clark Kallas, 1-12-9461, kohtukulud.“
3.3     Kohtukulud tasuda 30. päeva jooksul käesoleva määruse jõustumisest arvates. Kui
        rahalised nõuded ei ole täies ulatuses tähtaegselt tasutud, suunatakse nõuded
        täitemenetluse läbiviimiseks kohtutäiturile täitemenetluse seadustikus sätestatud
        korras.

Edasikaebamise kord:
Edasikaebamise kord: KrMS § 384 lg 2 ja § 387 lg 1 kohaselt võib määrusele esitada
määruskaebuse Tartu Ringkonnakohtule prokuratuur, advokaadist kaitsja või advokaadi
vahendusel teised kohtumenetluse pooled viieteistkümne päeva jooksul alates päevast, mil isik
sai vaidlustatud määrusest teada või pidi teada saama.

ASJAOLUD JA MENETLUSE KÄIK

1.      Viru Maakohtu 04.10.2012 otsusega tunnistati John Clark Kallas süüdi KarS § 121 järgi
(22.10.2011 kuriteoepisood) ja teda karistati 1 kuu pikkuse vangistusega. KarS § 65 lg 1 alusel
moodustati tema liitkaristuseks kohtuotsuste kogumis Viru Maakohtu 16.11.2011 otsusega 9 aastat 7
kuud vangistust. Viru Maakohtu sama, s.o 04.10.2012 otsusega tunnistati John Clark Kallas süüdi
KarS § 121 järgi teiseski kuriteoepisoodis (17.06.2012 episood) ja tema karistuseks mõisteti 3 kuud
vangistust. KarS § 65 lg 2 alusel suurendati karistust Viru Maakohtu 16.11.2011 otsusega mõistetud
karistuse võrra ja liitkaristuseks John Clark Kallasele kujunes 9 aastat 10 kuud vangistust.
Kinnipeetava karistusaeg algas 18.11.2008 ja lõpeb 18.09.2018.

2.     Tartu Maakohtu 12.01.2016 määrusega jäeti John Clark Kallas tingimisi enne tähtaega
vangistusest vabastamata. Kohus leidis, et kinnipeetava vabastamist ei võimalda tema varasem
elukäik, kuriteo asjaolud ja osaliselt ka tema käitumine karistuse kandmise ajal.

2.1    Eelmärgitud seisukohta põhistades märkis maakohus kõigepealt ära, et John Clark Kallast on
kriminaalkorras karistatud viiel korral ning ta kannab vanglas liitkaristust kehaliste väärkohtlemiste,
süütamise ja omavolilise sissetungi, aga ka grupiviisilise röövimise ja mõrva eest. Edasi pidas
kohus oluliseks seda, et John Clark Kallas jätkas vägivaldset käitumist ka vangistuses. Ta on
korduvalt olnud vägivaldne kaaskinnipeetavate suhtes ja süüdanud ka kaaskinnipeetava voodi.
Kohtu hinnangul järeldub John Clark Kallase kuritegude asjaoludest, et agressiivne, ettearvamatu ja
vägivaldne käitumine on talle omane. Sellist käitumisviisi ei ole muutnud ei karistused ega
vangistuses viibimine. Temal kehtivate distsiplinaarkaristuste puudumine näitab aga küll seda, et
piisava soovi korral on John Clark Kallas suuteline oma käitumist muutma.

MÄÄRUSKAEBUS

3.      Kohtumääruse peale esitas määruskaebuse John Clark Kallase kaitsja, taotledes lahendi
tühistamist. Oma seisukohta põhistab advokaat H. Kuningas järgmiselt.

3.1    Kaitsja leiab, et kohus on omistanud liigset tähendust tema kaitsealuse minevikule, jättes
ebaseaduslikult arvesse võtmata tema praeguse käitumise. Siinkohal rõhutab advokaat esmalt, et
John Clark Kallas pani kuriteod toime alaealisena (v.a viimase kuriteo ajal), kuritegudest on möödas
umbes neli aastat ja kinnipeetaval puuduvad kehtivad distsiplinaarkaristused. Viimasest asjaolust
järeldab kaitsja, et John Clark Kallas on oma käitumises teinud suure positiivse hüppe ning soov
õiguskuulekaks eluks on tal tõsimeeli olemas. Järgmiseks toonitab advokaat H. Kuningas veel, et
kinnipeetava vabanemisjärgsed elutingimused on head ja ta on nõus alluma elektroonilisele valvele.
Tahe järgida sellist täiendavat kontrollkohustust näitab John Clark Kallase suhtumist ja hoiakuid
õiguskuulekusse. Veel märgib kaitsja, et alahinnata ei tohi ka kriminaalhoolduse mõju isikule.

3.2    Viimaseks viitab kaitsja Tartu Maakohtu 03.09.2015 määrusele kriminaalasjas nr 1-14-1614,
kus kohus vabastas kinnipeetava vangistusest tingimisi enne tähtaega elektroonilise valve alla.
Advokaadi hinnangul on John Clark Kallase osas täheldatavad aga isegi rohkemad positiivsed
asjaolud.

RINGKONNAKOHTU SEISUKOHT JA PÕHJENDUSED

4.     Ringkonnakohus nõustub maakohtuga, et kinnipeetav John Clark Kallase tingimisi enne
tähtaega vanglast vabastamine ei ole põhjendatud. Kuivõrd esimese kohtuastme vastavad
põhistused on selged, asjakohased ja piisavad, kasutab kriminaalkolleegium KrMS § 342 lg 3 p-st 1
tulenevat õigust jätta esimese astme kohtu määruse põhiosa asjaolud kordamata ja lisab omapoolsed
seisukohad vaid määruskaebuse väidete osas.

5.     Ringkonnakohus märgib, et seisukoht jätta John Clark Kallas karistust edasi kandma, ei
tähenda, nagu oleksid kohtud jätnud piisava tähelepanuta kinnipeetava käitumises viimasel ajal
2                                                 2
täheldatavad positiivsed muudatused, teda vabaduses ees ootavad n-ö hüved ning tema valmisoleku
alluda kriminaalhooldusele ja elektroonilisele valvele. Nimetatud asjaolusid on arvestanud
maakohus ning need võtab olulise teabena arvesse ka apellatsioonikohus. Samas on esimene
kohtuaste edasiselt, otsustamaks kinnipeetava karistuse eesmärkide täidetuse üle, asjakohaselt
arvestanud ka John Clark Kallase varasemat elukäiku, kuritegude asjaolusid ning tema isiku kohta
käivat teavet (s.o süü suurus, isikuomadused). Nagu maakohus on tuvastanud, selguvad siin nii
süüdimõistetu korduvad karistused, tema kuritegusid läbiv vägivaldne iseloom kui kuritegude
toimepanemine ka vangistuse tingimustes. Eelloetletu ei võimalda aga ka ringkonnakohtu hinnangul
asuda kaebepoole soovitavale veendumusele, et kinnipeetav suudab ja on piisavalt motiveeritud
käituma edasiselt seaduskuulekalt ning seda juba rohkem kui kaks ja pool aastat enne temale
mõistetud karistusaja lõppu. Seega on maakohtu otsustus John Clark Kallase tingimisi enne
tähtaega vangistusest vabastamata jätmises põhjendatud.

6.      Määruskaebuses sisalduva viite Tartu Maakohtu 03.09.2015 määrusele nr 1-14-1614 jätab
apellatsioonikohus lähemalt käsitlemata. Seda põhjusel, et kohtud saavad arutada ja seisukoha võtta
vaid konkreetse kinnipeetava tingimisi enne tähtaega vangistusest vabastamise põhjendatuse (või
põhjendamatuse) osas, hinnates selleks KarS § 76 lg-s 4 toodud asjaolusid kogumis. Viide teisele
kohtukaasusele siinjuures relevantne ei ole.

7.     Eelnevast lähtuvalt ja juhindudes KrMS §-st 390 ja § 337 lg 1 p-st 1 jätab ringkonnakohus
vaidlustatud kohtumääruse muutmata ja määruskaebuse rahuldamata.

8.      John Clark Kallase kaitsja advokaat H. Kuningas esitas koos määruskaebusega taotluse riigi
õigusabi tasu suuruse ja riigi õigusabi kulude hüvitamise ulatuse kindlaksmääramiseks. Taotluse
kohaselt võttis kaitsjal maakohtu määruse analüüsimine ja edasikaebuse koostamine aega kaks ja
pool tundi, mille eest ta soovib tasu summas 120 eurot (sh käibemaks 20 eurot). Ringkonnakohus
leiab, et kaitsja taotlus on põhjendatud ja tuleb rahuldada. Kuna kriminaalkolleegium teeb KrMS §
337 lg 1 p-s 1 nimetatud lahendi, jääb eelmärgitud menetluskulu KrMS § 187 lg 2 alusel John Clark
Kallase kanda.

    /allkiri/                                 /allkiri/                                 /allkiri/

Maarika Kuusk                               Aarne Sarjas                              Mati Kartau




3                                               3

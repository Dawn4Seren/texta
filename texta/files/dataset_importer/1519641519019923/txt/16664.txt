                       KOHTUMÄÄRUS
Kohus                           Harju Maakohus

Määruse tegemise aeg ja koht    03.05.2016.a Tallinn, Liivalaia kohtumaja

Kohtuasja nr                    1-14-3519

Kohtunik                        Eha Popova

Kohtuistungisekretär            Julia Senkevitš

Kohtuasi                         Vangla materjalid Rain Kanneli (Kannel) tingimisi enne
                                tähtaega vangistusest vabastamiseks

Süüdimõistetu                   Rain Kannel (ik 38811220230) viibib Vanglas

Kohtuistungi toimumise aeg,     26.04.2016.a Tallinn      Liivalaia   kohtumaja,   avalik
                                kaugkohtuistung
koht


RESOLUTSIOON

1. Vabastada Rain Kannel karistuse kandmisest tingimisi enne tähtaega katseajaga 6
(kuus) kuud ning määrata ta selleks tähtajaks Vangla Pärnu kriminaalhooldusosakonna
juhataja poolt määratud kriminaalhooldusametniku järelevalve alla.
2. KarS § 76 lg 5 alusel allutada Rain Kannel katseajal KarS §-s 75 sätestatud
käitumiskontrollile ning kohustada teda järgima KarS § 75 lg 1 p 1 -6 sätestatud
kontrollnõudeid:
   1) elama kohtu määratud alalises elukohas XXX;
   2) ilmuma kriminaalhooldaja määratud ajavahemike järel kriminaalhooldusosakonda
       registreerimisele;
   3) alluma kriminaalhooldaja kontrollile oma elukohas ning esitama talle andmeid oma
       kohustuste täitmise ja elatusvahendite kohta;
   4) saama kriminaalhooldusametnikult eelneva loa elukohast lahkumiseks Eesti
       territooriumi piires kauemaks kui viieteistkümneks päevaks;
   5) saama kriminaalhooldusametnikult eelneva loa elu-, töö- või õppimiskoha
       vahetamiseks;
   6) saama kriminaalhooldusametnikult eelneva loa Eesti territooriumilt lahkumiseks ja
       väljaspool Eesti territooriumi viibimiseks.
                                                2
3. Kohaldada Rain Kanneli suhtes käitumiskontrolli ajal KarS § 75 lg 2 p 2, 4, 5, 7 ja 8
sätestatud kohustusi:
- mitte tarvitada alkoholi;
- asuda tööle või võtta end Töötukassas arvele 2 (kahe) nädala jooksul peale vanglast
vabanemist;
- pöörduda vanglast vabanemisel 1 (ühe) kuu jooksul psühhiaatri poole ja läbida
alkoholismivastane ravi ning esitada kriminaalhooldajale sellekohane tõend;
- mitte suhelda talle teadaolevalt kriminaalkorras karistatud isikutega;
- osaleda sotsiaalprogrammis.
4. Rain Kannelile määratud katseaja ja käitumiskontrolli kulgemist arvestada alates
kohtumääruse jõustumisest.
5. Rain Kannel vabastada määruse jõustumisel.

Määrus saata teadmiseks vanglale, prokurörile, kriminaalhooldusosakonnale ja süüdimõistetule.

Edasikaebamise kord
Määrusele saab esitada 15 päeva jooksul määruskaebuse Harju Maakohtule.

Asjaolud ja kohtumääruse põhjendused

 Vangla esitas Harju Maakohtule materjalid kinnipeetava Rain Kanneli tingimisi enne tähtaega
vangistusest vabastamiseks.

Pärnu Maakohtu Paide kohtumaja 13.06.2014.a kohtuotsusega tunnistati Rain Kannel süüdi KarS
§ 199 lg 2 p 8 järgi ning mõisteti karistuseks 1 aasta vangistust ja KarS § 213 lg 1 järgi ning
mõisteti karistuseks 8 kuud vangistust. Juhindudes KarS § 64 liideti karistused üksikkaristustest
raskeima suurendamise teel ja liitkaristuseks mõisteti 1 aasta 2 kuud vangistust. KarS § 74 lg 1
alusel jäeti mõistetud vangistus tingimisi täielikult täitmisele pööramata, kui Rain Kannel ei pane
18 kuulise katseaja jooksul toime uut tahtlikku kuritegu ja täidab katseaja jooksul KarS § 75 lg 1
p 1-6 järgi ettenähtud kontrollnõudeid. Karistuse kandmise aja algust arvati alates 13.06.2014.a.
Pärnu Maakohtu 03.07.2015.a määrusega pöörati              Rain Kannelile Pärnu Maakohtu Paide
kohtumaja 13.06.2014.a kohtuotsusega mõistetud karistus 1 aasta ja 2 kuud vangistust täitmisele.
Kohtumäärus jõustus 21.07.2015.a.

Karistuse kandmise algus oli 04.09.2015.a ja lõpp on 04.11.2016.a.

Rain Kanneli kohta kinnipidamisasutuses koostatud iseloomustusest nähtub, et ta on alates
09.11.2015 hõivatud vangla majandusstöödel ja osaleb alates 09.02.2016 programmis
„Eluviisitreening“. Distsiplinaarkaristusi ei ole. Vangla toetab R. Kanneli tingimisi
ennetähtaegset vabastamist.

Rain Kanneli kohta kriminaalhoolduses koostatud iseloomustusest nähtub, et kinnipeetav
asub vabanemisel elama oma ema XXXjuurde XXX. Kinnipeetava ema on nõus teda
vabanemisel materiaalselt toetama. Vabanemisel töökohta ei ole.

Rain Kannel taotleb kohtult tingimisi ennetähtaegset vanglast vabastamist. Kriminaalkorras
karistatud kahel korral, vanglas esimest korda. Kannab karistust varguse eest. Varasemalt
karistatud raske tervisekahjustuse tekitamise eest. Algselt mõisteti praegune karistus tingimisi,
kuid rikkus kontrollnõudeid ja karistus pöörati täitmisele. On aru saanud alkoholi halvast
mõjust ja on nõus ravile minema ja nõustus täiendavate lisakohustustega. Kuna omab 40%
töövõimetust, siis proovib leida sobiva töö vastavalt võimetele.
                                                3
Abiprokurör Silja Seeder esitas kirjaliku seisukoha, mille kohaselt prokurör toetab Rain
Kanneli tingimisi ennetähtaegset vabastamist. Rain Kannel kannab karistus varguse eest, vanglas
viibib esimest korda. Negatiivne asjaolu on, et kannab liitkaristust, kuivõrd pani katseajal toime
varguse. Vabaduses oli probleemiks alkohol. Vangistuses rikkumised puuduvad, töötab vanglas
majandustöödel ja osaleb sotsiaalprogrammis. Juhul, kui kohus otsustab Rain Kanneli
ennetähtaegselt vabastada, siis prokurör nõustub kriminaalhooldaja ettepanekuga vabastamise
tingimuste osas.

Kohus, tutvunud esitatud materjalide ja prokuröri kirjaliku seisukohaga ning ära kuulanud
kinnipeetava ja kaitsja arvamuse, leiab, et Rain Kanneli võib vangistusest tingimisi
ennetähtaegselt vabastada.

Tingimisi enne tähtaega vangistusest vabastamise otsustamisel arvestab kohus kuriteo
toimepanemise asjaolusid, süüdlase isikut, varasemat elukäiku ning käitumist karistuse kandmise
ajal, samuti tema elutingimusi ja neid tagajärgi, mida võib süüdlasele kaasa tuua tingimisi enne
tähtaega karistusest vabastamine. Seega võtab kohus taotluse läbivaatamisel arvesse kõik Rain
Kanneli isikut iseloomustavad andmed – tema käitumist nii kuriteo toimepanemisele eelnenud
ajal, sellel ajal ning sellele järgnenud perioodil.

Rain Kannel on kahel korral kriminaalkorras karistatud, vanglas on esimest korda. Kohus
arvestab, et kinnipeetav on suutnud karistuse kandmise ajal käituda korrektselt, mida kinnitab
distsiplinaarkaristuste puudumine. Sellest järeldab kohus, et kinnipeetav püüdleb õiguskuuleka
elu poole ning ta on võimeline kehtivaid reegleid austama ning neist kinni pidama. Samuti võib
sellest järeldada, et praegune vangistus on pannud Rain Kanneli mõistma, et toimepandud
kuritegudele järgnevad tema igapäevast elu ja heaolu oluliselt piiravad tagajärjed ning ta on enda
õigusvastasest käitumisest ka vajalikud järeldused teinud. Kohus leiab, et kinnipeetavale võib
anda võimaluse näidata, et ta on suuteline õiguskuulekalt käituma. Kohus usub, et vastavat tuge
saab kinnipeetav ka läbi kriminaalhoolduse, kuna kriminaalhooldusseaduse § 1 lg 1 kohaselt
valvatakse kriminaalhoolduse käigus kriminaalhooldusaluse käitumise ja temale kohtu või
prokuröri poolt pandud kohustuste täitmise järele ning soodustatakse kriminaalhooldusaluse
sotsiaalset kohanemist eesmärgiga mõjutada teda hoiduma kuritegude toimepanemisest. Kohtu
hinnangul võimaldab Rain Kanneli tingimisi ennetähtaegne vabastamine kohaldada tema üle
käitumiskontrolli ning seeläbi teostada järelevalvet väljaspool kinnipidamisasutust,
kindlustamaks positiivseid muutusi, andes samas Rain Kannelile võimaluse tõestada, et ta on
asunud paranemise teele ning on võimeline edaspidi järgima seaduskuulekat eluviisi. Katseajal
on võimalik hinnata kinnipeetava püüdlusi oma elu korraldamisel, samuti kehtivate tavade ja
reeglite järgimisel.

Pärast vabanemist on Rain Kannelil olemas ka kindel elukoht ja lähedaste toetus ning ta on
nõustunud kriminaalhooldusega, saades aru selle vajalikkusest ja kasulikkusest. Kõik need
asjaolud aitavad kohtu hinnangul kaasa kinnipeetava edaspidisele õiguskuulekale käitumisele
ning ühiskonnas aktsepteeritavate hoiakute ja tõekspidamiste omaksvõtmisel. Kinnipeetava
ennetähtaegset vabastamist toetavad ka vangla ja prokurör. Kohus usub, et süüdimõistetu on
nüüdseks teinud karistusest vastavad järeldused ning oskab edaspidises elus käituda
normikohaselt.

Eha Popova
Kohtunik

                          KOHTUOTSUS
                              EESTI VABARIIGI NIMEL

Tsiviilasja number                2-15-17451

Kohus                             Tallinna Ringkonnakohus

Otsuse tegemise aeg ja koht       07.09.2016, Tallinn

Kohtukoosseis                     Reet Allikvere, Ande Tänav, Kaupo Paal

Tsiviilasi                        AG hagi OÜ PESUTEHNIKA vastu osanike
                                  19. augusti 2015 koosoleku otsuste tühisuse
                                  tuvastamiseks või kehtetuks tunnistamiseks
Vaidlustatud kohtulahend          Harju Maakohtu 20.05.2016 otsus

Kaebuse esitaja ja kaebuse liik   OÜ PESUTEHNIKA apellatsioonkaebus

Tsiviilasja hind                  3 500 eurot
apellatsioonimenetluses

Menetlusosalised ja nende         Hageja: AG (isikukood XXXXXXXXXX, elukoht
esindajad                         XXX), lepinguline esindaja Kalle Oja
                                  Kostja: OÜ PESUTEHNIKA (registrikood 10404773,
                                  asukoht Masina 22, 10144 Tallinn), seaduslik esindaja
                                  juhatuse liige ML, lepinguline esindaja Ingridt
                                  Allemann

                                  Kirjalik menetlus
Menetluse liik

RESOLUTSIOON
  1. Harju Maakohtu 20.05.2016 otsus jätta muutmata ja apellatsioonkaebus
     rahuldamata.
  2. Jätta rahuldamata OÜ PESUTEHNIKA apellatsioonkaebuses esitatud taotlus
     uute tõendite lisamiseks.

Menetluskulude jaotus
  1. Apellatsiooniastme menetluskulud jätta kostja OÜ PESUTEHNIKA kanda.
  2. Mõista kostjalt OÜ PESUTEHNIKA hageja AG kasuks välja menetluskulud 480
      eurot.


                                                                                      1
   3. Mõista kostjalt OÜ PESUTEHNIKA hageja AG kasuks välja viivis
      menetluskulude summalt 480 eurot VÕS § 113 lõike 1 teises lauses sätestatud
      määras alates käesoleva lahendi jõustumisest kuni menetluskulude täieliku
      tasumiseni.


Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada
teise menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse.
Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlusega, annab kohus mõistliku tähtaja pärast
menetlusabi andmise taotluse lahendamist, kui taotlust ei olnud esitatud põhjendamatult või
tähtaja pikendamise eesmärgil. See ei välista menetlustähtaja ennistamist.

Hagiavalduse asjaolud ja hageja nõue
19.11.2015 esitas AG (hageja) Harju Maakohtule hagi OÜ PESUTEHNIKA (kostja) vastu,
paludes tuvastada kostja 19. augusti 2015 osanike koosolekul vastuvõetud otsuste tühisus,
millega kutsuti tagasi juhatuse liige VS ja valiti juhatuse liikmeks VK või teise võimalusena
tunnistada vaidlustatud otsused kehtetuks.

Hagiavalduse kohaselt on kostja osaühing, mille osakapital on jaotatud kaheks võrdseks osaks
– neist üks kuulub hagejale ja teine MPV-le (teine osanik). Hageja sai äriregistrist teada, et on
toimunud muudatus kostja juhatuse koosseisus, aga hagejale ei olnud teatatud kostja osanike
koosoleku toimumisest. Äriregistrist saadud andmetest selgus, et juhatuse kooseisu muutmise
kannete aluseks on väidetavalt 19. augustil 2015 toimunud kostja osanike koosoleku otsused.
Kuigi protokolli järgi oli 19. augusti 2015 koosolek korduv, siis ei olnud hageja saanud kutset
sellele ega ka eelmisele väidetavalt 5. augustiks 2015 kokku kutsutud koosolekule, samuti ei
edastatud hagejale koosolekute päevakordi ega otsuste eelnõusid. Tulenevalt eelnevast on
hagejale teadmata, kes kutsus kokku 5. ja 19. augusti 2015 koosolekud. Kostjale oli teada
hageja tegelik aadress, samuti muud sidevahendite andmed, mille kaudu oleks saanud
hagejale koosolekutest teatada, teine osanik on ilmselgelt pahatahtlikult soovinud üksi
otsustada kostja juhtimise olulisi küsimusi ja määrata ise juhatusse talle sobiva isiku. Hageja
leidis, et neil asjaoludel on vaidlustatud otsused tühised koosoleku kokkukutsumise korra
olulise rikkumise tõttu või teise võimalusena kehtetud, sest need on vastuolus koosoleku
kokku kutsumist ja osaühingu juhtimist reguleeritavate sätetega.

Menetluskulud palus hageja panna kostja kanda. Menetluskulude nimekirja kohaselt on kulud
kokku 1356 eurot, millest 1056 eurot (11 h eest määraga 96 eurot tunnis) on esindaja tasu ja
300 eurot riigilõiv hagi esitamisel. Hageja palus kohustada kostjat tasuma hüvitatavatelt
menetluskuludelt viivist võlaõigusseaduse (VÕS) § 113 lg-s 1 ette nähtud ulatuses.

Kostja vastuväited
Kostja palus jätta hagi rahuldamata ja menetluskulud hageja kanda. Menetluskulude nimekirja
ega vastuväiteid hageja nimekirjale kostja ei esitanud.
                                                                                               2
Kostja peamised vastuväited hagile olid järgmised. Kostja saatis hagejale kutsed 5. ja
19. augusti 2015 koosolekutele osanike nimekirja kantud aadressil, mis ühtib kostja
aadressiga. Hageja osanikuna peab ise hoolitsema selle eest, et osanike nimekirja oleks kantud
kohane aadress. Kuna hageja ei ilmunud 5. augusti 2015 koosolekule, siis oli teine osanik
pädev 19. augusti 2015 koosolekul üksi otsuseid vastu võtma. Hageja pole kunagi varem ka
tundnud huvi kostja majandustegevuse ega juhtimise vastu.

Maakohtu otsus
20.05.2016 otsusega rahuldas Harju Maakohus hagi, tuvastades, et kostja osanike
19. augusti 2015 koosolekul vastuvõetud otsused, millega kutsuti tagasi juhatuse liige VS ja
valiti juhatuse liikmeks VK, on tühised. Menetluskulud jättis kohus kostja kanda ja määras
need rahaliselt kindlaks. Kohus mõistis kostjalt hageja kasuks välja menetluskulude hüvitise
summas 1356 eurot (sh riigilõiv 300 eurot ning vajalik ja põhjendatud õigusabikulu 1056
eurot). Kohus määras, et hüvitatavatelt menetluskuludelt tuleb kostjal tasuda hagejale viivist
VÕS § 113 lg 1 teises lauses sätestatud määras alates otsuse jõustumisest kuni
menetluskulude hüvitamiseni.

Pooled tõid esile järgmised asjaolud, mille vastaspool võttis omaks või mille vaidlustamise
tahe ei nähtu tema avaldustest, ja mille kohus luges TsMS § 231 lg-te 2 ja 4 ning viidatud
tõendite alusel tuvastatuks. Kostja on osaühing, mille osanikud on hageja ja teine osanik (tl 6–
7, 69–70). Kostja osanike 5. ja 19. augusti 2015 koosolekutel osales ainult teine osanik ja
võttis 19. augusti 2015 koosolekul üksi vastu vaidlustatud otsused (tl 8–13). Vaidlustatud
otsuste alusel on tehtud kanded äriregistrisse (tl 6–7). Kostja nimel saadeti 27. juulil
ja 10. augustil 2015 AS Eesti Post vahendusel hageja nimele tähtkirjad kostja enda aadressil,
mida hageja ei saanud kätte (tl 55–56).

Vaidlustatud otsuste tühisuse tuvastamise nõude õiguslik alus on hageja esile toodud
asjaoludel äriseadustiku (ÄS) § 177¹ lg 1 koosmõjus §-ga 172¹. ÄS § 177¹ lg 1 esimene lause
sätestab mh, et osanike otsus on tühine, kui rikuti oluliselt otsuse teinud osanike koosoleku
kokkukutsumise korda. ÄS § 172¹ võimaldaks tühisust vältida, kui koosolekul osalesid kõik
osanikud või puudujad otsuse hiljem heaks kiitsid. Käesolevas asjas ei väida kumbki pool
eelviidatud nn heastavate asjaolude esinemist. Järelikult sõltub esimese alternatiivina esitatud
tühisuse tuvastamise nõude lahendamine vastusest küsimusele, kas vaidlusaluse koosoleku
kokkukutsumisel rikuti selleks ette nähtud korda, mis tuleneb seadusest ja kostja põhikirjast.
Seega saab kohus kontrollida, kas kostja järgis koosoleku kokkukutsumisel seaduses ette
nähtud koda.

Kostja väidab, et ta saatis hagejale teated 5. ja 19. augusti 2015 koosolekute kohta aadressile,
mis on kantud hageja aadressina osanike nimekirja. Kostja ei toonud esile ega tõendanud
saadetud teadete sisu. Hageja väidab, et teated ega muud seaduses nõutud dokumendid ei
olnud nõuetekohased. Seega pidi kostja oma vastuväidete edukuseks tooma esile ja tõendama,
millised dokumendid ta hagejale 5. ja 19. augusti 2015 koosolekute kokkukutsumiseks saatis.
Kuna kostja esitas tõendeid ainult kahe tähtkirja saatmise, mitte aga nende sisu kohta, siis ei
tuvasta kohus, et hagejale oleks saadetud 5. ja 19. augusti 2015 koosolekute kohta teated,
milles on näidatud osanike koosoleku toimumise aeg, koht ja päevakord ning koht või
osaühingu kodulehe aadress, kus on võimalik tutvuda otsuste eelnõudega ja põhjendustega,
samuti muud koosolekuga seonduvalt tähtsust omavad asjaolud. Kostja nimel saadetud
27. juuli ja 10. augusti 2015 kirjad ei oleks vastavalt 5. ja 19. augusti 2015 koosolekutest
teatamiseks ka tähtaegsed. ÄS § 172 lg 1 kolmanda lause järgi peab teade olema saadetud
selliselt, et see tavalise edastamise korral jõuaks adressaadini vähemalt üks nädal enne

                                                                                              3
koosoleku toimumist (vt tähtaja kulgemise ja arvestamise kohta nt Riigikohtu otsus
tsiviilasjas nr 3-2-1-6-03, p 13 esimene lõik).

Postiseaduse § 27 lg 2 p 7 järgi määratakse postisaadetise edastamise tähtaeg üldjuhul
postiteenuse osutaja tüüptingimustes. Kohus luges TsMS § 231 lg 1 tähenduseks üldtuntuks
postiteenuse osutaja AS Eesti Post universaalse postiteenuse tüüptingimuste sisu (vt
https://www.omniva.ee/public/files/failid/universaalse-postiteenuse-tuuptingimused-kiri-era-est-
ee-new.pdf, vrd Riigikohtu 20. detsembri 2007. aasta otsus tsiviilasjas nr 3-2-1-129-07, p 7
kolmas lõik ja selles viidatud varasem praktika). Samuti on üldtuntud kalendri sisu, st päeva
osutumine töö- või puhkepäevaks.

Eelmises lõigus viidatud tüüptingimuste p 11.6.3 näeb ette, et riigisisesed tähtsaadetisena
edastatavad kirisaadetised toimetatakse kätte saaja elu- või asukohas hiljemalt postisaadetise
üleandmise päevale ülejärgneval tööpäeval. Kostja nimel anti kirjad üle 27. juulil ja
10. augustil 2015, st nende kättetoimetamist saab eeldada vastavalt 29. juulil ja
12. augustil 2015. Kummalgi juhul ei jäänud kavandatud koosolekuni tervet nädalat käesoleva
punkti esimeses lõigus viidatud tähtaja arvestamise reeglite järgi.

Kostja väidab, et ta saatis koosolekute teated hagejale aadressil, mis on kantud hageja
aadressina osanike nimekirja. Selle väite lükkas hageja edukalt ümber tõendades, et
2014. aasta majandusaasta aruandes oli osanike nimekirja märgitud hageja nime juurde kostja
enda aadressist erinev aadress (tl 67–70). Lisaks on edukas hageja väide, et kostjale oli teada
hageja tegelik aadress ja sidevahendite andmed töölepingust (tl 37–41) ja täitemenetlusest
(tl 42–45). Samuti tuvastab kohus, et kostja juhatus suhtles varasemalt hagejaga e-kirja teel
(tl 46) ja kostja teisele osanikule oli juba enne vaidlusaluseid koosolekuid teada hageja
esindaja andmed (tl 47).

ÄS § 172 lg 1 kolmanda lause kohaselt saadab juhatus osanike koosoleku toimumise teate
osaniku tegelikule aadressile, kui osaühing seda teab või peab teadma. Kuna kohus tuvastas
eelnevas, et kostjale ja tema juhatusele oli eelnevalt teada hageja tegelik aadress, siis on kostja
põhjendamatult jätnud sellel koosolekute kohta teated saatmata. Riigikohus leidis tsiviilasja
nr 3-2-1-65-08 otsuse p-s 26, et juriidilise isiku osanikud, aktsionärid või liikmed, samuti
juriidilise isiku juhtorganite liikmed peavad tsiviilseadustiku üldosa seaduse (TsÜS) § 32
kohaselt omavahelistes suhetes järgima hea usu põhimõtet ja arvestama üksteise õigustatud
huve ning see kehtib ka osanike koosoleku kokkukutsumisel. Heas usus toimimise kohustuse
õiguste teostamisel ja kohustuste täitmisel sätestab ka TsÜS § 138 lg 1 (vt ka 29. oktoobri
2008. aasta otsus tsiviilasjas nr 3-2-1-74-08, p 15 kolmas lõik ja 19. novembri 2008. aasta
otsus tsiviilasjas nr 3-2-1-99-08, p 14 neljas lõik). Kostja teine osanik ei järginud 5. ja
19. augusti 2015 koosolekutel hea usu põhimõtet.

Kuna kostja ei tõendanud, et hagejale oleks üldse saadetud teateid 5. ja 19. augusti 2015
koosolekute kohta ning 27. juuli ja 10. augusti 2015 kirjad on saadetud hilinenult, aga ka
ebakohasel aadressil, siis rikkus kostja viidatud koosolekute kokkukutsumisel oluliselt ÄS
§ 172 lg-d 1 ja 2. See rikkumine toob ÄS § 177¹ lg 1 esimese lause kolmanda alternatiivi ja
ÄS § 172¹ teise lause järgi kaasa vaidlustatud otsuste tühisuse. ÄS § 178 lg 6 sätestab, et kui
kehtetuks tunnistatud otsuse alusel oli tehtud kanne äriregistrisse, saadab kohus otsuse
ärakirja äriregistri pidajale kande muutmiseks. ÄS § 177¹ lg 4 järgi kohaldatakse otsuse
tühisuse tuvastamise kohtumenetluses ms vastavalt ÄS § 178 lg 6. Seetõttu tuleb saata
käesoleva otsuse ärakiri pärast jõustumist äriregistrit pidavale Tartu Maakohtule.



                                                                                                 4
Menetluskulud jättis kohus TsMS § 162 lg 1 alusel kostja kanda ja määras kindlaks rahaliselt.
Kohus leidis, et hageja esindaja tasumäär ja ajakulu menetluses osalemiseks on olnud vajalik
ja põhjendatud. Samuti oli kohtu hinnangul vajalik riigilõivu tasumine hagi esitamisel. Kostja
ei esitanud hageja taotlusele vastuväiteid. Kohus leidis, et seega saab kohus hageja taotluse
rahuldada.

Apellatsioonkaebus
20.06.2016 esitatud apellatsioonkaebuses palub kostja tühistada Harju Maakohtu 20.05.2016
otsuse ja teha asjas uue otsuse, millega jätta hagi tervikuna rahuldamata ja mõlema
kohtuastme menetluskulud hageja kanda.

Kaebuse kohaselt ei vasta maakohtu otsuse resolutsioon TsMS § 442 lg 5 nõuetele, kuna see
ei ole täidetav. Kostja hinnangul ei ole võimalik taastada VS juhatuse liikme volitusi tema
tahte vastaselt. Arvestades, et VS ise ei ole vaidlustanud oma tagasikutsumist kostja juhatuse
liikmest (19.08.2015 osanike otsust), samuti lisaks asjaolu, et VS on teinud avalduse juhatuse
liikmest tagasikutsumise kohta enne 19.08.2015 ning faktiliselt ei ole täitnud alates 2015
juunikuust enam juhatuse liikme volitusi, ei ole võimalik VS juhatuse liikme volituste
taastamine. Kohtul ega äriregistril ei ole seadusest tulenevat pädevust juhatuse liikme
valimiseks, vaid selline õigus on üksnes osanikel ja sedagi vastaval VS nõusolekul. Sellist
nõusolekut ei ole menetluses esitatud. Samuti ei ole hageja taotlenud kohtult ÄS § 184 lg 6
alusel VS juhatuse liikmeks määramist kohtu korras. VS ei ole ka kohtuasja menetluse
kaasatud.

Maakohus ei ole TsMS § 368 lg 1 kohaselt tuvastanud hageja õiguslikku huvi õigussuhte
puudumise või olemasolu tuvastamiseks. Hageja ei ole hagiavalduses väitnud, et oleks
soovinud juhatusse mõnda teist isikut ja oleks hääletanud osanike koosolekul VK juhatuse
liikmeks valimise vastu või poolt. Otsusest ei nähtu, milles seisnes hageja õiguslik huvi VS
juhatuse liikme volituste taastamiseks. VS on edastanud 30.04.2015 edastanud äriregistrile
kirjaliku avalduse, milles palub taandada end PESUTEHNIKA OÜ juhatuse liikme
kohustustest alates 31.03.2014. VK volitused juhatuse liikmena on äriregistri kande kohaselt
lõppenud 03.03.2016 seoses tagasikutsumisega. Eeltoodu tõttu ei ole maakohtu otsus täidetav.

Apellatsioonkaebuses esitas kostja taotluse uute tõendite vastuvõtmiseks, milles palus võtta
vastu kaebusele lisatud väljavõte äriregistri andmebaasist ja kaks VS avaldust, kuivõrd need
omavad olulist tähendust asja õigeks lahendamiseks.

Vastus apellatsioonkaebusele
Hageja palub jätta apellatsioonkaebuse rahuldamata, maakohtu otsuse muutmata ja määrata
kindlaks menetluskulude rahaline suurus ning mõista kostjalt hageja kasuks välja
apellatsioonimenetluses kantud menetluskulud summas 576 eurot ja viivis menetluskuludelt
menetluskulude suurust kindlaks tegeva lahendi jõustumisest kuni täitmiseni VÕS § 113 lg-s
1 ettenähtud ulatuses.

Ringkonnakohtu seisukoht
Kolleegium leiab, et Harju Maakohtu 20.05.2016 otsus on seaduslik ja põhjendatud otsuses
toodud motiividel. Kuna kolleegium nõustub täielikult maakohtu põhjendustega, siis ei pea
vajalikuks neid tulenevalt TsMS § 654 lg-st 6 korrata.

TsMS § 652 lg 1 p 1 kohaselt võtab ringkonnakohus apellatsioonkaebuse läbivaatamisel ja
lahendamisel aluseks esimese astme kohtus tuvastatud faktilised asjaolud niivõrd, kuivõrd
puuduvad kahtlused vastavate faktiliste asjaolude tõendamise menetluse või protokolli
                                                                                            5
õiguspärasuse või ebapiisava ulatuse kohta ja ringkonnakohus ei pea nimetatud asjaolude uut
tuvastamist vajalikuks. Maakohus ei ole tsiviilasja menetlemisel rikkunud menetlusõiguse
norme ega kohaldanud ebaõigesti materiaalõigust.

Vastates apellatsioonkaebuses toodud väidetele märgib ringkonnakohus järgmist.
Apellatsioonkaebuses leiab kostja, et maakohtu otsus ei ole täidetav ja et kohus ei ole
põhistanud tuvastusnõude aluseks olevat õigustatud huvi. Sisulisi vastuväiteid
apellatsioonkaebus ei sisalda. Ringkonnakohus nimetatud väidetega ei nõustu ning nõustub
hagejaga selles, et tuvastushagi osas tehtud otsus ei peagi olema otse täidetav – tegemist on
teatud väidet kinnitava otsusega, milles puudub otsene kohustav juhis pooltele. Hageja on
hagiavalduses ka esile toonud õigustatud huvi kostja 19.08.2015 osanike koosoleku otsuse
tühisuse tuvastamiseks. Osaühingu osanikul on põhjendatud õiguslik huvi tuvastada, kas ilma
tema osaluseta kostja osanike üldkoosolek oli pädev uut juhatuse liiget valima.

Ringkonnakohus leiab, et apellatsioonkaebuses esitatud taotlus uute tõendite vastuvõtmiseks
tuleb jätta rahuldamata TsMS § 652 lg 3 p-de 2 ja 3 alusel. Kostja ei ole toonud esile mõjuvat
põhjust, miks apellatsioonkaebusele lisatud VS 28.08.2014 teadet ja 31.03.2014 avaldust ei
olnud võimalik esitada maakohtus.

Ülaltoodu alusel ei anna ükski apellatsioonkaebuses toodud väide alust kaevatava otsuse
tühistamiseks või muutmiseks. Apellatsioonkaebus tuleb jätta rahuldamata.

Menetluskulud
Apellatsiooniastme menetluskulud tuleb jätta TsMS § 171 lg 1 kohaselt kostja kanda.

Vastavalt TsMS § 174 lõikele 1 määrab menetluskulude rahalise suuruse menetluskulude
jaotuse alusel vajalikus ja põhjendatud ulatuses kindlaks asja menetlev kohus samas
tsiviilasjas, millega seoses kulud tekkisid.

Vastuses apellatsioonkaebusele esitas hageja menetluskulude nimekirja, mille kohaselt on
hageja menetluskuluks apellatsioonimenetluses kulu lepingulisele esindajale kokku 576 eurot
koos käibemaksuga. Menetluskulude nimekirjast nähtuvalt on hageja lepinguline esindaja
osutanud hagejale apellatsioonimenetluses õigusabi kokku 6 tunni ulatuses tunnitasuga 80
eurot, millele lisandub käibemaks, s.o 96 eurot tunnis koos käibemaksuga. Õigusabi
osutamisel on tehtud järgmised toimingud: apellatsioonkaebuse analüüs – 1h; nõupidamine
kliendiga, kus töötati välja hageja positsioon – 1h ja apellatsioonkaebusele vastuse
koostamine – 4h. Hageja kinnitas, et kõik kulud on kantud seoses käesoleva
kohtumenetlusega ja et hageja füüsilise isikuna ei ole käibemaksukohuslane ega saa tekkinud
kuludelt käibemaksu tagasi nõuda, mistõttu on nimekirjas toodud kulud arvestatud
käibemaksuga. Samuti palus hageja kohustada kostjat tasuma menetluskuludelt viivist
menetluskulude suurust kindlaks tegeva lahendi jõustumisest kuni täitmiseni VÕS § 113 lg-s
1 ettenähtud ulatuses.

Ringkonnakohus leiab, et hageja lepingulise esindaja Kalle Oja tunnitasu 96 eurot koos
käibemaksuga ei saa esindaja kvalifikatsiooni arvestades pidada käesoleval juhul ülemäära
suureks. Hinnates hageja lepingulise esindaja kulude vajalikkust ja põhjendatust leiab
ringkonnakohus, et hageja lepingulise esindaja ajakulu 4 tundi vastuse koostamiseks
apellatsioonkaebusele ei saa pidada põhjendatuks, arvestades, et kaebuse sisuline osa on
kokku ca 3,5 lehel, millest ca 1 lk moodustab hageja menetluskulude nimekiri. Riigikohus on
lahendi nr 3-2-1-77-14 p-s 12 asunud seisukohale, et menetluskulude kindlaksmääramise
avalduse koostamise ja selle kohtule esitamise näol ei ole tegemist põhjendatud ja vajaliku
                                                                                            6
kuluga TsMS § 175 lõike 1 mõttes, kuna see ei nõua õigusalaseid eriteadmisi ja neid saab
kohtule esitada menetlusosaline ka ise. Arvestades eeltoodut, kaebusele koostatud vastuse sisu
ja mahtu ning asjaolu, et tegemist ei ole mahuka ega keeruka vaidlusega, peab
ringkonnakohus apellatsioonkaebusele vastuse koostamise põhjendatud ajakuluks mitte enam
kui 3 tundi. Ülejäänud hagejale õigusabi osutamisel tehtud toimingud on ringkonnakohtu
hinnangul hageja õiguste efektiivseks kaitseks vajalikud ning nende kulu tuleb kostjalt hageja
kasuks välja mõista.

Arvestades eeltoodut peab ringkonnakohus hageja õigusabikulu apellatsioonimenetluses
põhjendatuks kokku 5 tunni ulatuses, mis arvestades hageja lepingulise esindaja tunnitasu
suurust (96 eurot koos käibemaksuga) on kokku 480 eurot (5h x 96). Vastavalt hageja
taotletule tuleb TsMS § 177 lg 4 alusel kostjalt hageja kasuks välja mõista ka viivis
hüvitamisele kuuluvatelt menetluskuludelt alates menetluskulude suurust kindlakstegeva
lahendi jõustumisest kuni lahendi täitmiseni VÕS § 113 lg 1 teises lauses ettenähtud määras.



(allkirjastatud digitaalselt)       (allkirjastatud digitaalselt)        (allkirjastatud digitaalselt)
Reet Allikvere                      Ande Tänav                           Kaupo Paal




                                                                                              7

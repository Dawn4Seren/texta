                            KOHTUMÄÄRUS
Kohus                              Tallinna Ringkonnakohus

Tsiviilasja number                 2-16-8738

Määruse tegemise aeg ja koht       16.11.2016, Tallinn

Kohtunik                           Liis Arrak, Ele Liiv, Kaupo Paal

Tsiviilasi                         Eesti Haigekassa hagi MS vastu tervisekahjustuste
                                   tekitamisega seotud kahju hüvitamise nõudes
Vaidlustatud kohtulahend           Harju Maakohtu 15.09.2016 määrus hagi läbivaatamata
                                   jätmiseks
Kaebuse esitaja ja kaebuse liik    Eesti Haigekassa määruskaebus

Menetlusosalised ja nende          Hageja Eesti Haigekassa (registrikood 74000091), lepinguline
esindajad                          esindaja Pille Pihler
                                   Kostja MS (isikukood XXXXXXXXXX), lepinguline esindaja
                                   vandeadvokaat Imbi Seimar
Menetluse liik                     Kirjalik menetlus

RESOLUTSIOON
  1. Jätta Harju Maakohtu 15.09.2016 määrus muutmata ja Eesti Haigekassa
     määruskaebus rahuldamata.
  2. Eesti Haigekassa taotlus määruskaebuselt tasutud riigilõivu tagastamiseks jääb
     rahuldamata.

Edasikaebamise kord
Määruse peale võib esitada määruskaebuse Riigikohtule 15 päeva jooksul käesoleva määruse
kättesaamisest.

Asjaolud
1. Eesti Haigekassa (hageja) esitas 03.06.2016 Harju Maakohtule hagi MS (kostja) vastu
tervisekahjustuste tekitamisega seotud kahju hüvitamise nõudes. Hagiavalduse kohaselt tekitas MS
26.08.2013 tervisekahjustusi ravikindlustatud isikule kokku summas 322,24 eurot. Hageja esitas
tagasinõude, mida kostja pole vabatahtlikult hüvitanud.

2. Vastuses hagiavaldusele kostja tunnistas hagi ja võttis selle kohe õigeks, paludes jätta
menetluskulud hageja kanda. Kostja selgitas, et sai hageja nõudest ja kohtumenetlusest teada
vanaema kaudu 06.09.2016. Kostja ei põhjustanud oma käitumisega hagi esitamist, kuna kostjal
puudus teadmatusest võimalus täita hageja nõuet vabatahtlikult.
3. 14.09.2016 esitas hageja kohtule hagi tagasivõtmise avalduse seoses kostja poolt nõude
rahuldamisega pärast hagi esitamist eelmenetluses.

Hageja palus jätta menetluskulud TsMS § 168 lg 5 alusel kostja kanda, kuna hageja püüdis enne
hagiavalduse esitamist edastada nõudeavalduse kosjale. Hageja kasutas rahvastikuregistris olevaid
elukoha ja sidevahendite aadresse ja muid võimalusi nõudeavalduse edastamiseks. Hageja kasutas
temale teadaolevaid võimalusi ja tegi kõik endast oleneva, et kostjale nõudeavaldus kätte toimetada.

Hageja saatis 27.01.2016 kostjale nõudeavalduse tähitud kirjaga kriminaalasjas märgitud elukoha
andmetest lähtudes aadressil XXX ning 17.02.2016 rahvastikuregistris esitatud elukoha aadressile
XXX. Nõudeavaldused tähitud kirjadega tagastati hagejale hoiutähtaja möödumisel. 17.02.2016
saatis hageja nõudeavalduse ka kostja rahvastikuregistris esitatud sidevahendi aadressile XXX.
Kuna kostja tähitud kirju ei nõudnud ja laekumist ei toimunud, saatis hageja 07.03.2016 kostjale
nõudeavalduse lihtkirjaga. Kuna nõude laekumist ei toimunud ikkagi, saatis hageja 11.04.2016
kostjale meeldetuletuse nr 5-3.4/8777 nõude tasumiseks e-posti aadressile ja rahvastikuregistri
aadressile.

Kostja ei ole taganud rahvastikuregistris oma elukoha ja sidevahendite andmete õigsust või ei
reageerinud AS Eesti Post poolt kostjale jäetud tähitud kirja teatisele, et nõudeavaldus kätte saada.
Hagi esitamine oli seega põhjustatud kostja käitumisest.

Maakohtu määrus
4. 15.09.2016 määrusega jättis maakohus hagi läbi vaatamata seoses hagi tagasivõtmisega ning
menetluskulud hageja kanda. Menetluskulude suurust maakohus kindlaks ei määranud.

5. TsMS § 424 lg 1 kohaselt võib hageja kuni eelmenetluse lõpuni hagi kostja nõusolekuta tagasi
võtta. Hagi tagasivõtmise korral jätab kohus kooskõlas TsMS § 423 lg 1 p-ga 2 hagi läbi vaatamata.

Hageja esitas hagi tagasivõtmise avalduse enne eelmenetluse lõpetamist. Eeltoodust lähtudes tuleb
jätta hagi läbi vaatamata.

6. Vastavalt TsMS § 168 lg-le 2 kannab hageja menetluskulud, kui hagi jäetakse läbi vaatamata või
kui menetlus lõpetatakse määrusega ja sama paragrahvi lõigetest 3-5 ei tulene teisiti. Hageja
selgitas, et ta võttis hagi tagasi seoses kostja poolt nõude omaks võtmisega ja nõude rahuldamisega
pärast hagi esitamist eelmenetluses. Hageja selgituste kohaselt peaksid menetluskulud jääma kostja
kanda, sest hagi esitamine oli põhjustatud kostja käitumisest (TsMS § 168 lg 6).

Hageja poolt kirjeldatud asjaolud ei kinnita, et hagi esitamine oli põhjustatud kostja käitumisest.
Kostja selgitas, et sai esitatud nõudest teadlikuks alles 06.09.2016 vanaema kaudu ja nimetatud
asjaolu ühtib kohtuistungi sekretäri poolt 06.09.2016 koostatud telefonogrammiga (tl 55). Samuti ei
ole hageja esitatud tõenditest näha, et varasemalt oleks kordagi õnnestunud kostjale nõudeavaldust
kätte toimetada. Seega ei esine TsMS § 168 lõigetes 3-5 toodud asjaolusid ega ka TsMS § 168 lg 6
asjaolusid ning menetluskulud tuleb jätta hageja kanda.

Määruskaebus
7. Hageja palub maakohtu määruse tühistada menetluskulude jaotuse osas ja teha uus määrus,
millega jätta menetluskulud kostja kanda. Ringkonnakohtu menetluskulud palub hageja jätta samuti
kostja kanda, sh tasutud riigilõivu 50 eurot, või tagastada tasutud riigilõiv määruskaebuse esitajale
ja jätta kostja kulud tema enda kanda.

8. Maakohus on ekslikult leidnud, et ei esine TsMS § 168 lg 6 asjaolusid, kusjuures maakohus ei

                                                                                              2(5)
ole oma seisukohta põhjendanud (TsMS § 465 lg 2 p 8).

Kostja võttis koheselt hagi õigeks ja kostja andis oma käitumisega põhjust hagi esitamiseks. Kostja,
tekitades teisele isikule tervisekahjustusi ja saades selle eest 25.06.2014 otsusega nr 1-14-4462
karistada ning sama otsusega kandes teise kannatanu tervisekahjustustega tekitatud kulud pidi
arvestama, et ka teistel tervisekahjustusi saanud isikutel võivad kaasneda tervisekahjustuste raviga
kulutused. Kostja pidi olema valmis selleks, et talle hakatakse esitama ja talle saadetakse
tervisekahjustuste raviga seotud kulude hüvitamise nõudeid. Kostja pidi eeldama, et kui muid
aadresse tema kohta kätte saada ei ole, siis toimetatakse nõudeavaldus talle tema
rahvastikuregistrijärgsele aadressile. Kostja oma andmete õigsuse eest vastutajana ei ole taganud
andmete õigsust.

Hageja saatis kättesaamise tagamiseks nõudeavalduse kostjale kuuel korral erinevatel aadressidel:
kahel korral tähitud kirjaga, kahel korral lihtkirjaga ja kahel korral e-kirjaga. Arvestades nõude
suurust, täiendavaid kulusid ja kostja poolt hagejaga mittekontakteerumist, ei olnud mõistlik
rohkem kirju saata, sest saatmine ei oleks andnud soovitud tulemust.

Tsiviilkohtumenetluse seadustikus sätestatud menetlusdokumentide kättetoimetamise võimalused
hagejal puuduvad. Maakohtu määrusest nähtub, et maakohus sai 06.09.2016 kontakti kostja
vanaemaga, mitte kostjaga, mis omakorda tõendab, et maakohtul ei õnnestunud kostjale
menetlusdokumente kätte toimetada vaatamata samadele elukoha andmetele, mis olid hageja
käsutuses. 08.09.2016 kostja vastusest nähtub, et kostja ei ole kohtule teatanud, et tema andmed
oleks ebaõiged ega ole teatanud üldse oma andmeid. Seega võib asuda seisukohale, et hagejale
varasemalt teada olnud kostja andmed olid õiged.

Hageja tegi mõistlikke pingutusi nõudeavalduse kostjale kätte toimetamiseks ja need pingutused
ebaõnnestusid kostjast tulenevatel põhjustel, mistõttu hageja ei oleks saanud muul viisil kui hagi
esitamisega oma nõuet rahuldada.

9. Hageja on 14.09.2016 avalduses viidanud ja tõendanud, et kostja rahuldas hageja nõude peale
hagi esitamist. Kui maakohus leidis, et ei esine TsMS § 168 lg 6 kohaldamise eeldusi, siis oleks
kohus pidanud kohaldama TsMS § 168 lg 2. Kohtumäärusest nähtub, et maakohus on hinnanud
TsMS § 168 lg 2 kohaldamiseks sättes toodud eeldusi, kuid eelduste mitteesinemine või esinemine
on jäänud põhjendamata.

10. Ekslik on maakohtu seisukoht, et ei esine TsMS § 168 lg-s 4 ja lg-s 5 toodud asjaolu - hagi
tagasivõtmine seetõttu, et kostja on nõude pärast hagi esitamist rahuldanud. Kui kostja ei oleks
nõuet rahuldanud, ei oleks hageja ilmselgelt hagi tagasi võtnud.

11. Maakohus ei ole kõiki tõendeid hinnanud, sest vastasel juhul oleks kohus leidnud, et esinevad
TsMS § 168 lg 4, lg 5 või lg 6 toodud asjaolud. Maakohus on jätnud hindamata tõendid hagi
omaksvõtu ja nõude tasumise kohta, hindamata on määruskaebuse esitaja pingutused nõude
kättetoimetamise osas.

12. Maakohtu määrusest ei selgu, millisel alusel on menetluskulud jäetud hageja kanda.

13. Maakohus on jätnud kohaldamata või valesti tõlgendanud VÕS § 78, mille kohaselt on
kohustuse vabatahtlik täitmine igasugune täitmine ehk täitmine ka kolmanda isiku poolt. Kolmas
isik täitis kostja eest nõudesumma tasumisega kostja kohustuse. Seega on maakohus määruses
ekslikult leidnud, et ei esine TsMS § 168 lõigetes 3-5 toodud asjaolusid.


                                                                                             3(5)
14. Hageja menetluskuluks käesolevas menetluses on määruskaebuse esitamisel tasutud riigilõiv 50
eurot. Hageja palub menetluskulud jätta kostja kanda, sh tasutud riigilõiv, või tagastada tasutud
riigilõiv hagejale TsMS § 150 lg 1 p 5 ja lg 4 alusel.

Menetluse edasine käik
15. Kostja vaidles määruskaebusele vastu ja palus jätta selle rahuldamata.
16. Maakohus jättis määruskaebuse rahuldamata ning edastas selle TsMS § 633 lg 5 alusel Tallinna
Ringkonnakohtule läbivaatamiseks ja lahendamiseks.

Ringkonnakohtu seisukoht
17. Ringkonnakohus, tutvunud tsiviilasja materjalidega, leiab, et maakohtu määruse muutmiseks ja
määruskaebuse rahuldamiseks puudub alus.

18. Määruskaebuse esitaja väitel on maakohus ekslikult jätnud menetluskulud hageja kanda,
kuivõrd hageja loobus hagist seetõttu, et kostja täitis hageja nõude pärast hagi esitamist ning hagi
esitamine oli tingitud kostja käitumisest. Ringkonnakohus leiab, et hageja väide ei ole põhjendatud.
TsMS § 168 lg 4 kohaselt, kui hageja loobub hagist või võtab selle tagasi, kannab ta kostja
menetluskulud, välja arvatud juhul, kui ta loobub hagist või võtab selle tagasi seetõttu, et kostja on
nõude pärast hagi esitamist rahuldanud. Normi mõtte kohaselt on selles silmas peetud olukorda, kui
kostja on nõude esitamisest teadlik, kuid keeldub seda vabatahtlikult täitmast. Seejuures võib kostja
keeldumine olla otseselt väljendatud või seda on võimalik tema käitumisest piisavalt järeldada.
Kostja elukoha väljaselgitamise riski kannab põhimõtteliselt hageja, kes saab selleks kasutada mh
ka riigi poolt tagatud võimalusi (nt pöörduda põhjendatud taotlusega Rahvastikuregistri pidaja
poole, õigus kasutada ametiteenusena kohtuäiturite poolt pakutavat kättetoimetamisteenust).
Käesolevas asjas ei ole võimalik väita, et kostja oli nõudest teadlik ja tema käitumisest saab
järeldada, et ta keeldus selle täitmisest.

19. TsMS § 168 lg 5 kohaselt, kui hageja loobub hagist või võtab selle tagasi seetõttu, et kostja on
pärast hagi esitamist tema nõude rahuldanud, kannab kostja hageja menetluskulud. Sama sätte lõike
6 järgi, kui kostja võtab hagi kohe õigeks, kannab hageja menetluskulud ise, kui kostja ei ole oma
käitumisega andnud põhjust hagi esitamiseks.

20. Hageja on esitanud hagi kostja vastu RaKS § 26 lg-s 1 sätestatud tagasinõudeõigusest
tulenevalt. Asjaolu, et kostja pidi tulenevalt kriminaalasjas 25.06.2014 tehtud otsusest nimetatud
nõude esitamisega arvestama, ei ole käesoleva asja lahendamisel tähendust omav. Puudub vaidlus,
et käesolevas asjas hagi esemeks olev nõue tekkis või see esitati hiljem kui tehti 2014. aasta otsus
kriminaalasjas. Hageja on tuginenud asjaolule, et saatis nõude kostjale 27.01.2016.

Asjas puudub vaidlus, et kostja täitis hageja nõude pärast hagiavalduse esitamist. Pooled vaidlevad
selle üle, kas kostja andis oma käitumisega põhjust hagi esitamiseks. Maakohus on leidnud, et
kuivõrd hagejal ei õnnestunud enne hagi esitamist kordagi kostjale nõudeavaldust kätte toimetada ja
kostja ei olnud hageja nõudest teadlik, siis ei saa asuda seisukohale, et hagi esitamine oli
põhjustatud kostja käitumisest. Ringkonnakohus nõustub maakohtu seisukohaga.

21. Nähtuvalt tsiviilasja materjalidest saatis hageja enne hagi esitamist korduvalt hagejale
teadaolevatel aadressidel kostjale nõudekirju. Nõudekiri saadeti kostjale tähitult 27.01.2016
kriminaalasja toimikus märgitud aadressil XXX (tl 105). Kuivõrd tähitud kiri tagastati, saatis hageja
seejärel nõudeavaldused kostja rahvastikuregistris märgitud elukoha aadressil XXX ning e-posti
aadressil XXX (tl 42). Tähitud nõudekirja saatis hageja kostja rahvastikuregistris märgitud aadressil
17.02.2016 (tl 107), kuid see tagastati, kuna kostja ei läinud kirjale järele. 17.02.2016 ja 11.04.2016
saatis hageja kostjale e-kirjad rahvastikuregistris märgitud e-posti aadressil (tl 75 ja 76). Lisaks

                                                                                               4(5)
saatis hageja kostjale rahvastikuregistris märgitud aadressil 07.03.2016 kahju hüvitamist nõudva
lihtkirja (tl 107).

22. Rahvastikuregistri seaduse (RRS) § 391 lg 1 järgi hoolitseb rahvastikuregistri objektiks olev isik
enda ja oma alaealiste laste ning eestkostetavate elukoha aadressi õigsuse eest rahvastikuregistris,
kasutades käesolevas peatükis sätestatud võimalusi. Tegemist on aga avalik-õiguslikus suhtes
kehtiva normiga ja see kehtib eraisikute õigussuhtes riigiga. Eesti Vabariigis puuduvad
õigusnormid, mis kohustaksid isikuid elama aadressil või kontrollima oma elektronposti, mille nad
on deklareerinud Rahvastikuregistris.

Tuleb nõustuda, et iseenesest on hagejal piiratud võimalused nõudekirjade kohtueelsel
kättetoimetamisel teada saada kostja võimalikke elu- või asukohti, kui need peaksid erinema
rahvastikuregistri andmetest. Samas oli hagejal võimalus kasutada nõudekirjade kättetoimetamiseks
kostjale ka kohtutäituri ametiteenust (kohtutäituri seadus § 8 lg 1 p 2). Kohtutäituril on
nõudekirjade kättetoimetamisel samad õigused kui maakohtul ja ta saab kontrollida isiku elukoha
andmeid erinevatest registritest.

23. Eeltoodud asjaoludel ei saa järeldada, et hagi esitamist põhjustas kostja oma käitumisega ning
määruskaebus ja taotlus TsMS § 150 lg 1 p 5 alusel riigilõivu tagastamiseks jäävad rahuldamata.


/digitaalselt allkirjastatud/       /digitaalselt allkirjastatud/    /digitaalselt allkirjastatud/
      Liis Arrak                            Ele Liiv                        Kaupo Paal




                                                                                               5(5)

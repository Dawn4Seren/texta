                           KOHTUOTSUS
                              EESTI VABARIIGI NIMEL

Tsiviilasja number                  2-15-4827

Kohus                               Tallinna Ringkonnakohus

Kohtukoosseis                       Ele Liiv (eesistuja), liikmed Krista Kirspuu, Indrek Soots

Tsiviilasi
                                    OÜ Bonell Finance (pankrotis) pankrotihaldur Andres
                                    Tootsman hagi TV ja VB vastu kahju hüvitamiseks
Otsuse tegemise aeg ja koht         07.06.2016, Tallinn

Vaidlustatud kohtulahend            Harju Maakohtu 27.11.2015 otsus

Kaebuse esitaja ja kaebuse liik     OÜ Bonell Finance (pankrotis) pankrotihaldur Andres
                                    Tootsman apellatsioonkaebus
Tsiviilasja hind                    Apellatsioonkaebuse hind 203 191,65 eurot
apellatsioonimenetluses

Kohtuistungi toimumise aeg          16.05.2016

Menetlusosalised      ja    nende Hageja OÜ Bonell Finance (pankrotis, registrikood
esindajad                         11544861) pankrotihaldur Andres Tootsman, lepinguline
                                  esindaja vandeadvokaat Denis Polman
                                  Kostja I TV (isikukood XXXXXXXXX)
                                  Kostja II VB (isikukood XXXXXXXXXX) lepinguline
                                  esindaja vandeadvokaat Jaanus Tehver
RESOLUTSIOON
1. Jätta Harju Maakohtu 27.11.2015 otsus lõppjärelduses muutmata, muutes osaliselt
maakohtu otsuse põhjendusi.
2. Apellatsioonkaebus jääb rahuldamata.
3. Poolte maa- ja ringkonnakohtu menetluskulud jäävad OÜ Bonell Finance (pankrotis)
kanda.
4. Mõista OÜ-lt Bonell Finance (pankrotis) välja VB kasuks hüvitis apellatsioonimenetluse
kulude katteks summas 2242,50 eurot.
5. TV-l puuduvad rahaliselt kindlaksmääratavad menetluskulud.

Edasikaebamise kord
Otsuse peale võib edasi kaevata üksnes vandeadvokaadi vahendusel Riigikohtule 30 päeva jooksul
otsuse kättetoimetamisest. TsMS § 218 lg 4 kohaselt võib hagimenetluses Riigikohtus
menetlusosaline ise esitada menetlusabi saamise taotluse. TsMS § 187 lg 6 kohaselt peab seaduses

                                                                                          1
 sätestatud tähtaja järgimiseks tegema menetlusabi taotleja tähtaja kestel ka menetlustoimingu, mille
 tegemiseks ta menetlusabi taotleb, eelkõige esitama kaebuse. Kaebuse põhjendamiseks või riigilõivu
 tasumiseks või kaebuses esineva sellise puuduse kõrvaldamiseks, mis on seotud menetlusabi
 taotlemisega, annab kohus mõistliku tähtaja pärast menetlusabi andmise taotluse lahendamist, kui
 nimetatud taotlus ei olnud esitatud põhjendamatult või tähtaja pikendamise eesmärgil. See ei välista
 menetlustähtaja ennistamist.

Asjaolud ja hageja nõue
1. Hagiavalduse kohaselt taotleb hageja kostjatelt solidaarselt kahju 203 191,65 euro väljamõistmist.

Harju Maakohus kuulutas 27.11.2014 välja hageja pankroti ning määras pankrotihalduriks Andres
Tootsmani.
OOO Algoritm (edaspidi võlausaldaja või Algoritm) on võlgniku (edaspidi ka hageja või Bonell)
pankrotimenetluses esitanud võlausaldajana võlgniku vastu nõude kogusummas 852 008,65 eurot.
Nõue põhineb jõustunud Harju Maakohtu 30.04.2013 kohtuotsusel, mida ei saa võlgniku
pankrotimenetluses enam vaidlustada. Lisaks on võlausaldaja esitanud pankrotihaldurile taotluse
võlgniku arvelduskontol oleva 648 817 euro pankrotivarast välistamiseks ja võlausaldajale
tagastamiseks, sest võlausaldaja oli võlgniku arveldusarvele raha kandnud käsunduslepingu alusel.
Pankrotihaldur asus seisukohale, et peaaegu kogu võlgniku pangaarvel olev raha kuulub
võlausaldajale ja see tuleb pankrotivarast välistada ning võlausaldajale tagastada. Kuna jõustunud
kohtulahenditega on võlgnikult võlausaldaja kasuks välja mõistetud kokku 852 008,65 eurot, siis
peale 648 817 euro tagastamist vara välistamise korras oleks võlausaldajal õigus saada võlgnikult
veel 203 191,65 eurot (852 008,65 - 648 817).
Võlgnikul tänase seisuga pankrotivara sisuliselt puudub, mistõttu puudub igasugune võimalus
rahuldada võlausaldaja 203 191,65 euro suurust nõuet. Nõue võlgniku vastu tekkis võlausaldajal
võlgniku juhatuse liikmete ehk kostjate süül. Kostjad rikkusid võlausaldaja ja võlgniku vahel
sõlmitud lepingut, kui keeldusid raha võlausaldajale tagastamast ja püüdsid seda omastada. Kostjate
pahatahtlik tegevus on tuvastatud kohtulahendiga kriminaalasjas nr 1-11-14132. Kriminaalasjas
tuvastati, et võlausaldaja korralduse täitmise ja võlgnikule usaldatud ja võlgniku pangakontol oleva
raha tagastamise asemel üritasid kostjad seda omastada, püüdes raha 04.01.2011 üle kanda enda
kontrolli all oleva offshore-ühingu arvele. Sellega tekitasid kostjad võlausaldajale ja võlgnikule
majandusliku kahju 203 191,65 eurot, mistõttu on kostjad nimetatud summa kohustatud hüvitama.
Võlgniku juhatuse liikmed mitte lihtsalt ei täitnud oma kohustusi korraliku ettevõtja hoolsusega, vaid
sooritasid kuriteo. Kui kostjad oleksid raha selle omanikule õigeaegselt tagastanud, ei oleks
võlgnikule tekkinud varalist kahju kohtuotsusega väljamõistetud viivise näol.
Varasemates kohtumenetlustes on tuvastatud, et kostjatel ei olnud kavatsust võlausaldajale raha
tagastada, vaid see omastada. Võlgnikul oli võimalus raha võlausaldajale tagastada. Raha tagastamist
takistasid võlgniku juhatuse liikmed oma tegudega, mille eest on nad süüdi mõistetud omastamise
katse kuriteos. Juhatuse liikmed on sõnaselgelt teatanud, et nad nimetatud raha ei tagasta. Sama
positsiooni on nad järjekindlalt kaitsnud alates 2010, nii rahapesu haldusmenetluses kui ka
hilisemates kriminaal- ja tsiviilkohtumenetlustes. Raha aresti oli vaja selleks, et välistada
võlausaldaja raha omastamise lõpule viimist kostjate poolt. Hetkel, mil rahal aresti peal ei olnud,
tegid kostjad endast kõik sõltuva, et omastamine lõpule viia. Omastamise realiseerimiseks täitsid
kostjad maksekorralduse nimetatud raha kandmiseks off-shore äriühingu kontole. Kuritegu jäi lõpule
viimata põhjusel, et võlgniku kontol oli selleks ajaks kasutamise piirang.

Võõra vara mittetagastamine ja selle omastamise katse kujutab endast juhatuse liikme
hoolsuskohustuse rikkumist. Juhatuse liige ei tohi ühingule usaldatud võõra vara alusetult ja

                                                                                              2
ebaseaduslikult mitte tagastada ning üritada seda omastada. Kui ta seda teeb, siis ei täida ta oma
kohustusi korraliku ettevõtja hoolsusega (ÄS § 187 lg 1) ning vastutab hoolsuskohustuse rikkumisega
äriühingule tekitatud kahju eest (ÄS § 187 lg 2). Antud juhul viis juhatuse liikmete hoolsuskohustuse
rikkumine viivise tekkimiseni, mis on võlgnikult väljamõistetud jõustunud kohtuotsusega tsiviilasjas
nr 2-12-54935.
Kostja I TV vastuväited
2. Kostja I ei tunnista hagi ja palub jätta hagi rahuldamata ning menetluskulud hageja kanda.
Hageja ei ole tõendanud kahju hüvitamise eeldusi ega juhatuse liikme kohustuse rikkumist ning kahju
tekkimist võlgnikule seoses juhatuse liikme kohustuse rikkumisega.
Tulenevalt Rahapesu Andmebüroo ja võlausaldaja korraldusest erinevates menetlustes, on võlgniku
pangakonto olnud arestitud kogu selle ajavahemiku jooksul, mil kostja I on olnud võlgniku juhatuse
liige. Kostjal I puudus õigus anda korraldusi arvel olevate vahendite ülekandmiseks. Kuna võlgniku
pangakonto oli arestitud, siis ei saanud kostjate kuriteokatse kuidagi hagejale väidetavat kahju tekitada.
Samuti on võlausaldaja endine direktor IB, kes on kriminaalasjas 1-11-14132 tunnistajana üle kuulatud,
andnud tunnistusi, et võlgniku pangakontol olev rahasumma ei kuulunud võlausaldajale, vaid
kolmandatele isikutele.
Hageja nõue kujutab käesoleval juhul endast sisuliselt viivisenõuet aja eest, millal kestsid erinevad
kohtuvaidlused võlgniku ja võlausaldaja vahel. Tegemist oli keerukate vaidlustega, kus üks tsiviilhagi
jäeti rahuldamata ja ka teine vaheotsus tehti võlgniku kasuks. Võlgniku juhatuse liikmete käitumist
sellises olukorras hoolsuskohustuse rikkumisena käsitlemine tähendaks, et kõigi kohtuvaidluste
kaotanud äriühingute juhatuse liikmed peaksid vastutama vaidluse jooksul tekkinud kulude eest
põhjusel, et nad kaitsesid äriühingu õigusi kohtus.
Kostja II VB vastuväited
3. Kostja II hagi ei tunnista ja palub jätta hagi rahuldamata ja menetluskulud hageja kanda.
Kuritegu, mille toimepanemises kostja kriminaalasjas nr 1-11-14132 süüdi mõisteti, kvalifitseeriti
KarS § 201 lg 2 p 2, 4 – § 25 lg 2 järgi, s.o. omastamise katsena. Tallinna Ringkonnakohus leidis oma
12.12.2012 otsuse lk 37, et võlausaldaja poolt võlgniku pangakontole kantud rahasumma hoidmine
võlgniku pangakontol (ehk rahasumma mittetagastamine võlausaldajale) ei ole süüdistatavatele
(kostjatele) karistusõiguslikult etteheidetav. Seega ei ole kostjad kuriteoga kahju tekitanud.
Hageja jätab tähelepanuta, et kostjad ei saanud rahasummat tagastada neist mittesõltuval põhjusel.
Rahasumma käsutamine oli keelatud Rahapesu Andmebüroo poolt ja edasi rahasumma arestimisega
kriminaalmenetluse käigus, milline asjaolu on ka tuvastatud Tallinna Ringkonnakohtu 12.12.2012
otsuse lk 37-38 kriminaalasjas nr 1-11-14132. Arest tühistati küll kriminaalasjas nr 1-11-14132 tehtud
otsuse jõustumisel, s.o 18.03.2013, kuid enne seda kohaldas Harju Maakohus 14.01.2013 määrusega
tsiviilasjas nr 2-12-54935 hagi tagamise korras võlgniku pangakonto arestimise ning alates sellest ajast
olid mistahes tehingud kõnealuse rahaga välistatud ka tsiviilkohtu määruse alusel. Kostjad ei saanud
raha tagastada. Võlgniku pangakontole kantud rahasumma võlausaldajale tagastamise viibimisest
tekkinud viivist ei saa seetõttu käsitleda kostja kuriteoga tekitatud kahjuna. Kuivõrd raha tagastamine
oli välistatud pädeva riigiorgani ja hiljem kohtu poolt pangakontole seatud käsutamispiirangu tõttu, ei
saa kostja üldse vastutada raha tagastamise viibimisest tulenevate võlgniku kohustuste eest.
Hageja ei ole tõendanud kostja II kui juhatuse liikme kohustuse rikkumist. Võlausaldajale raha
tagastamine ei ole käsitletav kostja kohustusena ÄS § 187 lg 2 tähenduses. Tegemist on äriühingu
kohustusega. Riigikohus on oma otsuses nr 3-2-1-197-13 p 11 märkinud, et ÄS § 187 lg 2 alusel
esitatud nõude maksmapaneku eeldus on vaid juhatuse liikmel osaühingu vastu eksisteerivate
kohustuste rikkumine. Hagis ei ole viidatud ühelegi asjaolule, mis oleks õiguslikult kvalifitseeritav

                                                                                                 3
kostja sellise kohustuse rikkumisena, mis kostjal oli võlgniku ees juhatuse liikmena tulenevalt
seadusest ja võlgniku põhikirjast. Kuna ÄS § 187 lg 2 tuleneva vastutuse tekkimise eeldus ei ole
täidetud, siis ei pea kostja ka tõendama eelduseid vastutusest vabanemiseks.
Kostja II on oma tegevuses lähtunud hageja huvidest. Kuivõrd kostja arusaama järgi ei olnud hagejal
kohustust võlausaldajale raha tagastada, siis on ilmselge, et kui äriühingu vastu esitatakse juhatuse
liikme hinnangul alusetu nõue, siis peab äriühingu juhatuse liige tegema kõik endast oleneva, et
äriühingut sellise nõude vastu kaitsta. Kostja lähtus oma tegevuses sellest põhimõttest. Oluline on
märkida, et võlausaldaja esitas võlgniku vastu tsiviilhagi esmakordselt kriminaalasjas nr 1-11-14132
ning see hagi jäeti rahuldamata 08.10.2012 kohtuotsusega. Ka teistkordselt esitatud hagi menetlemisel
tegi Tallinna Ringkonnakohus 06.11.2013 lahendi võlgniku kasuks. Viimati nimetatud lahend küll
tühistati Riigikohtu poolt ja lõplik lahend tehti hageja kahjuks, kuid see ei muuda fakti, et kostja
tegutses hageja huvides, tõrjumaks enda arvates alusetut nõuet hageja vastu, kõiki õiguslikke võimalusi
kasutades. Kostja II ei ole rikkunud juhatuse liikme kohustusi ega tekitanud kahju võlgnikule. Kahju
tekkimine ei saa ka olla põhjuslikus seoses kostja tegevusega, kuna raha tagastamine oli välistatud
alates 22.10.2010 kuni võlgniku pankroti väljakuulutamiseni.
Maakohtu otsuse põhjendused
4. Maakohus jättis hagi kui põhjendamatu rahuldamata ja menetluskulud hageja kanda.
Kohus tuvastas, et võlgniku juhatuse liikmed on alates 07.10.2008 kostja II ja alates 23.12.2010 kostja
I. Võlausaldaja kandis võlgniku arvele ajavahemikul 22.09.2010-23.09.2010 646 687 eurot, mille
RAB arestis alates 22.10.2010. 04.01.2011 püüdsid kostjad kanda 606 050 eurot Phonetex Ltd kontole,
kuid seda takistas RAB poolt seatud kasutamise piirang. Harju Maakohus arestis 09.05.2011
määrusega konfiskeerimise tagamiseks võlgniku vara 647 158 eurot kriminaalasjas 1-11-14132. Harju
Maakohus tunnistas 08.10.2012 kohtuotsusega kriminaalasjas 1-11-14132 kostjad süüdi raha
omastamise katses, otsus jõustus 18.03.2013. Harju Maakohus arestis 14.01.2013 kohtumäärusega
tsiviilasjas 2-12-54935 võlgniku arvelduskonto nr 17002221906 Nordea Bank Finland Plc Eesti
filiaalis 789 802,58 euro ulatuses. Harju Maakohus mõistis 30.04.2013 kohtuotsusega tsiviilasjas 2-12-
54935 võlgnikult välja võlausaldaja kasuks põhivõlgnevus 646 687 eurot ja viivis seisuga 30.04.2013
summas 109 812,82 eurot ja alates 01.05.2013 viivise VÕS § 113 lg 1 sätestatud määras, kuid mitte
rohkem kui 536 874,18 eurot, otsus jõustus 01.10.2014. Harju Maakohus 27.11.2014 kuulutas
kohtumäärusega tsiviilasjas 2-14-59317 välja võlgniku pankroti ja määras võlgniku pankrotihalduriks
A. Tootsmanni. Võlausaldaja esitas 12.12.2014 hagejale taotluse vara (võlgniku kontol olev raha
summas 648 817 eurot) välistamiseks pankrotivara hulgast. Harju Maakohus keelas 23.03.2015
kohtumäärusega tsiviilasjas 2-15-4349 hagi tagamise korras hagejal kuni tsiviilasjas tehtava lahendi
jõustumiseni raha väljamaksmise võlgniku pangakontolt võlausaldajale võlausaldaja poolt esitatud
välistamistaotluse alusel.

Kohus leidis tulenevalt ÄS § 180 lg 1 ja § 183, et raha tagastamine võlausaldajale on käsitletav kostjate
kohustusena ÄS § 187 lg 2 tähenduses. Rahaliste vahendite kasutamise osas otsuste tegemine on
osaühingu juhatuse kohustus ning on ka osaühingu juhatuse kohustus ÄS § 187 lg 2 tähenduses. Kohus
tuvastas, et kostjad olid isikuteks, kes reaalselt olid pädevad andma korraldusi võlgniku pangakontol
olevate rahaliste vahendite saatuse kohta.

Puudub vaidlus, et võlausaldaja kandis Discount Providerile mõeldud summad tema korraldusel
võlgniku arvele: 22.09.2010 241 272 eurot ja 23.09.2010 405 415 eurot, kokku 646 687 eurot, millised
summad võlgnik kohustus kandma edasi AS-ile Tavid, mida võlgnik ka tegi 23.09.2010, kuid, mis
kanti tagasi kui ekslikult laekunud summa. Tallinna Halduskohtu 04.05.2012 otsusega haldusasjas nr
3-11-794, milline jõustus Riigikohtu loakogu määrusega 08.10.2012, ning kriminaalasjas nr 1-11-
14132 tehtud lahendiga on tuvastatud, et kostjate jaoks oli tegemist võõra varaga ning, et raha kuulus

                                                                                                4
võlausaldajale. Tuvastamist ei leidnud kostjate väited, et neile teadaolevalt ei kuulunud raha
võlausaldajale, vaid kolmandale isikule.

Kohtuotsusega kriminaalasjas tuvastatud võõra vara omastamise katse on antud juhul käsitatav
juhatuse liikme hoolsuskohustuse rikkumisena. Kostjad teadsid, et raha käsutamisele on seatud RAB
poolt piirang, kuid üritasid võõrast vara kanda Phontex Ltd kontole võlgniku kontolt, kui said teada, et
võlgniku kontol puudub raha käsutamise piirang. Kostjad ei käitunud heas usus ega äriühingu huvides.
Seega on kohtu hinnangul kostjad rikkunud ÄS § 187 lg 1, TsÜS § 35 sätestatud juhatuse liikme
kohustusi.
Tõendamata on, et võlausaldajale kuulunud vara omastamise katsega on kostjad tekitanud võlgnikule
kahju ning, et rikkumise ja kahju vahel on põhjuslik seos.
Võlgnikult välja mõistetud viivis võib põhimõtteliselt olla võlgniku kahjuks. Nimetatu ei tähenda aga,
et kahju on tekitanud kostjad.
Kohus tuvastas, et kostjatel puudus seoses RAB piiranguga võimalus teha raha suhtes korraldusi, mida
pank oleks täitnud. Puudub ka vaidlus, et raha, mis esialgu oli seatud piirangu alla RAB poolt, on ka
käesoleval ajal arestitud ja asub pangakontol. Käesolevas asjas ei ole kostjad omandatud omastamise
katsega võlausaldaja vara. Rahalised vahendid kanti AS Tavid poolt võlgnikule tagasi seoses RAB
ettekirjutusega ja on selles ajast alates olnud võlgniku kontole arestitud. Seega ei ole olnud
võlausaldajale kuulunud raha võlgniku kontol kinni kostjate süül. Kostjatel puudus võimalus teha
rahaga tehingud, sh ei saanud kostjad tagastada raha võlausaldajale ega ka toimetada raha ette nähtud
adressaadile. Seega võlgnikule ei ole tekkinud kahju kostjate süül ning kahju tekkimise ja kostjate
rikkumise vahel puudub põhjuslik seos.
Kohus on seisukohal, et käesoleval juhul ei ole hageja tõendanud kahju tekkimist ning põhjuslikku
seost kostjate kohustuse rikkumise ja kahju vahel. Eeltoodust tulenevalt jättis maakohus hagi
rahuldamata, menetluskulud hageja kanda ja mõistis hagejalt kostja II kasuks välja 1196,46 ning jättis
rahuldamata menetluskulude väljamõistmise taotluse 597,54 euro osas.
Apellatsioonkaebuse nõue ja põhjendus
5. Hageja palub tühistada maakohtu otsuse ja teha uus otsus, millega hagi rahuldada.

Maakohus tuvastas kostjate hoolsuskohustuse rikkumise ja kahju tekkimise võlgnikule. Tuvastamata
jäi põhjuslik seos. Otsus on olulises osas põhjendamata, vastuoluline ning sisaldab põhjendamatuid ja
otsuses käsitletud tõenditega vastuolus olevaid seisukohti ja järeldusi.

Otsuse p 33 viitab maakohus asjaolule, et kõigepealt arestiti 20.12.2010 RAB ettekirjutusega
vaidlusalune raha kuni selle tegeliku omaniku kindlakstegemiseni. Kui raha omanik oli RAB
haldusmenetluse käigus kindlaks tehtud, tühistas RAB 20.12.2010 aresti ettekirjutuse. Järelikult oli
kostjatel võimalus raha tagastamiseks selle omanikule. Kriminaalasi alustati selle tõttu, et juba selles
faasis avaldasid kostjad, et nad seda raha ei tagasta, sest see kuulub Phonetex Ltd-le. Kostjatel oli
võimalus teha selle raha suhtes korraldusi, kuid raha tagastamiseks selle omanikule.

Aresti tühistamisest teavitati osapooli 23.03.2011 (kaebuses ekslikult 23.03.2010) teatega. Kuna
selleks ajaks asusid kostjad sooritama konkreetseid tegusid raha omastamiseks, siis pidi RAB tagama
vara säilitamise ja tõkestama kuriteo lõpuleviimise. Seega lubas RAB ainult raha tagastamist
võlausaldajale. Selleks ajaks tegi võlausaldaja oma panga kaudu maksete tagasikutse korralduse. Selle
tagasikutse täitmine oli kostjatele lubatud. Kostjad pidid avaldama pangale nõusoleku tagasikutse
lubamiseks. Nõusoleku asemel vaidles üks kostjatest tagasikutsele vastu. Nõustumise asemel


                                                                                               5
manifesteerisid kostjad otseselt selle raha omastamise kavatsust ja selle tulemusena alustati
kriminaalmenetlus, mis viis kostjate süüdimõistmiseni ja kahju tekkimiseni viivisnõude näol.

Just samast kuupäevast lähtus Võlausaldaja ka viivise arvestamisel tsiviilasjas 2-12-54935.
Võlausaldaja luges viivise arvestamise alguskuupäevaks 24.03.2011, ehk päeva, mis järgnes päevale,
mil VB katkestas võlausaldaja tagasikutse täitmise panga poolt. Samast alguskuupäevast lähtus ka
kohus jõustunud kohtuotsuses tsiviilasjas 2-12-54935.

Hageja käsitles vaidlusaluse raha tagastamise võimalikkust oma 12.08.2015 menetlusdokumendi
punktis 1. Raha ei olnud koguaeg arestitud (tagasikutse täitmine oli lubatud) ning see asjaolu on
tõendatud toimikus olevate tõenditega (kohtuotsused). Kostjad ega kohus ei andnud kordagi mõista, et
just raha tagastamise võimalikkus ei ole piisavalt tõendatud. Toimikus on olemas tõendid, et raha
tagastamine oli võimalik. Asjaolu, et kostjad ei ole hageja 12.08.2015 menetlusdokumendi väiteid ja
põhjendusi kummutanud, tähendab asjaolude omaksvõttu. Kui kohtul tekkis kahtlus, et raha
tagastamise võimalikkus ei ole piisavalt tõendatud, siis pidi ta selle kahtluse hagejale avaldama ning
andma võimaluse täiendavate tõendite esitamiseks. Kuna kohus ei ole seda teinud, siis on see käsitletav
eelmenetluse läbiviimise normide olulise rikkumisena.

Vastus apellatsioonkaebusele
6. Kostjad paluvad jätta apellatsioonkaebuse rahuldamata ja menetluskulud hageja kanda.

Ringkonnakohtu seisukoht
7. Ringkonnakohus, tutvunud apellatsioonkaebusega ja tsiviilasja materjalidega, leiab, et maakohtu
otsus on lõppjärelduses õige, kuid muuta tuleb osaliselt selle põhjendusi. Apellatsioonkaebus jääb
rahuldamata.

8. Hagi alusena tugines hageja sellele, et kostjad ei tagastanud Algoritmile panga poolt Bonellile
tagasikantud raha ning erinevate kohtuvaidluste tulemusena mõisteti hagejalt Algoritmi kasuks välja
viivis alates 24.03.2011, mida hageja käsitleb kostjate kui juhatuse liikmete poolt tekitatud kahjuna.
Kui juhatuse liige jätab ilma mõjuva põhjuseta täitamata äriühingu lepingulise kohustuse oma
võlausaldaja ees ja seeläbi tekib viivis, võib see põhimõtteliselt olla käsitletav juhatuse liikmete poolt
tekitatud kahjuna. Selline kahju on juhatuse liikme hoolsuskohustuse rikkumise korral hüvitatav ja ÄS
§ 187 lg 1 kaitsealas. Hagi on ÄS § 187 lg 4 teise lause alusel esitanud Bonelli pankrotihaldur, kuid
ringkonnakohus viitab mõistet „hageja“ kasutades Bonellile.

9. Harju Maakohtu otsusega tsiviilasjas 2-12-54935 mõisteti hagejalt kostja kasuks viivis välja alates
24.03.2011. Algoritm luges viivise arvestamise algusajaks 24.03.2011 ehk päeva, mis järgnes päevale,
mil VB katkestas hageja tagasikutse täitmise panga poolt. Kuna kostjatele hageja kahjuna etteheidetava
tegevusetuse läbi tekkinud viivisenõue on esitatud alates 24.03.2011, omab vaidluses tähendust
asjaolu, kas sellest hetkest alates on kostjad rikkunud oma juhatuse liikme kohustusi. Samuti on
asjakohane analüüsida, kas nimetatud kuupäevas alates on tõendatud raha tagastamise võimalikkus.
Muu ajaline periood vaidluse lahendamisel tähendust ei oma, kuna hagejal ei ole tekkinud sellega
seoses tulenevalt väidetavast kostjate poolsest kohustuse rikkumisest kahju.

10. Maakohus tuvastas kostjate kohustuse rikkumise ka enne viivise tekkimise perioodi, mis
ringkonnakohtu hinnangul tähendust ei oma ja vastavad maakohtu põhjendused tuleb seetõttu
kohtuotsusest välja jätta.

11. Et kahju tekkis ja seda just kostjate tegevusetuse/tegevuse tagajärjel, tuli tõendada hagejal. Samuti
pidi hageja esile tooma asjaolud, millest tulenevalt saanuks kohus nimetatud järeldusele jõuda. Kostjad

                                                                                                6
tuginesid menetluses eelkõige kahele vastuväitele: raha tagastamata jätmine olukorras, kus oli vaidlus
selle tagastamise põhjendatuse üle, ei ole kostjate kohustuste rikkumine. Teiseks tuginesid kostjad
väitele, et raha tagastamine ei olnud ka võimalik ja seetõttu ei saanud kostjad oma kohustusi rikkuda
ega tekitada kahju.

12. Hageja tugines oma 12.08.2015 menetlusdokumendist järgmistele asjaoludele:
    - 2011 märtsis vabastas RAB raha arestist ja lubas täita ainult raha tagasikutse.
    - Kostja II, saades sellest teada, palus pangal arvelduskontol mingeid operatsioone mitte teha,
       viidates tsiviilvaidlusele.
    - Algoritmile ei jäänud muud üle, kui pöörduda hageja vastu tsiviilkohtusse.
    - Kostjad deklareerisid, et neil ei ole kavatsust raha tagastada.
    - Raha aresti oli vaja selleks, et välistada Algoritmi raha omastamise lõpuleviimine kostjate
       poolt.

Seega tugines hageja asjaolule, et raha arest oli vajalik ja ilma selleta kandnuks kostjad raha kolmanda
isiku arveldusarvele. Hageja ei tuginenud küll otseselt asjaolule, et alates 23.03.2011 oli kostjatel
võimalik raha tagastada, vaid asjaolule, et alates 2011 märtsikuus vabastas RAB raha arestist. Samas
on arusaadav, et tulenevalt hageja viivisenõude tekkimisest 24.03.2011, heitis hageja kostjatele ette
raha mittetagastamist alates 23.03.2011.

13. Kostja II on tuginenud apellatsioonimenetluses asjaolule, et tema ei ole saanud 12.08.2015
menetlusdokumenti, mistõttu leiab, et väited on esitatud esmakordselt apellatsioonimenetluses.
Toimiku materjalidest ei nähtu, et vastav hageja 12.08.2015 menetlusdokument oleks kostjatele kätte
toimetatud või neilt selle kohta arvamust küsitud. Kui maakohus menetlusdokumenti kostjatele kätte
ei toimetanud, on see menetlusnormi rikkumine, sest hageja täiendas oma hagi uute oluliste
asjaoludega. Nimetatud menetlusliku minetuse sai ringkonnakohus kõrvaldada, andes pooltele
võimaluse selgitada oma seisukohti raha tagastamise võimalikkuse osas ja esitada vastavad tõendid.

14. Kostjad on apellatsioonimenetluses saanud välja öelda oma seisukohad 12.08.2015 hageja
menetlusdokumendis väljendatu kohta. Nimelt on kostja II selgitanud apellatsioonimenetluses, et
tõendamata on Borodini poolt tagasikutse katkestamise täitmine panga poolt ja raha tagastamise
võimalikkus kostjate poolt neile süüks heidetaval perioodil.

15. Apellatsioonimenetluses on hageja väitnud, et aresti ettekirjutuse tühistamisest teavitati osapooli
23.03.2011 teatega ja 25.03.2011 informeeris RAB Algoritmi, et tagasikutse täitmine on peatatud
seoses võlgniku esindaja vastuväitega pangale. Kriminaalmenetluses arestiti raha 09.05.2011.
Tagasikutset oli võimalik täita alates 23.03.2011-09.05.2011. Kogu selle ajavahemiku vältel oli
tagasikutse täitmine võimalik ning selleks asja pidanuks vastustajad lihtsalt tühistama oma 23.03.2011
vastuväite tagasikutsele (või siis jätma vastuväite esitamata).

16. Kostja II on selgitanud, et 28.03.2011 alustati kriminaalmenetlust ning RAB tegi samal kuupäeval
uue ettekirjutuse hageja pangakontole käsutuspiirangu seadmise kohta. Kostja II on 09.05.2016
menetlusdokumendis esitanud käsutuspiirangute seadmise ja tühistamise kronoloogia ja leidnud, et
teoreetiliselt saanuks raha tagastada 23, 24. või 25. märtsil 2011. Samas on kostja II leidnud, et vastava
tehingu vältimatu eeldus olnuks, et hagejat oleks teavitatud RAB loa andmise faktist ja Nordea pank
oleks pöördunud hageja poole raha tagasikandmise nõusoleku saamiseks taotlusega nii, et hagejal
olnuks reaalselt võimalik nõusolekut anda.




                                                                                                 7
17. Harju Maakohtu 30.04.2013 otsusest tsiviilasjas nr 2-12-54935 (I kd, tl 12-19) ei tulene, et raha
tagastamine oli alates 24.03.2011 võimalik. Hageja poolt viidatud otsuse lõik (lk 4, alt kolmas lõik)
käsitleb lepingu ülesütlemist ja raha tagastamise palveid Algoritmi ja Ameerika äriühingu poolt.

Hageja poolt viidatud Harju Maakohtu 08.10.2012 otsuses kriminaalasjas nr 1-11-14132 (I kd, tl 24-
59) pole analüüsitud, kas raha tagastamine oli tegelikult alates 24.03.2011 võimalik. Kuna kriminaalasi
oli algatatud ajavahemiku kuni 23.03.2011 suhtes, asjas ei leidnud tuvastamist, et kuni 23.03.2011
oleks kostjad saanud raha käsutada, ei analüüsinud kohus nimetatud tsiviilasjas raha tagastamise
võimalikkust järgnevatel kuupäevadel. Otsusest tuleneb samas, et kostja II palus mitte reageerida
pangal raha tagastamise palvetele ja kostja II palveta mitte pangaoperatsioone teostada, kuid nimetatud
asjaolus ei ole pooltel vaidlust.

18. Tallinna Ringkonnakohtu 03.12.2012 otsuses kriminaalasjas 1-11-14132 hageja poolt viidatud
süüdistuse faktides ega lk 38 viimases lõigus (I kd, tl 60-104) ei ole tuvastatud raha tagastamise
võimalikkust alates 24.03.2011. Hageja poolt apellatsioonimenetluses esitatud Tallinna Halduskohtu
04.05.2012 otsusest ja 19.05.2012 Tallinna Ringkonnakohtu otsusest tuleneb üksnes, et Bonell keeldus
Algoritmi käsundit täitmast, kuid selles vaidlust ei ole.

19. Apellatsioonimenetluses ei vaidle pooled enam selle üle, et raha tagastamine oli võimalik vähemalt
23.03.2011-28.03.2011. Nimetatu on tõendatud hageja poolt esitatud Politsei- ja Piirivalveameti
18.04.2016 kirjaga (II kd, tl 145) koosmõjus RAB 15.03.2011 kirjaga (II kd, tl 147-148), RAB kirjaga
pangale 23.03.2011 (II kd, tl 149 ja Nordea Panga õiendiga (II kd, tl 150-151) ja ka kostja II 09.05.2016
menetlusdokumendile lisatud Politsei- ja Piirivalveameti ettekirjutustega 22.10.2010, 20.12.2010,
12.10.201, 28.03.2011, 05.05.2011 ja Harju Maakohtu kohtumäärusega 09. maist 2011. Põhimõtteliselt
on õige hageja seisukoht, et kui kostjad oleksid kolme päeva jooksul hageja esindajatena raha
tagasikutse täitmiseks nõusoleku andnud, poleks vajalikuks osutunud kriminaalasja raames konto
veelkordne arestimine 28.03.2011, st kui vastustajad oleksid tagasikutsega nõustunud, siis oleks see
olnud käsitatav kuriteost vabatahtliku loobumisena ja kriminaalasja poleks alustatud.

20. Asjas esitatud asjaoludest ja tõenditest nähtuvalt oli Algoritmi raha tagastamisega seoses tekkinud
segadus. Kostja I apellatsioonikohtu istungil antud seletustest tulenevalt käis raha nõudmas
kümmekond erinevat isikut. Kostjatel polnud võimalik aru saada, kes on nende rahade tegelik omanik.
Arvestades, et hageja näol oli tegemist finantsteenuseid osutava ettevõttega, on hageja juhatuse
liikmetele laieneva korraliku ettevõtja hoolsusmäär tavapärasest kõrgem. See tähendab, et kostjad pidid
vastu võtma otsuse raha tagastamiseks, olles piisavalt informeeritud ja mitte võtma põhjendamatuid
riske. Kostjate ja Bonelli vahelisest käsundussuhtest tulenevalt olid kostjad kohustatud tegutsema
parima kasuga ja heas usus osaühingu huvides ning vältima osaühingule kahju tekkimist. Sellises
olukorras ei saa juhatuse liikmele ette heita kolme päeva jooksul otsuse vastuvõtmata jätmist, kas raha
tagastada või mitte. Isegi eeldades, et kostjad olid teadlikud võimalusest anda nõusolek raha
tagastamiseks Algoritmile, ei ole võimalik väita, et kostjatel puudus mõjuv põhjus jätta nõusolek
andmata või mitte vaielda sellele vastu. Edasine konto arest 28.03.2011 oli tingitud juba asjaolust, et
kostjad ei olnud selleks ajaks Algoritmile raha tagastamise otsust vastu võtnud ja kontole seati
vaidlustamata asjaolude kohaselt RAB-i poolt uus arest. Väide, et kostjad võinuksid anda nõusoleku
ka hiljem, mille tulemusena arest oleks tühistatud, on oletuslikku laadi ja mittekontrollitav. Seega leiab
ringkonnakohus, et asjas ei ole leidnud tuvastamist kostjate poolt oma kohustuste rikkumine, mis oleks
võinud tuua kaasa Bonellile kahju.

21. Eeltoodust tulenevalt ei analüüsi kohus asjaolu, kas hagejal on tekkinud kahju, samuti, kas kostjate
tegevusetuse ja Bonellil võimalikult tekkinud kahju vahel on põhjuslik seos.


                                                                                                8
22. Hageja etteheited maakohtule seoses selgitamiskohustuse rikkumisega ei ole põhjendatud.
Maakohus ei pidanud juba eelmenetluse käigus võtma seisukohta, kas poolte esitatud tõenditega on
võimalik lugeda üks või teine asjaolu tõendatuks. Kohus peab eelmenetluses otsustama, kas esitatud
tõendid on asjakohased ja lubatavad. Alles otsuse tegemisel saab kohus hinnata tõendeid ja otsustada,
mis asjaolud on tuvastatud (TsMS § 438 lg 1). Seetõttu ei rikkunud kohus eelmenetluse ülesandeid,
kui andis kostja esitatud tõenditele hinnangu kohtuotsuses. Kvalifitseerimis- ja selgitamiskohustuse
ulatus sõltub muuhulgas nii konkreetse vaidluse asjaoludest kui ka sellest, kas pooli esindavad
menetluses advokaadid. Juhul, kui pooled ei vaidle nõude õigusliku aluse üle ning sellega nõustub ka
kohus, siis ei ole kohtul kohustust selgitada poolele eelmenetluses tõendamiskoormise jaotust ega seda,
kas poole esitatud tõenditest piisab nõude rahuldamiseks. Seega on hagimenetluses poole kohustus
tagada, et ta esitab piisavad tõendid oma nõude rahuldamiseks (vt nt Riigikohtu lähend 3-2-1-41-15, p
19).

23. Vaidluse lahendamisel ei oma tähendust Discounti ja Algoritmi vaheline lepingu ülesütlemisega
seonduv, mistõttu ringkonnakohus ei analüüsi vastavat apellatsioonimenetluses esitatud kirjavahetust
ja teateid (II kd, tl 152-154).

24. Poolte menetluskulud apellatsiooniastmes jäävad TsMS § 171 lg 1 alusel hageja kanda.

25. Järgnevalt määrab ringkonnakohus TsMS § 174 lõikest 3 lähtudes vastavalt jaotusele kindlaks
kostjate poolt apellatsioonimenetluses kantud ja hageja poolt hüvitamisele kuuluvate menetluskulude
põhjendatud ja vajaliku suuruse.

26. Kostja VB on esitanud menetluskulude kindlaksmääramise taotluse, milles palub vastaspoolelt
välja mõista oma lepingulise esindaja kulude katteks 2242,50 eurot (käibemaksuga). Menetluskulude
nimekirja kohaselt on kostjale osutatud õigusabi 16,25 tunni ulatuses tunnitasuga 115 eurot
(käibemaksuta). Kostja lepinguline esindaja teostas apellatsioonimenetluses järgmisi toiminguid:
apellatsioonkaebuse analüüs ja vastuse koostamine (5 h); apellandi täiendavate seisukohtade analüüs,
vastuse koostamine (3,5 h); täiendavate tõendite analüüs, tõendite esitamine kohtule (4,75 h);
valmistumine kohtuistungiks ja istungil osalemine (3 h). Kostja kinnitas, et kõik kulud on kantud
seoses käesoleva kohtumenetlusega ning et ta ei ole käibemaksukohustuslane. Hageja kostja
menetluskuludele vastuväiteid ei esitanud.

Ringkonnakohus, tutvunud kostja VB esindaja õigusabitoimingute nimekirjaga ning analüüsinud
selles näidatud toiminguid toimiku materjalide põhjal, leiab, et arvestades käesoleva asja sisu,
keerukust ja mahtu, tuleb kostja esindaja toimingud hinnata põhjendatuteks ja vajalikeks. Samuti
tuleb ringkonnakohtu hinnangul pidada põhjendatuks kostja esindaja toimingutele
apellatsioonimenetluses kulunud aega kokku 16,25 tundi. Ringkonnakohus arvestab esindaja
toimingutele kulunud aja põhjendatuse hindamisel muu hulgas ka sellega, et hageja taotles sama
apellatsioonimenetluse õigusabikulude hüvitamist 34,6 tunni eest.

Lisaks esindamisele kulunud ajale tuleb kohtul TsMS § 175 lg 1 alusel hinnata ka ühe tööühiku hinna,
s.o esindaja tunnitasu põhjendatust ja vajalikkust. Menetluskulude kindlaksmääramise taotluse
kohaselt on kostjale osutatud õigusabi teenust tunnihinnaga 115 eurot (käibemaksuta).
Ringkonnakohtu hinnangul ei ületa kostja esindaja tunnitasu määr 115 eurot ilma käibemaksuta
keskmist sarnase õigusteenuse eest makstavat tasu ning see on kooskõlas ka Riigikohtu
seisukohtadega lahendites 3-2-1-93-13 ja 3-2-1-115-13. Kostja ei ole käibemaksukohustuslane,
mistõttu kuuluvad kulud hüvitamisele käibemaksuga.



                                                                                              9
Eeltoodust tulenevalt on kostja VB lepingulise esindaja põhjendatud ajakulu kokku 16,25 tundi ning
hagejalt kuulub kostja kasuks väljamõistmisele lepingulise esindaja kulude hüvitamiseks kokku
2242,50 (16,25 x 115 x 1,2) eurot.

27. Kostja TV ringkonnakohtule menetluskulude nimekirja ega taotlust menetluskulude rahalise
suuruse kindlaksmääramiseks esitanud ei ole. TsMS § 174 lg 1 teise lause kohaselt määrab kohus
menetluskulude rahalise suuruse kindlaks ka siis, kui menetlusosalised ei esita menetluskulude
kindlaksmääramise taotlust, võttes aluseks menetluskulude nimekirja või tsiviilasja materjalid.
Kuivõrd tsiviilasja materjalidest ei nähtu andmeid kostja TV poolt apellatsioonimenetluses riigilõivu
maksmise või tema lepingulise esindaja kulude kohta, siis ringkonnakohus kostja TV menetluskulude
rahalist suurust kindlaks ei määra.

/allkirjastatud digitaalselt/        /allkirjastatud digitaalselt/        /allkirjastatud digitaalselt/
      Krista Kirspuu                           Ele Liiv                             Indrek Soots




                                                                                             10

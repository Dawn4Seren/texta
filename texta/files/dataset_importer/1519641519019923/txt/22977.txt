                                         RIIGIKOHUS
                                   KRIMINAALKOLLEEGIUM


                                        KOHTUOTSUS
                                      Eesti Vabariigi nimel


 Kohtuasja number                    3-1-1-109-15
 Otsuse kuupäev                      22. veebruar 2016
 Kohtukoosseis                       Eesistuja Hannes Kiris, liikmed Eerik Kergandberg ja Saale
                                     Laos
 Kohtuasi                            Kriminaalasi
                                     Raivo Paala süüdistuses KarS § 344 lg 1 – § 22 lg 2, § 345
                                     lg 1, § 3811 lg 1, § 3891 lg 2 ja § 3892 lg 2 järgi;
                                     Ahto Kiili (Kiil) süüdistuses KarS § 3892 lg 2 järgi;
                                     Kaur Köögi (Köök) süüdistuses KarS § 3811 lg 1, § 3891 lg 2
                                     ja § 3892 lg 2 järgi;
                                     Teet Raatsini (Raatsin) süüdistuses KarS § 3892 lg 2 – § 25
                                     lg-te 1, 2 ja 4 järgi;
                                     Andrus Arro süüdistuses KarS § 344 lg 1 ja § 345 lg 1 – § 22
                                     lg 3 järgi;
                                     Rosneft Eesti OÜ süüdistuses KarS § 3811 lg 3; § 3891 lg 3 ja
                                     § 3892 lg 3 järgi;
                                     RKO Platvorm OÜ süüdistuses KarS § 3891 lg 3 ja § 3892
                                     lg 3 – § 25 lg-te 1, 2 ja 4 järgi
 Vaidlustatud kohtulahend            Tartu Ringkonnakohtu 26. juuni 2015. a otsus asjas nr 1-13-
                                     6111
 Kaebuse esitaja ja kaebuse liik     Prokuratuur (esindajad kassatsioonimenetluses Lõuna
                                     Ringkonnaprokuratuuri juhtivprokurör Kaire Hänilene ja
                                     vanemprokurör Kristiina Laas), kassatsioon
                                     Raivo Paala kaitsja vandeadvokaat Mart Angerjärv,
                                     kassatsioon;
                                     Rosneft Eesti OÜ kaitsja vandeadvokaat Sven Sillar,
                                     kassatsioon
 Teised kassatsioonimenetluse        Ahto Kiili kaitsja vandeadvokaadi vanemabi Andres Veski,
 pooled                              Kaur Köögi kaitsja vandeadvokaat Arri Tooming, Teet
                                     Raatsini kaitsja vandeadvokaat Mare Laur, Andrus Arro
                                     kaitsja vandeadvokaat Rein Napa ja RKO Platvorm OÜ
                                     kaitsja vandeadvokaat Robert Sarv
 Asja läbivaatamise kuupäev ja       16. detsember 2015, kirjalik menetlus
 viis

RESOLUTSIOON

1.   Tühistada Tartu Ringkonnakohtu 26. juuni 2015. a otsus osas, millega ringkonnakohus
     jättis Tartu Maakohtu 19. detsembri 2014. a otsuse prokuratuuri apellatsioonis vaidlustatud
     osas muutmata ja prokuratuuri apellatsiooni rahuldamata, samuti osas, millega
     ringkonnakohus mõistis Raivo Paalalt ja Rosneft Eesti OÜ-lt välja apellatsioonimenetluse
     kulud.

2. Tühistada Tartu Maakohtu 19. detsembri 2014. a otsus osas, millega Andrus Arro mõisteti
     KarS § 344 lg 1 ja § 345 lg 1 – § 22 lg 3 järgi õigeks. Lõpetada kriminaalmenetlus Andrus
     Arro suhtes KrMS § 2742 lg 1 alusel seoses menetluse mõistliku aja möödumisega.

3. Andrus Arro määratud kaitsjale kohtueelses menetluses ja esimese astme kohtu menetluses
     makstud riigi õigusabi tasu ja kriminaaltoimiku koopia tegemise kulu (maakohtu otsuse
     resolutiivosa punkt 8) jätta riigi kanda.

4. Ülejäänud osas, milles Riigikohus käesoleva resolutsiooni punktiga 1 ringkonnakohtu otsuse
     tühistab,   saata   kriminaalasi   uueks    arutamiseks    Tartu   Ringkonnakohtule   teises
     kohtukoosseisus.

5. Muus osas jätta ringkonnakohtu otsus muutmata.

6.    Prokuratuuri kassatsioon rahuldada osaliselt, Raivo Paala ja Rosneft Eesti OÜ kaitsjate
     kassatsioonid jätta rahuldamata.

7.    Määrata Advokaadibüroo Angerjärv & Krautmann OÜ-le Raivo Paalale kassatsiooni-
     menetluses osutatud riigi õigusabi eest makstava tasu suuruseks 288 (kakssada
     kaheksakümmend kaheksa) eurot (sh käibemaks 48 eurot). Jätta see menetluskulu riigi
     kanda.

8.    Määrata OÜ-le Advokaadibüroo Sven Sillar Rosneft Eesti OÜ-le kassatsioonimenetluses
     osutatud riigi õigusabi eest makstava tasu suuruseks 168 (ükssada kuuskümmend kaheksa)
     eurot (sh käibemaks 28 eurot). Jätta see menetluskulu riigi kanda.

9.     Määrata OÜ-le Advokaadibüroo Rein Napa Andrus Arrole kassatsioonimenetluses
     osutatud riigi õigusabi eest makstava tasu suuruseks 48 (nelikümmend kaheksa) eurot (sh
     käibemaks 8 eurot). Jätta see menetluskulu riigi kanda.

10. Määrata OÜ-le Tartu I Advokaadibüroo Teet Raatsinile kassatsioonimenetluses osutatud
     riigi õigusabi eest makstava tasu suuruseks 192 (ükssada üheksakümmend kaks) eurot (sh
     käibemaks 32 eurot). Jätta see menetluskulu riigi kanda.

11. Määrata OÜ-le Advokaadibüroo Robert Sarv RKO Platvorm OÜ-le kassatsiooni-
     menetluses osutatud riigi õigusabi eest makstava tasu suuruseks 288 (kakssada
   kaheksakümmend kaheksa) eurot (sh käibemaks 48 eurot). Jätta see menetluskulu riigi
   kanda.



ASJAOLUD JA MENETLUSE KÄIK

Süüdistus

1. Käesolevas kriminaalasjas anti kohtu alla

   1) Raivo Paala süüdistatuna karistusseadustiku (KarS) § 344 lg 1 – § 22 lg 2, § 345 lg 1, § 3811
        lg 1, § 3891 lg 2 ja § 3892 lg 2 järgi kvalifitseeritud kuritegudes;

   2)    Andrus Arro süüdistatuna KarS § 344 lg 1 ja § 345 lg 1 – § 22 lg 3 järgi kvalifitseeritud
        kuritegudes;

   3) Ahto Kiil süüdistatuna KarS § 3892 lg 2 järgi kvalifitseeritud kuriteos;

   4)    Kaur Köök süüdistatuna KarS § 3811 lg 1, § 3891 lg 2 ja § 3892 lg 2 järgi kvalifitseeritud
        kuritegudes;

   5)    Teet Raatsin süüdistatuna KarS § 3892 lg 2 – § 25 lg-te 1, 2 ja 4 järgi kvalifitseeritud
        kuritegudes;

   6)    Rosneft Eesti OÜ (varasemate ärinimedega OÜ TSC Autokaup ja Rosneft Partners OÜ,
        edaspidi Rosneft) süüdistatuna KarS § 3811 lg 3; § 3891 lg 3 ja § 3892 lg 3 järgi
        kvalifitseeritud kuritegudes ja

   7) RKO Platvorm OÜ (edaspidi RKO) süüdistatuna KarS § 3811 lg 3 ja § 3892 lg 3 – § 25 lg-
        te 1, 2 ja 4 järgi kvalifitseeritud kuritegudes.

        R. Paala ja A. Arro süüdistus dokumendi võltsimises ja võltsitud dokumendi kasutamises

2. A. Arrot süüdistati KarS § 344 lg 1 järgi ja R. Paalat KarS § 344 lg 1 – § 22 lg 2 järgi selles, et
   R. Paala taotlusel koostas ja väljastas SA Põhja-Eesti Regionaalhaigla vanemarst A. Arro Tartu
   Maakohtule esitamiseks 15. ja 19. detsembri 2008. a kuupäevaga õiendid selle kohta, et
   terviseseisund ei võimalda R. Paalal kohtuistungitest osa võtta. Tegelikult A. Arro R. Paala
   terviseseisundit ei tuvastanud ja talle tervishoiuteenuste korraldamise seaduse (TTKS) § 2 lg 1
   mõttes tervishoiuteenust ei osutanud, kandes dokumentidesse ebaõiged andmed. Tõendamaks
   R. Paalale tervishoiuteenuse osutamist ja enda tegevuse nõuetekohasust, võltsis A. Arro ka SA
   Põhja-Eesti Regionaalhaigla erakorralise meditsiiniosakonna saatekirja R. Paala suunamiseks
     eriarsti konsultatsioonile. Seejuures märkis A. Arro R. Paalale tervishoiuteenust osutamata
     diagnoosiks kopsupõletiku. A. Arro võltsis dokumendid eesmärgiga tõendada R. Paala
     haigestumist, andes R. Paalale võimaluse esitada õiendid kriminaalasjas nr 1-07-2186 Tartu
     Maakohtule ja jätta kriminaalmenetluse seadustiku (KrMS) § 170 lg 2 p 3 alusel kohtuistungile
     ilmumata.

3. R. Paalat süüdistati KarS § 345 lg 1 järgi ja A. Arrot KarS § 345 lg 1 – § 22 lg 3 järgi selles, et
     R. Paala esitas kriminaalasjas nr 1-07-2186 Tartu Maakohtule eelmises punktis nimetatud A. Arro
     võltsitud õiendid enda terviseseisundi kohta. Sellega omandas R. Paala õiguse jätta KrMS § 170
     lg 2 p 3 alusel kohtusse ilmumata. A. Arro aitas ebaõigete andmetega õiendite ja saatekirja
     koostamise ning väljastamisega kaasa sellele, et R. Paala kasutas võltsitud dokumenti.

R. Paala, A. Kiili, K. Köögi ja Rosnefti süüdistus valeandmete esitamises Rosnefti 2007. a märtsikuu
                                         käibedeklaratsioonis

4. R. Paalat, A. Kiili ja K. Kööki süüdistati KarS § 3892 lg 2 järgi ja Rosnefti KarS § 3892 lg 3 järgi
     tahtlikus valeandmete esitamises maksustamisperioodi märts 2007 kohta käivas Rosnefti
     käibedeklaratsioonis (KMD). R. Paala ja K. Köök olid Rosnefti juhatuse liikmed ja A. Kiil sama
     äriühingu volitatud esindaja. 23. aprillil 2007 allkirjastas volikirja alusel tegutsenud A. Kiil
     kokkuleppel R. Paala ja K. Köögiga Rosnefti 2007. a märtsikuu KMD, milles kajastati
     ostudokumentideta alusetult sisendkäibemaksu summas 36 009 000 krooni. Sellega tekitasid
     süüdistatavad riigilt raha väljapetmiseks Rosneftile alusetu käibemaksu tagastusnõude. Selle
     alusetu tagastusnõude arvel tasaarvestasid R. Paala, K. Köök ja A. Kiil Rosnefti poolt
     maksustamisperioodidel aprill 2007 kuni jaanuar 2008 deklareeritud käibemaksukohustuse
     kogusummas 19 182 880 krooni. Rosnefti 2007. a aprilli-, mai- ja juunikuu KMD-d allkirjastas
     K. Köök, 2007. a novembri- ja detsembrikuu ning 2008. a jaanuarikuu KMD-d aga R. Paala.
     Nendes      KMD-des   näidatud   tasutava   käibemaksu     summad     tasaarvestas   maksuhalduri
     arvutiprogramm Rosnefti alusetu käibemaksu enammaksega. Süüdistatavad panid teo toime
     käibemaksu tasumisest kõrvalehoidumise eesmärgil ja Rosnefti huvides.

          R. Paala, K. Köögi ja Rosnefti süüdistus valeandmete esitamises Rosnefti erinevates
      maksudeklaratsioonides ning R. Paala ja Rosnefti süüdistus Rosnefti 2008. a veebruarikuu
                                käibedeklaratsiooni esitamata jätmises

5.   R. Paalat ja K. Kööki süüdistati KarS § 3891 lg 2 ja Rosnefti KarS § 3891 lg 3 järgi selles, et
     K. Köök esitas Rosnefti KMD-des valeandmeid maksustamisperioodide aprill kuni juuni 2007
     kohta, R. Paala aga maksustamisperioodide august 2007 kuni jaanuar 2008 kohta, samuti jättis
     R. Paala esitamata Rosnefti 2008. a veebruarikuu KMD. Lisaks esitasid K. Köök ja R. Paala
     valeandmeid maksustamisperioodide juuli ja september kuni detsember 2007 ning jaanuar kuni
     veebruar 2008 kohta käivates Rosnefti tulu- ja sotsiaalmaksu ning kohustusliku kogumispensioni
     ja töötuskindlustuse maksete deklaratsioonides (TSD). Osa nimetatud TSD-dest allkirjastas
     R. Paala, osa aga K. Köök. Valeandmete esitamine ja andmete esitamata jätmine leidis aset
     järgmiselt.

6.     Rosneft osutas aastatel 2007–2008 vahendus-, konsultatsiooni jm teenuseid aktsiaseltsidele
     Spacecom ja Skinest Rail, kes tasusid Rosneftile nende teenuste eest nelja 2008. a veebruaris
     väljastatud arve alusel kokku 30 710 827 krooni (sh käibemaks 5 523 089 krooni). Kuna R. Paala
     Rosnefti 2008. a veebruarikuu KMD-d ei esitanud, jättis äriühing nimetatud laekumised
     maksustatava käibena deklareerimata. Sellest tulenevalt jäeti ka käibemaks (18%) deklareerimata
     ja tasumata. R. Paala jättis deklaratsiooni esitamata tahtlikult Rosnefti maksukohustuse varjamise
     eesmärgil. Samas soetas Rosneft novembrist 2007 veebruarini 2008 AS-ilt Estreftransservice
     ekspedeerimisteenust, mille eest makstud tasult arvestatava sisendkäibemaksu 123 639 krooni
     jätsid süüdistatavad maksustamisperioodide november 2007 kuni jaanuar 2008 kohta käivates
     Rosnefti KMD-des deklareerimata. K. Köök kajastas maksustamisperioodide aprill kuni juuni
     2007 kohta käivates Rosnefti KMD-des 27 000 krooni dokumentaalselt tõestamata
     sisendkäibemaksu. R. Paala kajastas maksustamisperioodide august 2007 kuni jaanuar 2008 kohta
     esitatud Rosnefti KMD-des 58 687 krooni dokumentaalselt tõestamata sisendkäibemaksu.
     Kokkuvõttes jäi K. Köögi poolt Rosnefti KMD-des valeandmete esitamise tulemusena riigile
     laekumata 27 000 krooni käibemaksu. R. Paala poolt Rosnefti KMD-des valeandmete esitamise ja
     2008. a veebruarikuu KMD esitamata jätmise tõttu jäi riigile laekumata 5 523 089 krooni – 123
     639 krooni + 58 687 krooni = 5 458 137 krooni käibemaksu.

7. K. Köök ja R. Paala tegid maksustamisperioodidel juuli ja september kuni detsember 2007 ning
     jaanuar kuni veebruar 2008 Rosnefti pangakontodelt erinevatele äriühingutele, samuti iseendale
     ning R. Paala tütrele K. P-le kokku 20 987 306 krooni väljamakseid, mille kohta puudub
     nõuetekohane algdokument, mis tõendaks väljamaksete seotust Rosnefti ettevõtlusega. Seega on
     kõnealused väljamaksed käsitatavad ettevõtlusega mitteseotud kuluna tulumaksuseaduse (TuMS)
     § 51 lg 2 p 3 mõttes. R. Paala ja K. Köök jätsid selle kulu Rosnefti TSD-des deklareerimata.
     R. Paala ja K. Köögi poolt Rosnefti TSD-des valeandmete tulemusena jäi riigile laekumata 5 838
     653 krooni tulumaksu.

         R. Paala, T. Raatsini ja RKO süüdistus valeandmete esitamises RKO 2009. a juunikuu
                                          käibedeklaratsioonis

8. R. Paalat ja T. Raatsinit süüdistati KarS § 3892 lg 2 – § 25 lg-te 1, 2 ja 4 järgi ning RKO-d KarS
     § 3892 lg 3 – § 25 lg-te 1, 2 ja 4 järgi selles, et RKO juhatuse liige R. Paala grupis sama äriühingu
     volitatud esindaja T. Raatsiniga esitas 19. juulil 2012 maksuhaldurile RKO 2009. a juunikuu
     KMD, mis kajastas valeandmeid. Nimelt deklareerisid R. Paala ja T. Raatsin selles
   deklaratsioonis käibemaksu tagastusnõude tekitamise ja maksutagastuse saamise eesmärgil RKO
   huvides       alusetult     sisendkäibemaksu,      tekitades    alusetu     käibemaksu    tagastusnõude
   summas 8 449 164 000 krooni. Alusetu tagastusnõude tekitamiseks koostasid R. Paala ja
   T. Raatsin Rosnefti ja RKO vahelise 1. juuni 2009. a kuupäeva kandva müügilepingu, mille
   objektiks oli 10 mereplatvormi konstrueerimiseks, paigaldamiseks ja opereerimiseks vajalik
   oskusteave. Samuti koostasid süüdistatavad Rosnefti arve RKO-le kogusummas 55 388 964 000
   krooni (sh käibemaks 8 449 164 000 krooni). Tegelikult Rosneft RKO-le lepingus ja arvel
   näidatud teenust ei osutanud. Lepingut ega arvet ei ole nendes näidatud ajal koostatud ja Rosnefti
   esindajana nimetatud juhatuse liige V. K. lepingut ei allkirjastanud ega arvet ei väljastanud.
   Kuritegu jäi toimepanijate tahtlusest sõltumatult lõpule viimata, sest maksuhaldur peatas
   käibemaksu tagastusnõude täitmise.

             R. Paala, K. Köögi ja Rosnefti süüdistus raamatupidamise kohustuse rikkumises

9. K. Kööki ja R. Paalat süüdistati KarS § 3811 lg 1 järgi ning Rosnefti KarS § 3811 lg 3 järgi selles,
   et Rosnefti juhatuse liikmena rikkus K. Köök 1. märtsist 19. juulini 2007 ja R. Paala 19. juulist
   2007 kuni 27. jaanuarini 2009 raamatupidamise seaduse nõudeid. Rikkumine seisnes selles, et
   süüdistatavad ei dokumenteerinud kõiki oma majandustehinguid, ei kirjendanud algdokumentide
   või nende põhjal koostatud koonddokumentide alusel kõiki oma majandustehinguid
   raamatupidamisregistrites, ei koostanud ega esitanud majandusaasta aruandeid, ei säilitanud
   raamatupidamise dokumente ega korraldanud raamatupidamist nii, et oleks tagatud aktuaalse,
   olulise     objektiivse     ja   võrreldava    informatsiooni   saamine     raamatupidamiskohustuslase
   finantsseisundist,        majandustulemustest    ja   rahavoogudest.      Lisaks    puuduvad   Rosneftil
   raamatupidamisregistrid,         raamatupidamisdokumentatsioon         on    puudulik,    olemasolevatel
   algdokumentidel pole viiteid vastava raamatupidamiskirjendi järjekorranumbrile, koostamata on
   kontoplaan ja raamatupidamise sise-eeskirjad. Seega rikkusid R. Paala ja K. Köök
   raamatupidamise seaduse (RPS) §-de 4, 6, 8, 9, 11 ja 12 nõudeid. Sellega raskendasid nad
   oluliselt ülevaate saamist äriühingu kui raamatupidamiskohustuslase varalisest seisundist.

                   R. Paala ja RKO süüdistus raamatupidamise kohustuse rikkumises

10. R. Paalat süüdistati KarS § 3811 lg 1 järgi ja RKO-d KarS § 3811 lg 3 järgi selles, et RKO
   juhatuse liikmena rikkus ta 7. septembrist 2009 kuni 10. oktoobrini 2010 raamatupidamise
   seaduse nõudeid. Rikkumine seisnes selles, et R. Paala ei dokumenteerinud kõiki
   majandustehinguid,          ei   kirjendanud     algdokumentide     või     nende     põhjal   koostatud
   koonddokumentide alusel kõiki majandustehinguid raamatupidamisregistrites, ei koostanud ega
   esitanud majandusaasta aruandeid, ei säilitanud raamatupidamise dokumente ega korraldanud
   raamatupidamist nii, et oleks tagatud aktuaalse, olulise objektiivse ja võrreldava informatsiooni
   saamine raamatupidamiskohustuslase finantsseisundist, majandustulemustest ja rahavoogudest.
   Lisaks puuduvad RKO-l raamatupidamisregistrid, raamatupidamisdokumentatsioon on puudulik,
   koostatud ei ole kontoplaani ega raamatupidamise sise-eeskirju. Seega rikkus R. Paala RPS §-de
   4, 6, 8, 9, 11 ja 12 nõudeid. Sellega raskendas ta oluliselt ülevaate saamist äriühingu kui
   raamatupidamiskohustuslase varalisest seisundist.

Maakohtu otsus

11. Tartu Maakohus tegi 19. detsembril 2014. a otsuse, millega

   1)        R. Paala tunnistati KarS § 3891 lg 2 järgi süüdi valeandmete esitamises
        maksustamisperioodide juuli ja september kuni detsember 2007 ning jaanuar kuni veebruar
        2008 kohta käivates Rosnefti TSD-des ja süüdistatavat karistati vangistusega 11 kuuks ja 26
        päevaks. KarS § 65 lg 1 alusel mõistis kohus R. Paalale liitkaristuse 1 aasta 11 kuud ja 26
        päeva vangistust, millest arvati maha R. Paala poolt eelmise kohtuotsuse järgi ära kantud 1
        aasta vangistust ja käesolevas kriminaalasjas eelvangistuses viibitud 353 päeva. Kohus luges
        R. Paala karistuse kantuks. Süüdistustes KarS § 344 lg 1 – § 22 lg 2, § 345 lg 1, § 3811 lg 1,
        § 3892 lg 2 ja § 3892 lg 2 – § 25 lg-te 1, 2 ja 4 järgi mõistis maakohus R. Paala õigeks;

   2) A. Arro mõisteti KarS § 344 lg 1 ja § 345 lg 1 – § 22 lg 3 järgi õigeks;

   3) A. Kiil mõisteti KarS § 3892 lg 2 järgi õigeks;

   4) K. Köök mõisteti KarS § 3811 lg 1, § 3891 lg 2 ja § 3892 lg 2 järgi õigeks;

   5) T. Raatsin mõisteti KarS § 3892 lg 2 – § 25 lg-te 1, 2 ja 4 järgi õigeks;

   6)         Rosneft tunnistati KarS § 3891 lg 3 järgi süüdi valeandmete esitamises
        maksustamisperioodide juuli ja september kuni detsember 2007 ning jaanuar kuni
        veebruar 2008 kohta käivates TSD-des ja äriühingule mõisteti rahaline karistus 6000 eurot.
        Süüdistustes KarS § 3811 lg 3 ja § 3892 lg 3 järgi mõisteti Rosneft õigeks;

   7) RKO mõisteti KarS § 3811 lg 3 ja § 3892 lg 3 – § 25 lg-te 1, 2 ja 4 järgi õigeks;

   8) otsustati menetluskulude hüvitamine ja asitõendite ning salvestiste edasine saatus.

12. Maakohtu seisukohad olid kokkuvõtlikult järgmised.

        R. Paala ja A. Arro süüdistus dokumendi võltsimises ja võltsitud dokumendi kasutamises

13. Saatekiri, mille võltsimist A. Arrole ette heidetakse, ei ole käsitatav dokumendina KarS § 344
   lg 1 mõttes. Saatekiri ei tõenda juriidilise tähtsusega asjaolusid. Tunnistajate ütluste kohaselt on
   haiglas tavapärane praktika, et patsient pääseb arsti vastuvõtule saatekirjata ja et arst suunab
   patsiendi ühest osakonnast teise iseenda vastuvõtule.

14. 15. ja 19. detsembri 2008. a õiendite (tõendite) puhul on tegemist KarS § 344 lg-s 1 nimetatud
   dokumentidega, millega on võimalik omandada KrMS § 170 lg 2 p-st 3 ja lg-st 4 tulenev õigus
   jätta kohtuistungile ilmumata. A. Arrol kui tegevusluba omaval eriarstil oli pädevus KrMS § 170
   lg-s 4 nimetatud tõendeid väljastada. Tõendi väljastamise õigus on arstil, kes teeb kindlaks
   takistuse olemasolu ja osutab isikule tervishoiuteenust. Süüdistuses on märgitud, et A. Arro ei
   osutanud R. Paalale tervishoiuteenust, kuid pole täpsustatud, millise tervishoiuteenuse A. Arro
   jättis osutamata ja milles täpselt seisneb TTKS § 2 lg 1 rikkumine. Samas kinnitavad uuritud
   tõendid, et R. Paala viibis 15. detsembril 2008 A. Arro vastuvõtul ja A. Arro osutas R. Paalale
   tervishoiuteenust, diagnoosides R. Paalal koldelise kopsupõletiku ja määrates sellele ravi. Kuna
   A. Arro hinnangul ei võimaldanud R. Paala terviseseisund tal menetlustoimingust osa võtta,
   väljastas ta R. Paalale 15. detsembri 2008. a kuupäeva kandva tõendi. Õiend ei sisalda
   valeandmeid ega ole seega võltsitud. A. Arro väljastatud 19. detsembri 2008. a tõendi kohaselt
   viibis R. Paala ka sel päeval vastuvõtul. Tegelikult R. Paala sel päeval A. Arro vastuvõtul ei
   olnud, kuid see asjaolu ei muuda tõendit võltsituks. Kuna kopsupõletik ei parane kolme päevaga
   ja R. Paala tervislik seisund ei võimaldanud tal jätkuvalt kohtuistungist osa võtta, väljastas
   A. Arro 19. detsembril 2008 R. Paalale tõendi samas sõnastuses, nagu ta oli seda teinud
   ka 15. detsembril. Seega ei sisalda ka A. Arro väljastatud 19. detsembri 2008. a tõend
   valeandmeid.

15. Etteheide, et A. Arro rikkus sotsiaalministri 18. septembri 2008. a määruse nr 56 nõudeid, on
   süüdistuses sisustamata. Isegi kui A. Arro rikkus 15. ja 19. detsembri 2008. a tõendite
   väljastamisel    vorminõudeid      ja    jättis   tervishoiuteenuse    osutamise     nõuetekohaselt
   dokumenteerimata, siis ei ole see käsitatav kriminaalkorras karistatava teona.

16. Isegi kui oleks tõendatud, et A. Arro võltsis 15. ja 19. detsembri 2008. a õiendid, saaks teda selle
   eest KarS § 344 lg 1 järgi karistada üksnes juhul, kui A. Arro oleks nende õiendite alusel ise
   õigusi omandanud või kohustustest vabanenud. KarS § 344 lg 1 järgi ei ole karistatav dokumendi
   võltsimine eesmärgiga vabastada kolmas isik kohustusest või võimaldada kolmandal isikul õigusi
   omandada.

17. R. Paalale KarS § 344 lg 1 – § 22 lg 2 järgi esitatud süüdistuses ei ole märgitud, milles seisnes
   R. Paala poolt A. Arro kihutamine. Kuna süüdistuses nimetatud tõendid ei ole võltsitud, puudub
   R. Paala käitumises KarS § 344 lg-s 1 – § 22 lg-s 2 sätestatud kuriteo koosseis.

18. Kuna süüdistuses nimetatud arstitõendid ei olnud võltsitud, ei vasta ka nende kasutamine
   võltsitud dokumendi kasutamise süüteokoosseisule, mistõttu tuleb R. Paala ka KarS § 345 lg 1 ja
   A. Arro KarS § 345 lg 1 – § 22 lg 3 järgi õigeks mõista.
    Maakohtu üldine märkus maksualaste kuritegude koosseisude järgi esitatud süüdistuste kohta

19. KarS §-des 3891 ja 3892 sätestatud kuriteokoosseisud on sisuliselt kattuvad ja maksukelmust ning
   maksude maksmisest kõrvalehoidumist on keeruline eristada. Seetõttu tuleb sarnaselt Riigikohtu
   otsuses asjas nr 3-1-1-52-12 märgituga ka käesolevas asjas süüdistatavate süüditunnistamise
   korral lähtuda neile karistuse mõistmisel kergemast normist ehk KarS §-st 3891.

R. Paala, A. Kiili, K. Köögi ja Rosnefti süüdistus valeandmete esitamises Rosnefti 2007. a märtsikuu
                                         käibedeklaratsioonis

20. Süüdistusest ei selgu, milline oli iga süüdistatava teopanus Rosnefti 2007. a märtsikuu KMD
   esitamisse; kuidas süüdistatavad leppisid kokku, et selle deklaratsiooni allkirjastab A. Kiil; kes
   deklaratsiooni esitas ja milles seisnes deklaratsioonis esitatud andmete ebaõigsus. Samuti ei ilmne
   süüdistusest, miks on süüdistatavate käitumine vaadeldav ühe jätkuva teona ja milles seisnes
   käibemaksuseaduse nõuete rikkumine.

21. Rosneft oli süüdistuses märgitud perioodil käibemaksukohustuslane ja seega kohustatud KMD-
   sid esitama. Rosnefti KMD maksustamisperioodi märts 2007 kohta allkirjastas A. Kiil,
   maksustamisperioodide aprill kuni juuni kohta K. Köök, maksustamisperioodide november kuni
   detsember 2007 ja jaanuar 2008 kohta R. Paala. 23. aprillil 2007 esitatud Rosnefti 2007. a
   märtsikuu KMD allkirjastas A. Kiil, kes tegutses äriühingu volitatud esindajana. Deklaratsiooni
   kohaselt oli enammakstud käibemaks 36 009 000 krooni. Süüdistatavate A. Kiili, K. Köögi ja
   R. Paala ütlused kinnitavad, et A. Kiil esitas Rosnefti 2007. a märtsikuu KMD täiesti iseseisvalt,
   seda eelnevalt R. Paala ja K. Köögiga läbi arutamata. Süüdistatavate vahel oli tööjaotus ja
   puuduvad tõendid, mis kinnitaksid nende omavahelist kokkulepet anda A. Kiilile volikiri ja
   esitada valeandmeid sisaldav KMD. K. Köögi volitused Rosnefti juhatuse liikmena lõppesid tema
   ametiaja möödumisel 9. veebruaril 2007. Pärast seda ta Rosnefti majandustegevuses ei osalenud
   ja seega on tõendamata ka tema teopanus 2007. a märtsikuu KMD esitamisse. K. Köök ei olnud
   deklaratsiooni esitamise aluseks olnud lepingust teadlik. Samuti ei ole tõendatud R. Paala
   teopanus deklaratsiooni esitamisel.

22. Rosnefti 2007. a KMD-s ei esitatud sisendkäibemaksu kohta valeandmeid. 26. märtsil 2007 esitas
   OÜ Transoil Service Rosneftile (toonase ärinimega OÜ TSC Autokaup) arve nr 3 summas 200
   000 000 krooni, millele lisandus käibemaks 36 000 000 krooni. Arve esitati Venemaa
   puiduäriplaani müügi eest vastavalt 20. märtsi 2007. a lepingule. Riigikohus on leidnud, et
   teenuse saamisega kaasneb õigus arvata nõuetekohase arve alusel maha sisendkäibemaksu
   (Riigikohtu otsus asjas nr 3-3-1-81-12, p 11). OÜ Transoil Service arve nr 3 vastab
   käibemaksuseaduse (KMS) § 37 lg-s 7 sätestatud nõuetele. Ei ole usaldusväärseid tõendeid selle
   kohta, et Rosneft ja OÜ Transoil Service ei sõlminud lepingut, mille alusel kõnealune arve
   väljastati. Kriminaalasja arutamisel ei hinda kohus seda, kas arvel ja KMD-l näidatud
   sisendkäibemaks vastas tehingu väärtusele. See asjaolu tulnuks tuvastada maksumenetluses.

23. OÜ Transoil Service arve kohaselt oli müüdavaks kaubaks äriplaan. Seega tuleb leida vastus
   küsimusele, kas see äriplaan oli tegelikult olemas. Äriplaan ei pea olema – ja majanduses
   toimuvat konkurentsi arvestades ei saagi olla – konkretiseeritud, kaante vahel asuv dokument,
   millele on peale kirjutatud äriplaan. Äriplaan võib olla ka idee, mis kujuneb oma lõplikku vormi
   pikema aja jooksul. Tulenevalt tsiviilseadustiku üldosa seaduse §-st 77 ei pea ka äriplaani
   müügileping olema kirjalikus vormis. Süüdistatavate ja tunnistajate ütlused kinnitavad äriplaani
   olemasolu. Kokkuvõttes on tõendatud, et 20. märtsil 2007. a sõlmisid Transoil Service OÜ
   (esindaja R. Paala) ja Rosneft (esindaja A. Kiil) lepingu, mille kohaselt Transoil Service OÜ
   loovutas Rosneftile õiguse majandada Solikamskis ja Bereznikis 20 aasta jooksul metsa
   mahus üks miljon tihumeetrit aastas, 10 kr/tm. Transoil Service OÜ kohustus andma Rosneftile
   üle kõik kontaktid ja teadmised ning ise selles piirkonnas mitte töötama ega kontakte teistele üle
   andma. Rosneft kohustus tasuma Transoil Service OÜ-le majandustegevusest loobumise
   eest 200 000 000 krooni. Transoil Service OÜ väljastas Rosneftile arve summas 236 000 000
   krooni (sh käibemaks). Arve tasumine pidi toimuma tasaarvestusega. Seega on tõendatud, et
   Rosneft ei kajastanud 2007. a märtsikuu KMD-s sisendkäibemaksu ilma ostudokumentideta.
   Sisendkäibemaks ei ole näilik, kuna süüdistatavad ja tunnistajad on andnud omavahel haakuvaid
   ütlusi äriplaani olemasolu ja selle sisu kohta. Sisendkäibemaksu deklareerimise aluseks olnud
   tehing toimus ja Rosneft oli kohustatud selle oma KMD-s kajastama.

24. Süüdistuses on kahtluse alla seatud ka Rosnefti 2007. a märtsikuu KMD-s autorendilt
   arvestatud 9000 krooni suuruse sisendkäibemaksu õigsus. R. Paala ja A. Kiili ütlused kinnitavad,
   et autosid renditi ka tegelikult. Isegi, kui eeldada vastupidist, ei ulatu 9000 krooni
   süüteokoosseisus nimetatud suure kahju piirmäärani.

25. Kuna K. Köök ei osalenud enam Rosnefti tegevuses, R. Paala ei olnud äriühingu 2007. a
   märtsikuu KMD esitamisega seotud ja A. Kiil ei esitanud deklaratsioonis valeandmeid, ei vasta
   süüdistatavate käitumine KarS § 3892 lg-s 2 ega §-s 3891 sätestatud kuriteo objektiivsele
   koosseisule ja nad tuleb selles süüdistuses õigeks mõista.

 R. Paala, K. Köögi ja Rosnefti süüdistus valeandmete esitamises Rosnefti maksudeklaratsioonides
  ning R. Paala ja Rosnefti süüdistus Rosnefti 2008. a veebruarikuu käibedeklaratsiooni esitamata
                                              jätmises

26. Osas, mis puudutab süüdistust väidetavas valeandmete esitamises maksustamisperioodide aprill
   kuni juuni 2007 kohta käivates Rosnefti KMD-des, tuleb K. Köök õigeks mõista, kuna selle teo
   tulemusel riigile maksudena laekumata jäänud 27 000 krooni ei ulatu suurele kahjule vastava
   summani.
27. Rosneft osutas lepingute alusel erinevaid teenuseid ja müüs kaupu AS-idele Spacecom ja Skinest
   Rail. Nende kaupade müügi ja teenuste osutamise kohta esitas Rosneft 2008. a veebruaris AS-
   idele Spacecom ja Skinest Rail arveid kogusummas 36 206 915 krooni 76 senti (sh
   käibemaks 5 523 088 krooni 86 senti). Arvete alusel tasutud summad laekusid Rosnefti
   pangakontole. Samuti oli Rosneftil AS-iga Estreftransservice leping, mille alusel Rosneft tellis
   ekspedeerimisteenust. Lepingu alusel esitas AS Estreftransservice Rosneftile kokku 9 arvet,
   millel näidatud sisendkäibemaksu kogusummas 123 639 krooni jättis Rosneft deklareerimata.

28. Süüdistuse kohaselt ei esitanud Rosneft 2008. a veebruarikuu KMD-d. Tõenditest nähtuvalt
   tagastas Maksu- ja Tolliameti Valga maksu- ja tollibüroo juhataja R. Paala poolt 11. aprillil
   2008. a esitatud erinevate äriühingute maksudeklaratsioonid, sh Rosnefti 2008. a veebruarikuu
   KMD, kuna deklaratsioonil oli märge, et esitaja sellel olevate andmete õigsust ei kinnita, samuti
   oli deklaratsioon allkirjastatud kolme ristiga. Ei saa nõustuda, et maksudeklaratsioon tuli
   tagastada, kuna R. Paala kasutas sellel allkirjana varasema nelja risti asemel kolme risti.
   Maksuhaldur on tunnustanud R. Paala allkirja ka kolme risti kujul. R. Paala poolt kolme ristiga
   allkirjastatud Rosnefti 2008. a veebruarikuu KMD-s on deklareeritud 18%-ga maksustatavat
   käivet summas 30 683 827 krooni, käibemaksu kokku 5 523 089 krooni, sisendkäibemaksu
   50 177 krooni ja tasutavat käibemaksu 5 474 912 krooni. R. Paala kohtus antud ütluste kohaselt
   on alates 2008. a veebruarist tema allkiri kolm risti. Kohtulikul uurimisel ei ole esitatud tõendeid,
   mis kinnitaks, et kõnealuses deklaratsioonis esitatud andmed ei ole õiged. Isegi kui see oleks nii,
   poleks täidetud kuriteo subjektiivne koosseis. Olukorda, kus maksuhaldur seab kahtluse alla
   maksudeklaratsioonil    oleva    allkirja   õigsuse,   samas   tunnustades   sellist     allkirja   teisel
   maksudeklaratsioonil, ei saa tõlgendada isiku kahjuks. Seega tuleb R. Paala Rosnefti 2008. a
   veebruarikuu KMD esitamata jätmises õigeks mõista.

29. Süüdistuse kohaselt tegid R. Paala ja K. Köök Rosnefti pangakontodelt erinevatele isikutele
   kokku 20 987 306 krooni väljamakseid, mille kohta puudub raamatupidamise algdokument, jättes
   need väljamaksed Rosnefti TSD-des ettevõtlusega mitteseotud kuluna deklareerimata.
   Süüdistuses nimetatud summas isikutele väljamaksete tegemine Rosnefti pangakontodelt on
   tõendatud. Süüdistuses nimetatud maksustamisperioodide kohta esitatud Rosnefti TSD on
   allkirjastanud R. Paala. R. Paala rikkus TuMS § 51 lg 1 p 3 nõudeid, jättes süüdistuses nimetatud
   Rosnefti TSD-des deklareerimata väljamaksed, mille kohta Rosneftil polnud nõuetekohast
   algdokumenti. Seetõttu jäi riigile laekumata 5 838 653 krooni tulumaksu. K. Köögi tegevuses
   KarS §-s 3891 sätestatud süüteokoosseisu tunnuseid ei ole, sest ta tegi pangaülekandeid R. Paala
   soovil. Isegi kui K. Köök teadis, et R. Paala esitab Rosnefti TSD-des valeandmeid, ei muuda see
   teda kuriteo kaastäideviijaks. R. Paala pani talle süüksarvatava teo toime tahtlikult.

30. R. Paalale KarS § 3891 lg 2 järgi karistuse mõistmisel tuleb arvestada, et R. Paala tegutses
   Rosnefti huvides pikka aega ja riigil jäi tulumaksuna saamata 373 157 eurot 94 senti. Seetõttu
   tuleb süüdistatavale mõista reaalne vangistus. Karistust kergendavad ja raskendavad asjaolud
   puuduvad. R. Paalale mõistetud karistust tuleb aga KrMS § 306 lg 1 p 61 alusel kergendada, sest
   mõistlik menetlusaeg on ületatud. Uurimisasutus saatis kriminaaltoimiku prokuratuuri 2008. a
   oktoobris. Prokuratuur tegi seejärel asjassepuutuvaid toiminguid. 28. detsembril 2010. a saatis
   prokuratuur süüdistusakti kriminaalasjas nr 1-10-17160 kohtusse. Eelistung määrati 23. maiks
   2012. Prokurör esitas taotluse kriminaalasjade nr 1-10-17160 ja nr 1-13-6111 ühendamiseks, mida
   Tartu Maakohtu 21. oktoobri 2013. a määrusega ka tehti. Kohtulik arutamine määrati
   ajavahemikku 31. märtsist 20. juunini 2014. Kriminaalasjas on seitse süüdistatavat ja seda saab
   pidada keskmisest keerukamaks. Prokuratuur muutis korduvalt süüdistust. Kuna kriminaaltoimiku
   prokuratuuri laekumisest maakohtu otsuse kuulutamiseni on möödunud kuus aastat, on mõistlik
   menetlusaeg ületatud. R. Paala ei ole menetlust takistanud. Ta on kohtumenetluse ajal viibinud
   vangistuses ja tema suhtes on tõkendina kohaldatud vahistamist (11 kuud 23 päeva), lisaks on
   teda kolm päeva kahtlustatavana kinni peetud.

31. R. Paala esitas Rosnefti TSD-des valeandmeid Rosnefti juhatuse liikmena Rosnefti huvides.
   Seetõttu tuleb maksuhaldurile valeandmete esitamises KarS § 3891 lg 3 järgi süüdi tunnistada ka
   Rosneft. Arvestades mh mõistliku menetlusaja möödumist, tuleb Rosneftile mõista rahaline
   karistus 6000 eurot.

        R. Paala, T. Raatsini ja RKO süüdistus valeandmete esitamises RKO 2009. a juunikuu
                                         käibedeklaratsioonis

32. Süüdistuses ei ole esitatud asjaolusid, millest saaks järeldada, et R. Paala ja T. Raatsin panid teo
   toime kaastäideviijatena. Süüdistusest ei nähtu teoplaan ega T. Raatsini teopanus. Süüdistuses on
   loetletud käibemaksuseaduse sätted, mida süüdistatavad väidetavalt rikkusid, kuid pole selgitatud,
   milles see rikkumine seisnes.

33. On tuvastatud, et R. Paala, kes oli alates 7. septembrist 2009 RKO juhatuse liige, allkirjastas ja
   esitas   19.   juulil   2012.   a   maksustamisperioodi      juuni   2009    kohta    RKO      KMD
   parandusdeklaratsiooni, mille kohaselt oli osaühingu sisendkäibemaks 8 449 164 000 krooni.

34. Nähtuvalt 1. juuni 2009. a müügilepingust müüs Rosneft (esindaja V. K.) RKO-le (esindaja
   T. Raatsin) projekti RN, mille sisuks oli 10 mereplatvormi konstrueerimiseks, paigaldamiseks ja
   opereerimiseks vajalik oskusteave (litsentseeritud maardlate omanike kontaktid, platvormide
   tehnoloogilised lahendused, kontaktid tootjatega, konstrueerimiskavad, kontaktid operaatoritega
   ja potentsiaalsete ja huvitatud investoritega). Teabe, kontaktid, äriplaani jne kohustus Rosneft üle
   andma 2009. a juunikuu jooksul, loobudes ühtlasi õigusest projekti RN realiseerimisest saadavale
   tulule. Lepingu hind oli 46 939 800 000 krooni ehk 3 000 000 000 eurot, millele lisandus
   käibemaks 18%. RKO kohustus tasuma lepingu hinna 360 päeva jooksul. Rosneft esitas 1. juunil
   2009 RKO-le arve nr 1 summas 46 939 800 000 krooni.

35. Riigikohtu praktika kohaselt kaasneb teenuse saamisega õigus nõuetekohase arve alusel
   sisendkäibemaksu maha arvata (Riigikohtu otsus asjas nr 3-3-1-81-12, p 11). Rosnefti 1. juuni
   2009. a arve nr 1 vastab seaduses esitatud nõuetele. Seega oli seadusest tulenev alus ja kohustus
   tehing deklareerida. Nii lepingust ja arvest kui ka tunnistajate ütlustest nähtub, et RKO 2009. a
   juulikuu KMD-s ei kajastatud näilikku sisendkäibemaksu, nagu süüdistuses leitakse. Tegemist oli
   reaalse tehinguga, mille objektiks olid vajalikud kontaktid ja oskusteave 10 mereplatvormi
   konstrueerimiseks, paigaldamiseks ja opereerimiseks. Süüdistatavate ja tunnistajate ütlustest
   nähtub, et kuna nafta- ja gaasimaardlad on hakanud ennast ammendama, siis peab nafta
   puurimiseks minema kas Kaspiasse või Põhja-Jäämerre. Selleks on vaja vastupidavaid
   naftaplatvorme. Projekt seisnes selles, et lasta Hiinas valmis ehitada uuel tehnoloogial põhinev
   nelja jalaga naftaplatvorm, mis on valmistatud külmakindlast materjalist, ja seejärel need
   Venemaa firmadele välja rentida. Mereplatvormide projekti raames tehti koostööd erinevate
   isikutega. Projekti raames on toimunud kohtumised äripartneritega, projekti kohta on tehnilised
   joonised ja 3D-skeemid. Projekti reaalset olemasolu kinnitab ka leping Arctic Oil Rigs OY-ga.
   R. Paala ütluste kohaselt loobus Rosneft oskusteabest ja äriplaani realiseerimisest RKO kasuks,
   sest äripartnerid asusid Venemaal, tema suhtes oli aga kohaldatud elukohast lahkumise keeldu,
   mistõttu ei saanud ta enam projekti edasi arendada. Samuti oli Rosneftil maksuvaidlusi. On
   tuvastatud, et 1. juuni 2009. a lepingus nimetatud kontaktbaas, tehnoloogilised lahendused ja
   oskusteave mereplatvormide konstrueerimiseks, paigaldamiseks ja opereerimiseks eksisteeris.
   Samuti oli reaalselt olemas lepingu täitmiseks vajalik know-how, skeemid ja tehnilised joonised.
   Nii R. Paala kui ka T. Raatsini ütlused kinnitavad, et lepingu objektiks olnud oskusteave anti üle
   ja see oli materiaalses vormis: arvutis, paberil ja CD-plaadil. R. Paala ütluste kohaselt andis ta
   oskusteabe üle kui Rosnefti esindaja ja võttis selle vastu kui RKO esindaja, täites seega lepingus
   märgitud kohustuse iseendaga. Lepingu eest tasumine pidi toimuma tasaarvestuse teel ja R. Paala
   ütluste kohaselt on seda ka osaliselt tehtud. Seega on sisendkäibemaksu deklareerimise aluseks
   olev tehing tegelikult toimunud. Tehingu hinna osas kohus seisukohta ei võta, sest kui
   maksuhaldur selles kahtles, tulnuks tehingu tegelik hind maksumenetluses välja selgitada.

36. Süüdistuse väide ja tunnistaja V. K. ütlused selle kohta, et tema ei ole Rosnefti juhatuse liikmena
   müügilepingut ja arvet nr 1 allkirjastanud, on vastuolus kohtus uuritud tõenditega. Ekspertiisiakti
   kohaselt on nii lepingul kui ka arvel V. K. allkirjad. Samuti tuleneb eksperdi arvamusest, et leping
   ja arve on koostatud nendes märgitud ajal. Seda, et lepingu allkirjastas V. K., kinnitavad ka
   T. Raatsini ütlused.

37. Ei ole võimalik tuvastada, kes RKO 2009. a KMD maksuametisse viis. Samuti ei ole tuvastatud,
   nagu oleks T. Raatsin osalenud KMD koostamisel või selle maksuhaldurile toimetanud. R. Paala
   ütluste kohaselt koostas deklaratsiooni tema, kuna V. K. tervis oli halvenenud, tekkisid
   probleemid alkoholiga ja teda ei saanud enam usaldada. Samas oli R. Paala omanikuna huvitatud,
   et RKO KMD-d oleksid esitatud.

38. Eeltoodud põhjustel tuleb R. Paala, T. Raatsin ja RKO maksukelmuses õigeks mõista.

            R. Paala, K. Köögi ja Rosnefti süüdistus raamatupidamise kohustuse rikkumises

39. KarS §-s 3811 sätestatud süüteokoosseis eeldab, et ülevaate saamine raamatupidamis-
   kohustuslase varalisest seisundist oleks oluliselt raskendatud. Süüdistatavate ja tunnistaja
   ütlustega on tõendatud, et Rosnefti raamatupidamise korraldamisega tegeles O. V-i firma. Sinna
   esitas    dokumendid    R.     Paala.   Süüdistusest   ei   ilmne,   kellel   oli   ülevaate   saamine
   raamatupidamiskohustuslase varalisest seisundist raskendatud ja milles see konkreetselt
   väljendus. Isegi kui eeldada, et Maksu- ja Tolliametil oli vaja saada ülevaadet Rosnefti tegevusest,
   pole tõendatud, et ülevaate saamine oleks olnud raskendatud oluliselt. Ekspert pole olulist
   raskendatust kinnitanud, eksperdile pole sellist küsimust isegi esitatud. Asjaolu, et ekspertiisi
   tegemise     ajal   puudusid      Rosneftil   maksudeklaratsiooni      esitamise     aluseks    olevad
   raamatupidamisdokumendid, ei tähenda, et andmete saamine olnuks oluliselt raskendatud.
   Süüdistusest ei nähtu, milliseid mõistlikke pingutusi tegi Maksu- ja Tolliamet andmete saamiseks
   või et andmete saamine oleks olnud äärmiselt aeganõudev.

40. Kuna K. Köögi volitused Rosnefti juhatuse liikmena lõppesid 9. veebruaril 2007, ei saa talle ette
   heita Rosnefti raamatupidamise kohustuse rikkumist ajavahemikul 1. märtsist 19. juulini 2007.

41. Eeltoodud põhjustel tuleb R. Paala, K. Köök ja Rosneft käsitletavas süüdistuses õigeks mõista.

                  R. Paala ja RKO süüdistus raamatupidamise kohustuse rikkumises

42. Süüdistusest ei nähtu, millises tegevuses või tegevusetuses väljendus raamatupidamiskohustuse
   rikkumise objektiivne koosseis ja mida oleks R. Paala pidanud raamatupidamise korraldamisel
   teisiti tegema ja mida raamatupidamises kajastama. Samuti ei ole süüdistuses märgitud, milles
   seisnes RKO huvi raamatupidamiskohustuse rikkumisel.

43. RKO raamatupidamisdokumendid asusid 2012. a läbiotsimise ajal O. V-i raamatupidamis-firmas,
   välismaal, arvutis ja internetis, samuti aadressil, kus läbiotsimine toimetati, seifis, mida
   läbiotsimisel ei avatud. Kohtulikul uurimisel ei ole ümber lükatud, et raamatupidamisfirma
   korraldas RKO raamatupidamist nõuetekohaselt. 1. juuni 2009. a müügilepingu ja sama kuupäeva
   arve puudumine ei raskenda oluliselt ülevaate saamist raamatupidamiskohustuslase varalisest
   seisundist. Süüdistusest ei nähtu, kellel oli raamatupidamiskohustuslase varalisest seisundist
   ülevaate saamine raskendatud ja milles see väljendus. Pole kinnitust, et ülevaate saamine oleks
   olnud raskendatud oluliselt.
44. Seetõttu tuleb R. Paala ja RKO käsitletavas süüdistuses õigeks mõista.

Apellatsioonid

45. Tartu Maakohtu otsuse peale esitasid apellatsioonid

   1)     prokuratuur, kes taotles kohtuotsuse tühistamist osas, milles süüdistatavad neile esitatud
        süüdistustes õigeks mõisteti, välja arvatud osas, milles R. Paala mõisteti õigeks Rosnefti
        2008.    a   veebruarikuu    KMD      esitamata    jätmises   ja     valeandmete   esitamises
        maksustamisperioodide august 2007 kuni jaanuar 2008 kohta käivates Rosnefti KMD-des.
        Ülejäänud osas palus prokuratuur süüdistatavad neile esitatud süüdistustes süüdi tunnistada,
        neid karistada ning mõista välja menetluskulud;

   2)     R. Paala kaitsja vandeadvokaat Mart Angerjärv, kes vaidlustas R. Paala süü tõendatust,
        taotledes (alternatiivselt) kriminaalmenetluse lõpetamist menetluse mõistliku aja möödumise
        tõttu;

   3)      R. Paala, kes taotles maakohtu otsuse tühistamist osas, millega ta tunnistati süüdi
        maksudeklaratsioonis valeandmete esitamises, ja palus end õigeks mõista;

   4)     Rosnefti kaitsja vandeadvokaat Sven Sillar, kes taotles maakohtu otsuse tühistamist ja
        kriminaalasja saatmist uueks arutamiseks Tartu Maakohtule;

   5)     Rosneft (seaduslikud esindajad R. Paala ja T. Raatsin), kes taotles maakohtu otsuse
        tühistamist Rosnefti süüditunnistamist puudutavas osas ja palus süüdistatava õigeks mõista.

Ringkonnakohtu otsus

46. Tartu Ringkonnakohtu 26. juuni 2015. a otsusega jäeti maakohtu otsus muutmata ja apellatsioonid
   rahuldamata. Lisaks tegi ringkonnakohus menetluskulude hüvitamise otsustuse.

47. Ringkonnakohtu põhiseisukohad olid järgmised.

48. Maakohus ei rikkunud tõendeid hinnates KrMS § 61 lg-te 1 ja 2 nõudeid, sest kõiki tõendeid on
   hinnatud kogumis ja on käsitletud ka nende usaldusväärsust. Maakohtu otsus vastab KrMS § 312
   p-de 1 ja 2 nõuetele.

49. Kaitsjate apellatsioonides märgitu ei anna alust maakohtu otsust muuta. TuMS § 51 on piisavalt
   õigusselge ja maakohus on õigesti välja toonud tunnused, millele raamatupidamise algdokument
   peab vastama, samuti tuvastanud, et praegusel juhul need nõuded täidetud ei olnud. Maakohtus
   leidis tõendamist, et raamatupidamisdokumente väljamaksete kohta pole. Väited, et tegelikult olid
   dokumendid kusagil olemas, kuid menetleja ei suutnud neid leida või et tegemist oli suuliste
   lepingutega, mis tuleb raamatupidamisdokumentidega võrdsustada, ei anna alust maakohtu
   järeldusi ümber hinnata. Suuline leping võib küll olla majandustegevuse vorm, kuid see ei ole
   võrdsustatav raamatupidamise algdokumendiga RPS § 7 lg 1 mõttes. Nõustuda ei saa väitega, et
   süüdistatavad ei pidanudki kuludokumente esitama.

50. Põhjendamatu on ka prokuratuuri apellatsioon. Nõustuda ei saa prokuratuuri seisukohaga, nagu
   oleks maakohus käsitlenud tõendeid valikuliselt, võttes arvesse ainult süüdistatavate ja
   tunnistajate ütlusi, andmata hinnangut ütluste usaldusväärsusele ja kõrvutamata ütlusi teiste
   tõenditega. Asjaolu, et prokurör ei ole nõus maakohtu poolt tõenditele antud hinnanguga, ei
   tähenda, et maakohus oleks rikkunud tõendite uurimise ja hindamise protsessuaalseid nõudeid.
   Maakohtul oli õigus tõendite hindamise käigus olla kriitiline mõnede kohtule esitatud tõendite
   osas, mille olid vormistanud eeluurimisorganid, sest see tuleneb KrMS §-s 63 kehtestatud
   nõuetest. Maakohus ei ole prokuratuuri viidatud maksuotsuseid tähelepanuta jätnud, sest need
   võeti kohtuistungil tõendina vastu. Neid hinnati kogumis koos teiste tõenditega.

51. Mõistes K. Köögi Rosnefti 2007. a märtsikuu KMD-s valeandmete esitamises õigeks, lähtus
   maakohus õigesti kohtupraktikas omaks võetud seisukohast, mille järgi ei saa pelgalt ühe juhatuse
   liikme teadlikkus asjaolust, et teine juhatuse liige esitab osaühingu KMD-des maksuhaldurile
   valeandmeid, moodustada teopanust, mis annaks alust pidada teda maksukuriteo kaastäideviijaks.
   Ringkonnakohus nõustus maakohtu põhjendustega K. Köögi õigeksmõistmise kohta.

52. Transoil Service OÜ poolt 26. märtsil 2007 Rosneftile esitatud arve nr 3 summas 236 000 000
   krooni, vastab KMS § 37 lg-s 7 sätestatud nõuetele. Maakohus luges A. Kiili ja R. Paala ütlustega
   tõendatuks arve väljastamise aluseks olnud 20. märtsi 2007. a lepingu sõlmimise. Kui
   lepingupooled kinnitavad, et nad sõlmisid lepingu, ent ei ole suutelised lepingut kirjalikult
   kohtule esitama, tuleb aluseks võtta nende ütlused, et leping oli olemas. Maakohus tuvastas,
   et 20. märtsi 2007. a lepingus märgitud kaup ehk Venemaa puidu äriplaan oli olemas.
   Ringkonnakohus nõustus maakohtu põhjendustega äriplaani olemasolu kohta, samuti maakohtu
   seisukohaga, et äriplaan ei pea olema kirjalikult vormistatud, vaid võib eksisteerida ka idee kujul.

53. Suure kahju puudumise tõttu pole põhjust käsitleda K. Köögile ja Rosneftile esitatud süüdistust
   valeandmete esitamises maksustamisperioodide aprill kuni juuni kohta käivates Rosnefti KMD-
   des.

54. Maakohus on põhjendanud, miks K. Köök ei vastuta kaastäideviijana valeandmete esitamise eest
   maksustamisperioodide juuli ja september kuni detsember 2007 ning jaanuar kuni veebruar 2008
   kohta esitatud Rosnefti TSD-des. Ringkonnakohus nõustus nende põhjendustega. K. Köök tegi
   tõepoolest mõningaid alusdokumentideta väljamakseid ja väljavõetud sularaha R. Paalale üle
   andes ei vormistanud selle kohta vajalikku dokumenti. K. Köök tegi seda aga R. Paala soovil
   viimaselt saadud andmete järgi. Selliselt käitudes ei pidanud K. Köök möönma, et väljamaksete
   puhul ei ole tegemist ettevõtlusega seotud kulutustega.

55. Maakohtu otsuses viidatud tõenditest lähtudes pole alust tunnistada R. Paalat, K. Kööki ja
   Rosnefti KarS § 3811 järgi süüdi Rosnefti raamatupidamise korraldamise nõuete teadvas
   rikkumises. Tunnistaja O. V-i ja R. Paala ütlustest nähtub, et tegemist ei olnud raamatupidamise
   korraldamise nõuete teadva rikkumisega, sest raamatupidamisdokumendid olid väidetavalt
   olemas, kuid neid ei suudetud uurimise jaoks üles leida. Ehkki süüdistatavad ei ole taganud kõigi
   vajalike dokumentide leidmist, ei saa neile ette heita tahtlust. Tuleb arvestada, et dokumentide
   leidmise teeb raskeks ajafaktor, sest tegemist on perioodiga, mis jääb aastatesse 2007–2008.

56. Ringkonnakohus nõustus ka maakohtu seisukohtadega R. Paala ja RKO õigeksmõistmise kohta
   RKO raamatupidamise ebarahuldavas korraldamises. R. Paala kinnitas, et O. V. korraldas RKO
   raamatupidamist ja vajalikud dokumendid olid olemas. R. Paala väidab, et enne tema vahistamist
   asus osa dokumente ka Lätis paiknevas advokaadibüroos. Mis neist edasi sai, seda ta ei tea, kuna
   viibis pikalt vahi all. Eeltoodud ütlustest nähtub, et tegemist ei olnud raamatupidamise
   korraldamise nõuete teadva rikkumisega, sest väidetavalt raamatupidamisdokumendid olid
   olemas, kuid neid ei suudetud uurimise jaoks üles leida. Ringkonnakohus nõustus prokuröriga, et
   kaitseversioon peab andma reaalse võimaluse dokumentide olemasolu kontrollida. Samas leidis
   kohtukolleegium, et käesolevas asjas teeb selle nõude järgimise väga raskeks ajafaktor, sest
   dokumendid on koostatud 2009. a septembrist kuni 2010. a oktoobrini.

57. Tunnistajate ütlused kinnitavad, et RKO 2009. a juunikuu KMD-s kajastatud Rosnefti arvel oli
   näidatud reaalne tehing, võõrandamaks vajalikud kontaktid ja oskusteabe 10 mereplatvormi
   konstrueerimiseks, paigaldamiseks ja opereerimiseks. Maakohus on põhjendanud, miks ei olnud
   tegemist näiliku tehinguga. Seejuures on hinnatud tunnistaja V. K. ning süüdistatavate T. Raatsini
   ja R. Paala ütlusi ning käekirjaekspertiisiakti. Samuti on välja toodud, et tunnistaja O. V-il ei
   olnud võimalik nii kiiresti Valka tulla, kuid temaga oli varem räägitud, et T. Raatsin pidi saama
   RKO juhatuse liikmeks ja seetõttu allkirjastab volitatud esindajana lepingu ise. Tunnistajate V. K.
   ja O. V-i ütlused kinnitavad maakohtu järeldusi. Samuti ei ole tähtsust, et puuduvad dokumendid
   selle kohta, et RKO oleks lepingu alusel Rosneftile tasunud. Prokurör on ise märkinud, et kõik
   nõuete loovutamisega seotud äriühingud on seotud R. Paala ja T. Raatsiniga ja mitte ükski
   äriühing ei maksa nõuete omandamise eest loovutamistasu. Kuigi maakohus ei käsitlenud
   prokuröri esitatud tõendeid selle kohta, et tehingu objektiks olnud immateriaalset vara polnud
   olemas, ei lükka see ümber maakohtu järeldusi. Ringkonnakohus nõustus ka maakohtu
   järeldusega, et T. Raatsini teopanus RKO 2009. a KMD esitamisse puudub.

58. Maakohus on tõendeid hinnates leidnud, et R. Paala viibis 15. detsembril 2008. a tegelikult
   A. Arro vastuvõtul ja talle osutati tervishoiuteenust. A. Arro diagnoosis R. Paalal koldelise
   kopsupõletiku ja leidis, et selline terviseseisund ei võimalda kohtuistungist osa võtta.
   Ringkonnakohus leidis, et tõendite kogum kinnitab R. Paala ja A. Arro ütlusi 15. detsembril
   2008. a kella 13.30–14.25 vahelisel ajal toimunud A. Arro vastuvõtu kohta. Ringkonnakohus
   nõustus maakohtu järeldustega. Samuti jagas apellatsioonikohus maakohtu seisukohta, et
   süüdistuses nimetatud saatekiri ei tõenda juriidilise tähendusega asjaolusid, mis on selle
   dokumendiks lugemise eeldus.

59. Ei ole alust lõpetada R. Paala ja Rosnefti suhtes kriminaalmenetlust mõistliku menetlusaja
   möödumise tõttu. Ulatus, mille võrra R. Paalale ja Rosneftile mõistetud karistused nende teosüüle
   alla jäävad, on piisav, käsitamaks karistuse kergendamist õiglase hüvitisena praeguseni kulgenud
   menetlusaja ebamõistliku osa ehk juba aset leidnud süüdistatavate õiguste rikkumise eest.



KASSATSIOONIMENETLUSE POOLTE SEISUKOHAD

60. Tartu Ringkonnakohtu otsuse peale esitasid kassatsioonid

   1)    prokuratuur, kes taotleb ringkonnakohtu otsuse tühistamist R. Paala, A. Kiili, K. Köögi,
        A. Arro, Rosnefti ja RKO õigeksmõistmist puudutavas osas ja kriminaalasja saatmist uueks
        läbivaatamiseks samale ringkonnakohtule;

   2) R. Paala kaitsja vandeadvokaat M. Angerjärv, kes taotleb ringkonnakohtu ja maakohtu otsuse
        tühistamist R. Paala süüditunnistamist puudutavas osas ja enda kaitsealuse õigeksmõistmist
        või alternatiivselt kriminaalasja maakohtule või ringkonnakohtule uueks arutamiseks saatmist
        või kriminaalmenetluse lõpetamist menetluse mõistliku aja möödumise tõttu;

   3)     Rosnefti kaitsja vandeadvokaat S. Sillar, kes taotleb ringkonnakohtu otsuse tühistamist
        Rosnefti süüditunnistamist puudutavas osas ja kriminaalmenetluse lõpetamist menetluse
        mõistliku aja möödumise tõttu.

61. Kassatsioonivastused esitasid A. Arro kaitsja vandeadvokaat Rein Napa, T. Raatsini kaitsja
   vandeadvokaat Mare Laur, RKO kaitsja vandeadvokaat Robert Sarv ja prokuratuur. Kaitsjad
   paluvad jätta rahuldamata prokuratuuri kassatsiooni, prokuratuur aga kaitsjate kassatsioonid.

Prokuratuuri kassatsioon

62. Prokuratuur leiab, et ringkonnakohus tema apellatsioonis esitatud seisukohtadele sisuliselt ei
   vastanud, vaid piirdus peaasjalikult viidetega maakohtu otsuse motiividele. Kuigi prokuratuuri
   apellatsioonis heideti maakohtu otsusele ette ütluste usaldusväärsusele sisulise hinnangu andmata
   jätmist, ei ole ringkonnakohus kontrollinud tunnistajate ja süüdistatavate ütluste usaldusväärsust
   neid teiste tõenditega kõrvutades. Ringkonnakohus on mitmel korral rõhutanud, et hindab
   tunnistajate ütlusi uuesti, kuid seejärel lihtsalt konstateerinud, et loeb ütlused usaldusväärseteks.
   Samas ei ole otsuses ühtegi põhjendust, miks kohus sellisele järeldusele jõuab. Apellatsioonis on
   näidatud, et mõned tunnistajate ütlused ei ole usaldusväärsed seetõttu, et nad on vastuolus
   kirjalike tõenditega, süüdistatavate ütlused on ebausaldusväärsed seetõttu, et need on sisemiselt
   vastuolulised ning vastuolus teiste tõenditega. Samuti on ringkonnakohus jätnud kontrollimata
   tunnistajate ja süüdistatavate ütluste elulise usutavuse, mistõttu ei ole tõenditele antud objektiivset
   hinnangut ja on mindud vastuollu nii loogikareeglite kui tõendite hindamise metoodika ja
   kohtupraktikaga. Lisaks on ringkonnakohus otsuses nentinud, et mõnedel faktidel ei ole
   kriminaalasjas tähtsust, jättes sellise seisukoha motiveerimata.

63. Prokuratuur on apellatsioonis välja toonud, et maakohus jättis otsuse tegemisel tähelepanuta
   maksuhalduri poolt Rosnefti ja RKO kohta tehtud maksuotsused. Ringkonnakohus tõdes, et kohus
   on need dokumendid kohtuistungil tõendina vastu võtnud ja järelikult hinnanud neid kogumis
   teiste tõenditega. Tõendi asja juurde võtmine ei tähenda selle arvesse võtmist otsuse tegemisel.
   Selleks on vaja, et tõendit oleks kohtuotsuse tegemisel kajastatud ja analüüsitud. Maa- ega
   ringkonnakohus ei ole maksuotsuseid käsitlenud.

64. Ringkonnakohus ei ole vastanud apellatsiooni põhjendusele, mille kohaselt oli K. Köök ka pärast
   9. veebruari 2007 Rosnefti juhatuse liige.

65. Ringkonnakohus ei ole vastanud praktiliselt ühelegi apellandi argumendile selle kohta, et Rosnefti
   2007. a märtsikuu KMD-s kajastatud sisendkäibemaks on alusetu. Muu hulgas jättis
   kohtukolleegium R. Paala ja A. Kiili ütlustele tuginedes hindamata, kuidas mõjutab neid ütlusi
   asjaolu, et tehingu pooled on omavahel seotud. Ükski tõend ei osuta sellele, et kaup või teenus
   oleks üle antud ja et selle kauba või teenuse eest oleks tasutud. Lisaks ei ole tehingut kajastatud
   Rosnefti raamatupidamises. Vastuseks prokuratuuri väidetele tehingut kinnitavate tõendite
   ebausaldusväärsuse kohta on ringkonnakohus piirdunud põhjenduseta konstateeringuga, et need
   tõendid on usaldusväärsed.

66. Ringkonnakohus jättis tähelepanuta prokuratuuri argumendi, et K. Köögi tegevus valeandmete
   esitamisel maksustamisperioodide aprill kuni juuni 2007 kohta käivates Rosnefti KMD-des
   moodustab ühe jätkuva teo sama isiku poolt valeandmete esitamisega Rosnefti TSD-des. Seega
   pole oluline, et laekumata käibemaksusumma eraldivõetuna oli väiksem suurele kahjule vastavast
   summast.

67. Mõistes K. Köögi õigeks Rosnefti TSD-des valeandmete esitamises, jätsid kohtud tähelepanuta,
   et K. Köögi teopanus ei piirdunud üksnes teadlikkusega R. Paala ebaseaduslikust tegevusest.
   K. Köök tegi ise alusdokumentideta väljamakseid, tema tehtud väljamaksete kirjeldused ei
   kajastanud viiteid alusdokumentidele ja pangakontolt väljavõetud sularaha R. Paalale üle andes ei
   vormistanud ta selle kohta vajalikku dokumenti.
68. Seoses KarS § 3811 järgi esitatud süüdistusega ei selgu ringkonnakohtu otsusest, miks kohus
   luges O. V-i ja R. Paala ütlustega tõendatuks, et raamatupidamisdokumente oli märgatavalt
   rohkem kui läbiotsimiste käigus leiti, võtmata samas arvesse haldusasjas nr 3-08-1860 Rosnefti
   esindaja poolt kohtule esitatud taotlust peatada menetlus, kuna läbiotsimistel võeti ära kogu
   Rosnefti raamatupidamisdokumentatsioon. Isegi kui nõustuda kohtu järeldusega, et Rosnefti
   raamatupidamisdokumente oli läbiotsimisel leitust oluliselt rohkem, jättis ringkonnakohus
   käsitlemata küsimuse, kas juhatuse liikmed täitsid RPS §-st 4 tulenevat raamatupidamise
   dokumentide säilitamise ja majandusaasta aruannete esitamise kohustust ning kas nende
   kohustuste rikkumine on KarS § 3811 järgi karistatav.

69. RKO 2009. a juunikuu KMD-s deklareeritud sisendkäibemaksu arvestamise aluseks olnud arvel
   näidatud tehingu on kohtud lugenud toimunuks sisuliselt vaid arve ja lepingu vormistamisega.
   Kohtud on tuginenud tunnistajate ja R. Paala ütlustele nende usaldusväärsust sisuliselt hindamata.
   Vastuseks apellandi etteheitele, et maakohus jättis käsitlemata prokuratuuri esitatud täiendavad
   tõendid, piirdus ringkonnakohus lihtsalt tõdemusega, et kuigi maakohus ei ole neid tõendeid
   käsitlenud, ei lükka see ümber kohtuotsuse järeldusi.

70. Ka seoses A. Arro ja R. Paala õigeksmõistmisega dokumendi võltsimises ja võltsitud dokumendi
   kasutamises on ringkonnakohus jätnud osa tõendeid hindamata ega ole tõendeid hinnanud nende
   kogumis. Süüdistatavate ütlusi on eelistatud kirjalikele dokumentidele ja jälitustegevusega
   kogutud tõenditele. R. Paala, A. Arro, O. V-i ja K. V-i ütlused R. Paala ja A. Arro kohtumise
   korraldamise ning hilisema tervishoiuteenuse osutamise kohta on ebausaldusväärsed ega haaku
   teiste tunnistajate ütlustega ega jälitustoimingutega kogutud tõenditega.

R. Paala kaitsja kassatsioon

71. Kassaatori hinnangul on tuvastamata, kas ja kui, siis millises ulatuses R. Paala väidetavat
   maksukohustust varjas. Riigikohus pole pädev kindlaks tegema, kas raha, mis liikus Rosnefti
   pangakontodelt äriühingu kassasse, kasutati, ja kui kasutati, siis kas ettevõtlusega seotud või
   mitteseotud kulutuste tegemiseks. Lisaks ei ole tegemist jätkuva kuriteoga, sest raha kasutati
   täiesti eraldiseisvateks tehinguteks. R. Paala süüditunnistamise aluseks on uurija oletus, et tehti
   ettevõtlusega mitteseotud kulutusi. R. Paala kasutas raha edasimüümiseks soetatavate varuosade
   eest tasumiseks. Lepingud olid suulised. Ettevõtluseks (varuosade müük) tehtud kulud on jäetud
   arvesse võtmata. Maksumenetluses toimub see sellistel juhtudel hindamise teel. TuMS § 51 ei ole
   karistusõigusliku alusnormina piisavalt määratletud. Kõiki 6. jaanuari 2009. a XXXXX Xxxxx
   XX läbiotsimise käigus ära võetud dokumente ei ole eksperdile esitatud, läbiotsimisel jäeti mitu
   seifi avamata. R. Paalal ei olnud võimalik dokumente Maksu- ja Tolliametile esitada.
   Sularahatehingute tegemise ajal olid nende kohta vormistatud korrektsed dokumendid. Nende
   esitamine maksuhaldurile või uurimisasutusele oleks olnud samuti võimalik, kui menetleja oleks
andnud garantii, et neid ei kasutata isiku enda või tema lähedaste vastu. R. Paalalt pole ei
maksuhaldur ega uurimisasutus kunagi sellist teavet nõudnud. Ettevõtlusega seotud kulutuste
põhjendatuse kontroll toimus perioodil, mil R. Paala polnud enam Rosnefti juhatuse liige. Uus
juhataja V. K. ei teadnud vaidlusaluste tehingutega seotud asjaolusid. R. Paala ei nõustu kohtute
seisukohaga, et ta peab oma süütuse tõendamiseks kohtule dokumente esitama. Maksumaksja,
kellele pannakse kriminaalmenetluses süüks raamatupidamist reguleerivates õigusaktides
ettenähtud nõuetele vastava algdokumendi puudumine, ei pea seda dokumenti ise esitama ja
seeläbi süüdistusfunktsiooni täitma asuma. Menetluses ei ole ammendavalt tuvastatud, et
kontodelt võetud summasid ei pandud OÜ Rosneft Eesti mõne teise krediidiasutuse
arvelduskontole, pole tuvastatud kassa asukohta ega lükatud ümber väidet, et raha liikus
äriühingu kassasse. Seega ei ole kahtlusi piisavalt ümber lükatud ning kahtlused tuleb tõlgendada
isiku kasuks ning ta õigeks mõista. Juhul kui R. Paala saab esitatud süüdistuses süüdi tunnistada,
on korrektne meede mõistliku menetlusaja ületamise heastamiseks kriminaalmenetluse
lõpetamine. Kuna maksualaste kuriteokoosseisude sisu langeb kokku maksualaste väärtegude
koosseisudega, saab isikut karistada üksnes väärteokoosseisude järgi. Lisaks viidatakse
maksudeklaratsioonide blankettidel üksnes võimalikule väärteovastutusele, kriminaalvastutuse
kohta hoiatust ega märget ei ole. Süüdistus on ebaselge ja seda on korduvalt muudetud.
Maksusummad on arvutatud valesti. R. Paala on korduvalt andnud menetlejale võimaluse
kontrollida, kas Xxxxx XX asuvates seifides või läbi otsimata ruumides, O. V-i
raamatupidamisfirmas       või     Läti      Vabariigi     advokaadibüroos       on      Rosnefti
raamatupidamisdokumente. R. Paala ei varjanud seda, et äriühingu kontoris töölaua peal on teiste
visiitkaartide hulgas ka selle isiku visiitkaart, kes oli nõus koos teiste dokumentidega hoidma ka
Rosneft Eesti raamatupidamisdokumente ja muid dokumente Läti advokaadibüroos. R. Paala
kasutas Läti advokaadibürood, vältimaks sarnast stsenaariumi, nagu on juhtunud käesolevas
kriminaalmenetluses, kus Maksu- ja Tolliameti uurijad võtavad ära hulganisti äriühingute
raamatupidamisdokumente, mille loetelu ja edaspidine saatus jääb teadmatuks. Seejärel tehakse
aga isikule etteheide, et ta pole esitanud riigivõimule vajalikke raamatupidamise algdokumente.
Maksuamet on korduvalt kasutanud ebaseaduslikku taktikat, mis seisneb selles, et äriühingult
võetakse ära originaaldokumendid, mis seejärel kaovad või kaotatakse maksuhalduri või
uurimisosakonna valduses ära ja seejärel tehakse isikule etteheide, et tegemist on võltsitud või
ajaliselt hiljem koostatud raamatupidamisdokumentidega. R. Paala on nõus advokaadi
juuresolekul esitama kasvõi prokurörile kõik küsitud raamatupidamisdokumendid tutvumiseks.
R. Paala kinnitab, et kõik temaga seotud äriühingute raamatupidamisdokumendid on kas olemas
või on minimaalselt taasesitatavad mõistliku aja jooksul. R. Paala kinnitas kohtuistungil
korduvalt, et raamatupidamisdokumentide hoiti seifis. Allakirjutanu hinnangul on see täiesti
igapäevane praktika ning mõnel juhul isegi seadusest tulenev nõue. Kassaatorile jääb
arusaamatuks, miks pole kuni tänase päevani soovitud ühegi seifi sisuga tutvuda. Kassaator ei
välista, et tänaseks päevaks võivad mõned raamatupidamisdokumendid olla hävitatud, sest
seadusest tulenev hoidmise kohustuse tähtaeg on möödas. Selle eest ei tohi aga teha etteheidet
kassaatorile, sest tema ei ole kuidagi menetlust takistanud või sellest kõrvale hoidunud. Samuti on
jäänud tähelepanuta R. Paala tõstatatud küsimus Woodsell SIA ja TNK Eesti OÜ vahel sõlmitud
lepingust metsaveo tehnika kohta. Kassaator pole saanud seda kohtule esitada, sest see on
läbiotsimise käigus ära võetud ning hiljem on uurimisasutus selle kaotanud või hävitanud. Ometi
on   tegemist     dokumendiga,      mis   oleks     täiendavalt   tõendanud   väljamaksete     seost
majandustegevusega. Neid asjaolusid pole kohus kas arvestanud või on tõlgendanud süüdistatava
kahjuks. Kohtud on sellega rikkunud in dubio pro reo-printsiipi ja see on KrMS § 339 järgi
kriminaalmenetlusõiguse oluline rikkumine. Kassaator ei saa nõustuda kohtute seisukohaga, et
Rosnefti raamatupidamisdokumente pole Maksu- ja Tolliametile esitatud. Nii revisjoniaktist kui
ka 15. juuni 2009. a maksuotsusest nähtub, et R. Paala on dokumente näidanud, kuid pole
lubanud neist koopiaid teha. Koopiate tegemise keelamist ei saa võrdsustada dokumentide
esitamata jätmise või puudumisega. Kriminaalasja materjalid annavad alust kahtluseks, et
uurimisasutus on dokumentidega manipuleerinud ja olulised dokumendid on "kadunud". Uurija
on tegutsenud kallutatult. Kuna maksumenetluses kohustati Rosnefti tasuma maksuintresse, on
R. Paala kui Rosnefti suurosaniku kriminaalkorras karistamine sama teo eest Euroopa inimõiguste
ja põhivabaduste kaitse konventsiooni (EIÕK) 7. lisaprotokolli art 4 rikkumine. Seda kinnitab
EIK 10. veebruari 2015. a otsus Österlund vs. Soome. Paralleelse maksu- ja kriminaalmenetluse
olukorras ei saa maksuhaldur juhul, kui isik keeldub maksumenetluses tõendite esitamisest,
viidates enese mittesüüstamise õigusele, rakendada isiku suhtes sunnivahendeid tõendite
saamiseks. Maksuõiguslik kaasaaitamiskohustus kriminaalõigusliku olemusega maksumenetluses
on artikkel 3 rikkumine, sest see tekitab inimeses hirmu ja ärevust, mis võib kaasa tuua isiku
psühholoogilise    murdumise.    Nemo     tenetur    se   ipsum   accusare-põhimõte    on    erisäte
kaasaaitamiskohustuse kui üldsätte suhtes. Sellises olukorras tuleb lähtuda põhimõttest lex
specialis derogat legi generali. Vaikimisõigus riigisiseses maksumenetluses on samuti EIÕK
kaitsealas. Tegemist on mõtteklausliga. Rahvusvahelise õiguse mõtteklauslit ei saa sisustada ega
tõlgendada riigisiseste sätteklauslite ja mõtteklauslite põhjal. Vaikimisõigusest loobumine on
subjektiivne õigusvabadus, kuid sellel on ka objektiivne külg. Kaitsealast ei saa isik loobuda
maksumenetluses, mille käigus kogutakse kriminaalõiguslikke tõendeid, mida saab riigisisese
õiguse    kohaselt    vaidlustada     ainult      halduskohtus.    Maksumenetluses     sunni     all
kaasaaitamiskohustuse realiseerimine loob riigivõimule piiramatu voli algatada isikute suhtes
riigisiseste ja EL-i õigusnormide (mõtteklauslite) erinevuse põhjal lõputuid kriminaalmenetlusi,
mis tähendavad põhiõiguste kandja "surma". Tegemist on EIÕK art 3 rikkumisega. Põhiõiguste
rikkumist oleks saanud ära hoida kahel moel. Esiteks oleks Maksu- ja Tolliamet saanud anda
kinnituse (mida kassaator on korduvalt taotlenud), et maksumenetluses kogutud tõendeid
kasutatakse ainult maksusumma määramiseks. Kui Maksu- ja Tolliamet sellist kinnitust anda ei
saa, siis oleks ta pidanud määrama maksukohustuslasele ja tema seaduslikule esindajale kaitsja.
Maksu- ja Tolliamet ei nõustunud rahuldama ka kassaatori sellekohast taotlust. Kaitsja olemasolu
   korral oleks R. Paala esitanud dokumendid kaitsjale, kes õigusteadmistega isikuna oleks
   otsustanud, mida esitada ja mida mitte. Seega koguti maksumenetluses sunni all tõendeid ilma
   kohustusliku kaitsja kaasamiseta ja sellega rikuti kassaatori põhiõigusi. Riiklik süüdistaja
   K. Hänilene teadis seda, kuid ei sekkunud. Kui K. Hänilene ei taandanud kohtuistungil end ise,
   siis kohtutoimiku materjalide põhjal oleks seda pidanud tegema ringkonnakohus, et tagada
   õiglane menetlus. Kaitseõigusest ilmajätmise küsimuse on R. Paala ka kohtus tõstatanud, kuid
   tema sellekohastele väidetele on kohus jätnud vastamata. Seetõttu ei ole kohtud võtnud ka
   seisukohta,    kas     kassaatoril    lasus    üldse    kohustus     Maksu-      ja    Tolliametile
   raamatupidamisdokumente esitada. Maakohtu menetluses rikuti õiglase kohtumenetluse printsiipi.
   R. Paalal ei olnud istungite ajal võimalik teha märkmeid (puudus laud). Tema nägemine oli vahi
   all viibides oluliselt halvenenud ning ta vajas tekstide lugemiseks kahte paari prille, vahel jäi ka
   neist väheks. 10. aprillil 2013 tehti R. Paalale Xxxxxxxxxxxx xxxxxxxxx. Tegemist on
   xxxxxxxxxxxxxxxx gruppi kuuluva ravimiga, mida kasutatakse xxxxxxxxxx xxxxxxx puhul, st
   peamiselt xxxxxxxxxxxx puhul. R. Paalal pole kunagi sellist haigust diagnoositud. Sellise
   xxxxxxxxxi mõju kestab 6–8 nädalat ja kohtuistungitel oli kõigile saalisviibijatele näha, et see
   tekitas xxxxxxxxxxx ja xxxxxxxxxxxx xxxxxxxxxxxxxx.

72. Täiendavas kirjalikus seisukohas taotleb R. Paala kaitsja, et Riigikohus esitaks Euroopa Kohtule
   eelotsuse taotluse kokku 12 küsimuses, mis on sõnastatud järgmiselt (kirjaviis muutmata):

  "1. Kas tehing, mida on võimalik käsitleda fiktiivse-, näiliku- või varjatud tehinguna, kuid mille
  aluseks on müüja poolt koostatud ja ostjale väljastatud arve, mis vastab Euroopa Liidu käibemaksu
  6. direktiivile ja Euroopa Kohtu praktikale ja millele on lisatud käibemaks, mille müüja on
  vastavalt arvele ka korrektselt KMD deklaratsioonis kajastanud kohustusena, mille riigile tasumise
  kohustus tuleneb kehtivast seadusest, on ostjal, olukorras, kus tal kehtiva tsiviilõiguse alusel
  tekkib kohustus tasuda käibemaks müüjale, õigus sisendkäibemaks deklareerida MTA-le ja õigus
  nõuda sisendkäibemaksu tagastamist ja või tasaarvestamist oma teiste maksukohustuste osas?

  2. Juhul kui vastus eelmisele küsimusele on eitav, kas sellises olukorras on 6 direktiiv kooskõlas
  printsiibiga, mille alusel käibemaksul ei tohi olla karistavat iseloomu, ega moonutada või
  kahjustada ostjaettevõtte konkuretsivõimet? Õiguslik vastuolu saab tekkida siin selles, et poolte
  vahel sõlmitud leping ei saa tekitada riigile kahju ühtse käibemaksusüsteemi tähenduses. Kui riigil
  tekib samaliigiline nõue samas ulatuses müüja vastu, mida ostja taotleb riigieelarvest tagasi
  sisendkäibemaksu näol, ei saa tekkida riigile kahju.

  3. Kas isikud käituvad heauskselt (õigusselguse printsiip) olukorras, kus isikutel on teada
  siseriiklike kohtute seisukohad (vt. Tartu Ringkonnakohtu 28.12.2006 otsus ja Riigikohtu
  30.05.2007 halduskolleegiumi otsus nr 3-3-1-22-07) võimalike näilike, fiktiivsete ja teeseldud
  tehingute sisendkäibemaksu mahaarvamise õigusest, tingimustes, kus mõlemad pooled on
eelnevalt nimetatud tehingute alusel arvetel käibemaksu korrektselt ja võrdselt kajastanud KMD
deklaratsioonides, õigus eeldada oma tegevuse õiguspärasuses sisendkäibemaksu tagastamise
taotlemisel (puudub kriminaalmenetluse subjektiivne koosseis, tahtlus või raske hooletus)? Eriti
juhul kui 25.03.2009 on Riigikohus kinnitanud oma eelnevat seisukohta otsuses nr 3-3-1-3-09
TNK Eesti OÜ, mille juhatuse liige on Raivo Paala, keda käimasolevas kriminaalmenetluses
prokuratuur süüdistab tahtlikus õigusvastases tegevuses 2007 aasta aprilli- ja märtsikuus (Transoil
Service OÜ juhatuse liige Raivo Paala).

4. Kas maksumentluses, mis on tulenevalt EIK kohtupratikast (vt. Kiiveri vs Soome, Boman
vsSoome, Österlund vs Soome, mille terviktekste ei ole eesti keeles mitte kunagi nõuetekohaselt
avaldatud) on kriminaalõigusliku iseloomuga, kus trahv või muu kõrvalkohustus üle 10 000 euro,
mis lisatakse korrektsele maksusummale, mille lisamise kohustus tuleneb seadusest, on
direktiiviga kooskõlas, et juriidiline isik kaotab sisendkäibemaksu mahaarvamise õiguse sellel
põhjusel kui siseriiklikult ei aktsepteerita ei juriidilise isiku, ega ka teda esindava füüsilise isiku
kriminaalõiguslikke garantiisid, sh ka õigust vaikida (nemo tenetur seipsum accusare) või anda
ütlusi üksnes kaitsja juuresolekul, millest teda pole nõuetekohaselt teavitatud menetluse alguses,
toob kaasa sisendkäibemaksu mahaarvamise õigusest ilmajätmise, ehk see tähendab, et ettevõte
kaotab sisendkäibemaksu mahaarvamise õiguse selle pärast, et ettevõte seaduslik esindaja
realiseerib oma põhiõigusi EIK kohtupraktikaga kooskõlas?

5. Kas tulenevalt Euroopa Kohtu praktikast, mille alusel ei tohi käibemaks EIK õiguskäsitluse
kohaselt olla karistava iseloomuga, on eelmises küsimuses viidatud juhtudel sisendkäibemaksu
mahaarvamise keelul karistav iseloom. Kas selline sisendkäibemaksu mahaarvamise keeld, millel
on karistav iseloom, on kooskõlas EL käibemaksudirektiiviga?

6. Kas taoline kahes eelmises küsimuses viidatud riigivõimu käitumine on vastuolus Euroopa
Liidu õiguse põhimõtetega?

7. Kas eelmainitud ametnike käitumine võib Euroopa Kohtu praktika alusel tuua kaasa ka
ametniku isikliku vastutuse Euroopa õiguse rikkumise eest?

8.   Kas    olukorras,   kus    maksumenetluses      teatud   tingimustes     tuleb   isikule   tagada
kriminaalõiguslikud garantiid (õigus kaitsjale, nemo tenetur seipsum accusare, jne) on Euroopa
Liidus õigusallikatena selles menetluses käsitletavad ka Euroopa Inimõiguste ja Põhivabaduste
Kaitse Konventsioon ja EIK kohtupraktika?

9. Kas juhul kui vastus eelmisele küsimusele on jaatav ja tegemist on õigusallikatega, lasub
liikmesriigil menetluse alustamisel kohustus anda isikule võimalus tutvuda EIK vastava
kohtupraktikaga terviktekstis riigikeeles või on lubatav käsitleda õigusallikatena kohaldatavate
EIK lahendite mitteametlikke lühikokkuvõtteid?
  10. Juhul kui õigusallikaid ei ole võimalik kohaldada ilma neid terviktekstidena riigikeelde
  tõlkimata ja ettenähtud korras avaldamata kooskõlas õiglase õigusemõistmise põhimõttega, siis
  kas isikule on võimalik teha etteheidet selle pinnalt, et isik on Euroopa Liidu õigusest valesti aru
  saanud tuginedes EIK kohtupraktikale vastavate EIÕK sätete tõlgendamisel?

  11. Kas EIK kohtupraktika, mis selgitab õigussuhteid täitevmenetluses on ülekantavad ka
  maksumenetlusele sisendkäibemaksu mahaarvamisest ilmajätmisel? (nn Elomaa vs Soome EIK
  kohtuotsus, kus kohtuasjas oli õiguslik vaidlus kohtutäiturile vara kohta ütluste mitte andmises.
  See on Eesti Vabariigi kohtupraktikas ülekantud maksumenetlusele ning on aluseks
  sisendkäibemaksu mahaarvamise õiguse piiramisel olukorras, kus isik on nous maksuhaldurile
  esitama tõendeid ja selgitusi üksnes siis kui riigivõim annab talle siduva garantii, etesitatud
  tõendeid ja selgitusi ei kasutata tema ega tema lähedaste vastu kriminaalõiguslikel eesmärkidel.)

  12. Kas olukorras, kus ametnik tahtlikult või tulenevalt raskest hooletusest rikub EIÕK artikkel 6-
  st ning ka Euroopa Liidu Põhiõiguste Hartast tulenevat põhimõtet ausale ja õiglasele menetlusele,
  toob kaasa kogu menetluse õigustühisuse, rikkumise hetkest alates (ex tunc ergo partes)? See
  tähendab kui kriminaalõigusliku iseloomuga maksumenetluses ei teavitata isikut sellest, et isikul
  on õigus kaitsjale ning talle määratav karistus on kriminaalõigusliku iseloomuga nn "Engeli
  printsiibi" alusel, mis tuleneb EIK õiguskäsitlusest, ehk isikule saab teha kriminaalõigusliku
  etteheite maksumenetluses, millel on kriminaalõiguslik iseloom, selle eest, et isik soovib
  realiseerida oma kaitseõigust – saada aru oma õigustest ja kohustustest, anda ütlusi kaitsja
  juuresolekul või keelduda ütluste andmisest ning vajadusel kaitsta oma õigusi pädevas kohtus -
  maakohtus, mitte halduskohtus, tuginedes oma õiguskäsitluse kujundamisel ... ning on esitanud
  maksuhaldurile ka kooskõlas EIÕK artikliga 13 argumenteeritava väite oma põhiõiguste rikkumise
  eest Konventsiooni artikkel 6 (õigus ausale ja erapooletule menetlusele) ning artikkel 3 (hirmu ja
  ärevuse tekitamine isikule eesmärgiga sundida teda osaliselt või täielikult loobuma oma
  põhiõiguste realiseerimisest maksumenetluses, millel on kriminaalõiguslik iseloom) rikkumisest."

Rosnefti kaitsja kassatsioon

73. Maakohus tuvastas õigesti, et käesolevas asjas rikuti süüdistatava õigust menetlusele mõistliku
   aja jooksul. Samas ei põhjendanud maakohus, miks ta eelistas sellele rikkumisele reageerides
   karistuse kergendamist kriminaalmenetluse lõpetamisele. Tegemist oli kriminaalmenetlusõiguse
   olulise rikkumisega KrMS § 339 lg 1 p 7 mõttes, millele ringkonnakohus pidanuks reageerima
   kohtuotsuse tühistamise ja kriminaalasja maakohtule uueks arutamiseks saatmisega või
   kriminaalmenetluse ise KrMS § 2742 lg 1 alusel lõpetama.

A. Arro kaitsja kassatsioonivastus

74. Ringkonnakohtu otsus on seaduslik ja põhjendatud. Nii maakohtu kui ka ringkonnakohtu
   siseveendumuse kujunemine on kohtuotsuste põhjal selgesti jälgitav. Ringkonnakohus on
   vastanud kõigile prokuröri apellatsiooni väidetele. Kassatsiooni esitamise fakt annab aluse
   arvamisele, et kassaatoril puudub adekvaatne arusaam menetluse mõistlikust ajast. Kriminaalasja
   ringkonnakohtule uueks arutamiseks saatmine tähendaks, et lõpplahendini ei jõutaks enne 7 aastat
   pärast esimesi menetlustoiminguid.

T. Raatsini kaitsja kassatsioonivastus

75. Prokuratuuri kassatsioon on paljasõnaline. Prokurör ei ole selgitanud, milles seisneb T. Raatsinit
   puudutavas kohtuotsuse osas tõendite hindamise nõuete või otsuse põhistamise kohustuse
   rikkumine. Prokurör taotleb Riigikohtult tõendite sisulist ja ka meelevaldset ümberhindamist.
   Tulenevalt KrMS § 363 lg-st 5 ei või Riigikohus faktilisi asjaolusid tuvastada. Nii maakohtu kui
   ka ringkonnakohtu otsuses on kohtute siseveendumuse kujunemine jälgitav. Peale R. Paala isikul
   põhineva religioosse oletuse ei ole riiklikul süüdistajal tõsiselt võetavaid argumente ei R. Paala
   ega T. Raatsini vastu. Prokuratuuri esitatud raamatupidamisdokumentide alusel ei ole võimalik
   teha järeldust, nagu poleks RKO 2009. a juunikuu KMD-s kajastatud tehingu objektiks olnud
   immateriaalset vara eksisteerinud.

76. Kriminaalasja saatmine uueks arutamiseks ringkonnakohtule rikuks T. Raatsini õigust
   menetlusele mõistliku aja jooksul. T. Raatsinit puudutavas osas ei pruugi mõistlik menetlusaeg
   olla möödunud, aga ilmselgelt mööduks see siis, kui Riigikohus asja uueks arutamiseks saadaks.
   Reaalsed võimalused sellise õiguse rikkumise leevendamiseks puuduvad, mistõttu tuleks
   Riigikohtul menetlusliku dilemma korral kaaluda kriminaalmenetluse lõpetamist.

Prokuratuuri kassatsioonivastus

77. Kriminaalmenetluse lõpetamiseks menetluse mõistliku aja möödumise tõttu ei ole alust.
   Menetlusaja kulgu R. Paala ja Rosnefti suhtes tuleb arvestada 6. jaanuarist 2009, mil
   süüdistatavate elu- ja asukohas toimusid läbiotsimised. Käesolev kriminaalasi on keskmisest
   mahukam ja keerukam. Kohtueelses menetluses tehti erinevaid ekspertiise, arvutite ja
   dokumentide vaatlusi, samuti kasutati tõendite kogumiseks jälitustoiminguid. Kriminaalasi jõudis
   kohtusse 28. detsembril 2010. Ainukene instants, kus menetlus mõnevõrra venis, oli maakohus.
   Käesolevas asjas kaalub avalik menetlushuvi üles R. Paala ja Rosnefti huvi, et nende suhtes pikalt
   väldanud kriminaalmenetlus lõpetataks.

78. R. Paala esitas valeandmeid Rosnefti 2007. a juuli-, septembri-, oktoobri-, novembri- ja
   detsembrikuu ning 2008. a jaanuari- ja veebruarikuu TSD-des. Tegemist oli ajaliselt lähedaste
   tegudega, mis on toime pandud sama objekti vastu samal viisil sama äriühingu rahavoolt. Sellest
   tulenevalt tuvastasid kohtud õigesti, et tegemist on ühtsest tahtlusest kantud jätkuva teoga ja
   laekumata jäänud maksusummad tuleb summeerida.
79. Kaitsja käsitlus, et tulumaksuarvestuses pole dokumentidel mingit tähtsust, on vastuolus
   tulumaksuseadusega. Kui süüdistatav esitab versiooni raha kasutamisest äriühingu huvides, peab
   ta selle versiooni tõestuseks esitama tõendeid või vähemalt looma reaalse võimaluse oma väidete
   kontrollimiseks. Juhul kui süüdistatav ei loo reaalset võimalust oma väidete kontrollimiseks, pole
   alust rääkida kõrvaldamata kahtlustest, mida tuleks tõlgendada süüdistatava kasuks. R. Paala ei
   loonud menetlejale võimalust kaitseversiooni kontrollida. Süüdistatav ei esitanud väidetava
   tehingupartneri kohta, kellelt ta olevat varuosad hankinud, mingisuguseid andmeid. Andmed,
   mida R. Paala esitas tehinguid kajastavate dokumentide asukoha kohta, on ebapiisavad ja nende
   alusel ei saa tehingute toimumist kontrollida. Maksukorralduse seaduse (MKS) § 94 kohaldamise
   eeldused ei ole praegusel juhul samuti täidetud.

80. Eksitavad on kaitsja väited, et kohtueelne menetleja on manipuleerinud läbiotsimisel ära võetud
   dokumentidega ja et osa dokumente on ta menetluse käigus tahtlikult ära kaotanud. Äravõetud
   dokumentide säilimise tagamiseks on menetleja dokumendid pakendanud ja pakendid pitseerinud.
   Kõik äravõetud dokumendid on saadetud raamatupidamisekspertiisi, ekspertiisist saabudes on
   dokumente pakendatult hoiustatud kriminaalasja juures. Kohtumenetluses on dokumendid
   esitatud koos asitõendi vaatluse protokolliga kohtule. Kõik dokumendid on menetluses säilinud.

RKO kassatsioonivastus

81. Ükski prokuratuuri kassatsiooni väide ei anna alust kohtuotsuste muutmiseks. Kassatsioonis
   väljendatud       seisukohad     peegeldavad   üksnes    prokuratuuri     mittenõustumist     kohtute
   seisukohtadega. Kui kohus on tõendeid hinnanud, siis ei saa talle ette heita mingitele järeldustele
   jõudmist, kui tehtud järeldused on põhjendatud ning baseeruvad uuritud tõenditel. Käesolevas
   asjas ei ole kohtud jätnud tähelepanuta ühtegi olulist süüdistuses ega kaitseaktides kajastatud
   väidet. Kohtute siseveendumuse kujunemine on objektiivsele kõrvalseisjale selgelt tajutav ja
   mõistetav. Ringkonnakohus ei pidanud eraldi vastama prokuratuuri apellatsiooni kõigile
   väidetele.

82. Praegusel juhul algatas maksuhaldur RKO suhtes maksumenetluse ja nõudis selle käigus
   korduvalt, et isik loobuks enese mittesüüstamise privileegist. RKO-l on põhjust arvata, et
   maksumenetluse eesmärk oli algusest peale koguda tõendeid ja suulisi seletusi selleks, et esitada
   neid Maksu- ja Tolliameti uurimisosakonnale kriminaalmenetluse läbiviimiseks. RKO-d
   kriminaalmenetlusest ei teavitatud ja talle ei tagatud kohaseid kriminaalõiguslikke garantiisid.
   Käesolevas asjas ei ole kõige olulisem mitte küsimus, kas RKO rikkus seadust, vaid kas RKO
   seadusliku esindaja R. Paala suhtes on toimunud poliitiline tagakiusamine aastast 1996, millest
   alates on tema suhtes katkematult kriminaalmenetlust toimetatud. Selline tagakiusamine on
   tingitud asjaolust, et R. Paala on järjekindlalt realiseerinud õigusi, sh vaikimisprivileegi, mis on
   talle   tagatud    põhiseaduse    ja   EIÕK-ga.    R.   Paala   keeldub   riigivõimuga      suhtlemast
   kriminaalõigusliku iseloomuga menetluses ilma kaitsja osavõtuta. Viimase 10 aasta jooksul on
   R. Paala kinnitanud, et ta annab riigivõimule kõik menetluses nõutud dokumendid ja esitab nende
   kohta ka selgitused, kui riigivõimu esindajad kinnitavad, et maksumenetluses kogutud tõendeid ei
   kasutata tema vastu kriminaalõiguslikel eesmärkidel. Prokuratuur taotleb isikute karistamist
   keeruliste õiguskonstruktsioonide tõlgendamise eest ega arvesta rahvusvahelise õiguse
   üldtunnustatud printsiipe. Rahvusvahelisi õigusakte, milles need printsiibid on sätestatud, pole
   nõuetekohaselt eesti keelde tõlgitud ega avaldatud. Riigikohtul on pädevus ja kohustus võtta
   seisukoht, kas prokuröri tegevus kogu menetluse vältel pole vastuolus EIÕK artikliga 3 – allutada
   inimene lõpututele kriminaalmenetlustele, mis on iseenesest käsitatav ebainimliku karistusena.
   Seetõttu on eluliselt vajalik võtta eelotsus Euroopa Kohtust, et saada lõplik selgus, kas Eesti
   Vabariik on enam kui 10 aasta jooksul rikkunud massiliselt ja struktuurselt ettevõtjate põhiõigusi.
   RKO kaitsja palub esitada eelotsuse taotluses kokku 14 küsimust, millest 12 on samad, mis on
   püstitatud R. Paala kaitsja kirjalikes seisukohtades, kaks ülejäänut kõlavad aga järgmiselt
   (kirjaviis muutmata):

   "Kas Euroopa Liidu aluslepingute ja -põhimõtetega on kooskõlas sellise menetluse läbiviimine,
   milles   isikut   teavitatakse   oluliselt   madalamatest   menetluslikest    garantiidest   (näiteks
   maksumenetluslikud õigused) kuigi isikut kahtlustatakse selle mõiste kõige laiemas tähenduses
   tegevuses, mida käsitletakse kriminaalkuriteona ja mille eest sanktsioon näeb ette
   vabadusekaotuse? Küsimus on oluline just seetõttu, et välja selgitada, kas liikmesriigid võivad
   kasutada nn "ebaseaduslikku menetluskavalust" tõhustamaks menetluskiirust ja kvaliteeti isikute
   põhiõiguste hinnaga või on Euroopa Liit sätestanud selles vallas standardid, mis ei kuulu ei
   vaidlustamisele ega tohi neid ka eirata siseriiklikule õigusele tuginedes."

   "Kas prokuröri kaebeõigus, milles ta kaebab kõrgemale kohtuastmele rahvusvahelise õiguse,
   Euroopa Liidu õigusega reguleeritud õigussuhete tõlgendamise üle, on vastuolus inimväärikuse
   põhimõttega?"



KOLLEEGIUMI SEISUKOHT

83. Riigikohus põhjendab esmalt ringkonnakohtu otsuse osalist tühistamist ja prokuratuuri
   kassatsiooni osalist rahuldamist (I), käsitledes prokuratuuri apellatsioonile vastamata jätmist (A),
   osa tõendite sisu elulise usutavuse hindamata jätmist (B) ja määrates kindlaks prokuratuuri
   kassatsiooni alusel tuvastatud kriminaalmenetlusõiguse rikkumise tagajärjed (C). Samas
   põhjendab kolleegium ka kriminaalmenetluse lõpetamist A. Arro suhtes.

84. Otsuse II osas annab Riigikohus hinnangu R. Paala kaitsja kassatsioonile (A) ja taotlusele, et
   Riigikohus esitaks Euroopa Kohtule eelotsusetaotluse (B).
85. Seejärel peatub kolleegium Rosnefti kaitsja kassatsioonil (III).

86. Pärast seda võtab Riigikohus otsuse IV osas kokku kassatsioonimenetluse tulemuse (A) ja
   lahendab riigi õigusabi taotlused ning otsustab kassatsioonimenetluse kulude hüvitamise (B).

87. Lõpuks (V) käsitleb kolleegium enne 1. jaanuari 2015 kehtinud KarS §-de 3891 ja § 3892
   piiritlemist (A), KarS § 3811 tõlgendamist (B), kriminaalasja lahendava kohtu tuvastamispädevust
   maksunduslikult oluliste asjaolude tuvastamisel (C), peatudes viimaks ka mõningatel süüdistusele
   esitatavatel nõuetel ja nende eiramisel käesolevas kriminaalasjas (D).

                                                   I

                                                  (A)

88. Kolleegium nõustub prokuröriga, et ringkonnakohus on jätnud sisuliselt vastamata peaaegu
   kõigile prokuratuuri apellatsiooni väidetele, rikkudes nii KrMS § 331 lg-st 1 ja § 3051 lg-st 1
   tulenevat kohtulahendi põhistamise kohustust.

89. Ehkki väliselt on teise astme kohtu otsuse see osa, milles ringkonnakohus annab hinnangu
   prokuratuuri apellatsioonile, küllaltki mahukas, koosneb see valdavalt apellandi väidete ja
   maakohtu seisukohtade ulatuslikest refereeringutest. Ringkonnakohtu enda põhjendused selle
   kohta, miks tuleb üks või teine prokuratuuri väide tagasi lükata ja maakohtu seisukohtadega
   nõustuda, puuduvad otsusest sootuks või on sedavõrd üldsõnalised või vastuolulised, et ei
   võimalda jälgida kohtu siseveendumuse kujunemist. Ühtlasi on ringkonnakohus ignoreerinud
   apellandi mitmeid konkreetseid ja argumenteeritud taotlusi hinnata maakohtu otsuse aluseks
   olevate tõendite usaldusväärsust või käsitleda mõnd maakohtu poolt hindamata jäetud tõendit.
   Nende etteheidete konkretiseerimiseks osutab kolleegium järgnevale.

90. Prokuratuuri apellatsioonis vaidlustati muu hulgas maakohtu seisukoht, mille kohaselt ei ole
   kriminaalasja lahendav kohus pädev tuvastama, kas maksudeklaratsioonis sisendkäibemaksu
   mahaarvamiseks kajastatud tehingu hind vastab tegelikkusele, ja selle asjaolu oleks pidanud
   kindlaks tegema maksumenetluses. Prokuratuur märkis esmalt, et kohtupraktika kohaselt on
   kriminaalasja lahendav kohus õigustatud ja kohustatud tehingu tegeliku hinna kindlaks tegema.
   Apellant viitas aga ka sellele, et maakohus jättis tähelepanuta talle esitatud maksuotsused, milles
   on tuvastatud, et Rosnefti 2007. a märtsikuu ja RKO 2009. a juunikuu KMD-des kajastatud
   tehinguid ei toimunud.

91. Apellandi väitele, et maakohus käsitles enda pädevust alusetult kitsendavalt ja et kriminaalasja
   lahendav kohus on õigustatud ning kohustatud kindlaks tegema, kas maksuarvestuses kajastatud
   tehingu hind vastab tegelikkusele, ei vastanud ringkonnakohus üldse.
92. Vastuseks prokuröri väitele, et maakohus jättis Rosnefti ja RKO suhtes tehtud maksuotsused
   tähelepanuta, märkis ringkonnakohus esmalt, et "maakohtul oli õigus tõendite hindamise käigus
   olla kriitiline mõnede kohtule esitatud tõendite osas, mis olid vormistatud eeluurimisorganite (sh
   ka MTA) poolt, sest see tuleneb KrMS §-s 63 kehtestatud nõuetest." Kolleegiumile jääb
   arusaamatuks, millest ringkonnakohus maakohtu kriitika maksuotsuste kohta välja luges, sest
   maakohtu otsuses neid maksuotsuseid ei käsitleta.

93. Järgnevalt märkis ringkonnakohus Rosnefti suhtes tehtud maksuotsuse kohta, et maakohus ei ole
   seda tähelepanuta jätnud, sest kohus võttis selle kohtuistungil tõendina vastu ja hindas tõendina,
   otsustamaks, kas Rosnefti deklareeritud sisendkäibemaks oli põhjendatud. Kolleegium leiab, et
   ringkonnakohtu selline käsitlus on meelevaldne. Pelgalt sellest, kui kohus on kohtuistungil tõendi
   vastu võtnud, ei saa järeldada, et ta on seda ka hinnanud. Tõendi hindamine peab nähtuma
   kohtuotsuse põhjendustest. Nagu märgitud, maakohtu otsuses vaidlusalust maksuotsust ei
   käsitleta. Lisaks kinnitab maakohtu otsuses kajastuv seisukoht, et tehingu tegelik väärtus tulnuks
   kindlaks teha maksumenetluses, üheselt seda, et maakohus jättis kohtuotsuse tegemisel
   maksuotsuse kui tõendi olemasolu tähelepanuta.

94. RKO suhtes tehtud maksuotsuse kohta märkis ringkonnakohus, et see võeti prokuröri taotlusel
   küll asja materjalide juurde, kuid kuna see polnud "kohtuasjana veel jõustunud", ei saanud
   maakohus seda tõendina hinnata. Teisalt leidis ringkonnakohus sama maksuotsuse kohta, et "[...]
   sellest otsusest tulenevalt hinnati, kas OÜ-l RKO Platvorm oli õigus OÜ Rosneft Eesti poolt
   väljastatud 01.06.2009 arve nr 1 alusel arvestada 2009 juunikuu käibedeklaratsioonil
   sisendkäibemaksu hulka 8 449 164 000 krooni või mitte." Seega ühelt poolt jättis maakohus
   maksuotsuse ringkonnakohtu arvates põhjendatult hindamata, kuid teisalt hindas "sellest otsusest
   tulenevalt" sisendkäibemaksu arvestamise õigsust. Ringkonnakohtu selline vastuoluline
   positsioon jääb arusaamatuks. Lisaks ei nähtu maakohtu otsusest, et kohus oleks RKO suhtes
   tehtud maksuotsust üldse käsitlenud. Maakohtu põhjendusest, et kui maksuhaldur kahtles
   sisendkäibemaksu mahaarvamise aluseks olnud tehingu hinnas, tulnuks see maksumenetluses
   välja selgitada, saab järeldada, et kohus jättis otsuse tegemisel tähelepanuta ka RKO suhtes tehtud
   maksuotsuse.

95. Apellatsioonis leiti erinevalt maakohtust, et K. Köögi volitused Rosnefti juhatuse liikmena ei
   lõppenud 9. veebruaril 2007, sest süüdistatav jätkas juhatuse liikme ülesannete täitmist ja selle
   kiitis heaks Rosnefti ainuosanik OÜ TSC Autokaup, kelle juhatuse ainukene liige oli K. Köök ise.
   Ringkonnakohus osutatud argumendi kohta mingit seisukohta ei võtnud, vaid piirdus tõdemusega,
   et maakohus lähtus õigesti Riigikohtu praktikast, mille kohaselt ei moodusta juhatuse liikme
   teadlikkus   asjaolust,   et   teine   juhatuse   liige   esitab   osaühingu   käibedeklaratsioonides
   maksuhaldurile valeandmeid, teopanust, mis annaks alust pidada teda maksukuriteo
   kaastäideviijaks. Samas jättis ringkonnakohus tähelepanuta apellandi väited selle kohta, et
   teopanus, mille alusel K. Kööki Rosnefti maksudeklaratsioonides valeandmete esitamises
   süüdistatakse, ei seisne üksnes tema teadlikkuses, et R. Paala esitab maksuhaldurile valeandmeid.

96. Vastuseks apellatsiooni põhjendustele selle kohta, miks tuleb Rosnefti 2007. a märtsikuu KMD-s
   kajastatud Venemaa puiduäriplaani müügitehingut näilikuks pidada, piirdus ringkonnakohus
   maakohtu seisukohtade ülekordamisega, pööramata prokuratuuri argumentidele sisulist
   tähelepanu. Muu hulgas ei käsitlenud ringkonnakohus apellandi väiteid, et tehingu objektiks
   olnud äriplaani olemasolu kohta ei ole leitud ega esitatud mingeid tõendeid peale süüdistatavate ja
   tunnistajate vastuoluliste ütluste ning et äriplaani täpsema sisu kohta puuduvad üldse andmed.
   Ringkonnakohus nõustus maakohtu seisukohaga, et kui lepingupooled kinnitavad, et nad lepingu
   sõlmisid, kuigi nad pole suutelised seda kohtule kirjalikult esitama, tuleb aluseks võtta nende
   ütlused, et leping oli olemas. Kolleegium märgib, et ringkonnakohtu selline käsitlus on
   meelevaldne. Ehkki lepingulise suhte tuvastamine lepingupoolte ütluste alusel ei ole välistatud, ei
   saa see tähendada seda, et kui pooled väidavad lepingu olemasolu, peab kriminaalasja lahendav
   kohus lähtuma üksnes nendest ütlustest ja lepingu olemasolu automaatselt tuvastatuks lugema.
   Eriti olukorras, kus süüdistuse kohaselt on leping näilik, peab kohus analüüsima ka teisi tõendeid,
   samuti tehingut kinnitavate ütluste usaldusväärsust (sh elulist usutavust).

97. Leides, et süüdistatavate R. Paala ja A. Kiili ning tunnistajate J. K. ja K. R-i ütlused kinnitavad
   äriplaani olemasolu, ringkonnakohus ütluste sisu lähemalt ei käsitlenud, vaid piirdus tõdemusega,
   et erinevalt prokurörist ta ütluste usaldusväärsust kahtluse alla ei sea ja et selline järeldus põhineb
   ütluste veelkordsel hindamisel. Mil moel ringkonnakohus kõnealuseid ütlusi veel kord hindas ja
   mida seejuures arvesse võttis, kohtuotsusest ei selgu.

98. Kui apellatsioonis osutati sellele, et R. Paala elukohast leitud Solikamski munitsipaalrajooni
   administratsiooni 1. veebruari 2008. a kirjast nähtub üksnes Solikamski rajoonile äriettepaneku
   tegemine ja rajooni valmidus ettepanekut arutada, siis ringkonnakohus pidas kõnealust kirja
   lähemate selgitusteta tõendiks äriplaani olemasolu kohta.

99. Ringkonnakohus nõustus maakohtuga, et pole põhjust käsitleda K. Köögile ja Rosneftile esitatud
   süüdistust selles, et maksustamisperioodidel aprill kuni juuni 2007 deklareeris Rosneft
   sisendkäibemaksu väidetavalt autorendilt, mille kohta arveid ei ole. Seejuures viitas
   ringkonnakohus, nagu ka maakohus, asjaolule, et laekumata maksusumma oli süüdistuse kohaselt
   vaid 27 000 krooni ehk väiksem kui suurele kahjule vastav summa. Teise astme kohus ei
   hinnanud aga apellatsiooni väidet, et valeandmete esitamine autoliisingult arvestatud
   sisendkäibemaksu kohta moodustas vaid ühe osateo jätkuvast teost, mis hõlmas ka K. Köögi poolt
   valeandmete esitamise Rosnefti TSD-des ja mille tulemusena jäi riigile kokku laekumata rohkem
   kui suurele kahjule vastav summa.

100.   Selgitades nõustumist maakohtu järeldusega, et R. Paala, K. Köök ja Rosneft tuleb Rosnefti
   raamatupidamise kohustuse rikkumises õigeks mõista, viitas ringkonnakohus süüdistatavate ja
   tunnistaja O. V-i ütlustele, mille kohaselt olid Rosneftil raamatupidamisdokumendid, kuid need
   viidi Läti advokaadibüroosse ja nende edasine saatus on teadmata, kuna R. Paala viibis pikalt vahi
   all. Ringkonnakohtu hinnangul välistavad need ütlused raamatupidamiskohustuse teadva
   rikkumise, kuna dokumendid olid olemas, kuid neid ei suudetud uurimise jaoks üles leida. Samas
   jättis ringkonnakohus vastamata apellandi väidetele, mille kohaselt toimusid kohtueelses
   menetluses      läbiotsimised    mitmetes      Rosneftiga    seotud    paikades,      kust   leitud
   raamatupidamisdokumendid esitati kõik eksperdile ja hiljem kohtule; et Rosnefti esindaja
   esitas 2009. a halduskohtule avalduse, milles väitis, et läbiotsimistel võeti ära Rosnefti kogu
   raamatupidamisdokumentatsioon; et Rosneftile väidetavalt raamatupidamisteenust osutanud O. V.
   ei osanud kohtus selgitada, millise äriühingu kaudu ta seda tegi ja et pangakonto väljavõtetelt ei
   nähtu raamatupidamisteenuse eest tasumist.

101. Ringkonnakohtu arvates kinnitavad tunnistajate J. K., V. L-i, K. R-i, M. L-i ja R. R-i ütlused
   maakohtu järeldust, et 19. juulil 2012. a esitatud RKO 2009. a juunikuu KMD-s 8 449 164 000
   krooni suuruse sisendkäibemaksu arvestamise aluseks oli reaalne tehing, võõrandamaks vajalikud
   kontaktid ja oskusteabe 10 mereplatvormi konstrueerimiseks, paigaldamiseks ja opereerimiseks.
   Samuti kinnitavat tehingu reaalset olemasolu RKO ja Arctic Oil Rigs OY vaheline eelleping ning
   Technip Offshore Finland pöördumine. See, miks ringkonnakohus osutatud tõendeid
   usaldusväärseteks pidas ja miks need tema hinnangul tehingu tegelikku toimumist kinnitavad,
   kohtuotsusest ei selgu.

102. Vastuseks apellandi etteheitele, et maakohus ei käsitlenud prokuröri esitatud OÜ BR Maritime
   majandusaasta aruandeid, mis lükkavad ümber väite Rosnefti ja RKO tehingus kajastatud
   immateriaalse    vara     olemasolu   kohta,   piirdus   kohtukolleegium   järgmise    tõdemusega:
   "Ringkonnakohus leiab, et kuigi maakohus ei käsitlenud prokuröri poolt esitatud tõendit, ei lükka
   see tõend ümber maakohtu otsuse punktides 83-84 toodud järeldusi." Seda, miks ringkonnakohus
   osutatud järelduseni jõudis, kohtuotsuses kirjas ei ole. Samas oli tegemist tõendiga, mis oli
   esitatud vaidluse eseme seisukohalt keskse tähendusega asjaolu kohta. Kolleegium märgib, et kui
   ringkonnakohus tuvastab, et maakohus on jätnud mõne esitatud tõendi ekslikult hindamata, peab
   ta tõendit ise hindama või mõnel juhul kriminaalasja maakohtule uueks arutamiseks saatma.
   Ringkonnakohtu hinnang maakohtu poolt hindamata jäetud potentsiaalselt olulisele tõendile peab
   olema põhjendatud ja seda ka siis, kui ringkonnakohus jõuab seisukohale, et tõend maakohtu
   lõppjäreldust ei muuda.

103.   Samuti ei ole ringkonnakohus käsitlenud teisi apellatsioonis esitatud põhjendusi selle kohta,
   miks RKO 2009. a juulikuu KMD-s kajastatud tehing oli näilik. Muu hulgas osutas prokuratuur
   sellele, et RKO, Rosnefti ja nendega seotud isikute juures toimunud läbiotsimistel ei leitud
   kõnesoleva tehingu ja selle täitmise kohta mingeid tõendeid; et ainukesed tehingu kohta käivad
   dokumendid on R. Paala esitatud leping ja arve; et 2009. a juunikuu algses KMD-s, mis esitati
   13. novembril 2009, deklareeris RKO maksustatavat käivet 100 krooni ja tasutavat käibemaksu
   18 krooni; et tunnistaja V. K. ütluste kohaselt palkas R. Paala ta Rosnefti juhatuse liikmeks, kuid
   talle teadaolevalt äriühingul mingit majandustegevust ei olnud; et Rosnefti ja RKO asukohast
   leitud arvutist pärinevate andmete kohaselt ei ole lepingudokument ja arve koostatud nendes
   näidatud kuupäeval; et puuduvad andmed tehingu eest tasumise kohta ja R. Paala ütlused
   tasaarvestuse kohta on sisemiselt vastuolulised; et R. Paala ütlused on vastuolulised ka projekti
   olemasolu, loomise ja omandamise kohta; et kaitsja poolt mereplatvormide projekti olemasolu
   tõendamiseks esitatud "tehnilise kirjelduse" näol oli tegelikult tegemist reklaammaterjaliga, mida
   üldjuhul jagatakse tasuta. Ringkonnakohus jättis need ja veel mõningad apellandi väited
   enamikus üldse vastuseta, lisades mõningatel juhtudel omapoolse lakoonilise selgituse, mis on
   kas deklaratiivne või asjakohatu.

104. Näiteks lepingudokumendi ja arve koostamise tegeliku aja kohta märkis ringkonnakohus vaid
   seda, et see asjaolu pole oluline, kuna tegemist ei olnud näiliku tehinguga. Kolleegium leiab, et
   olukorras, kus väidetav erinevus lepingul ja arvel märgitud kuupäeva ja nende tegeliku
   koostamise aja vahel oli üks argument, millele tuginedes prokuratuur põhjendas tehingu
   näilikkust, ei saanud ringkonnakohus lugeda seda argumenti ebaoluliseks vaid põhjendusega, et
   kohtu arvates tehing näilik ei olnud.

105.   Seoses apellandi väitega, et puuduvad andmed, nagu oleks RKO Rosneftile lepingu alusel
   tasunud, märkis ringkonnakohus üksnes järgmist: "Samuti ei oma tähtsust asjaolu, et puuduvad
   dokumendid selle kohta, et lepingu alusel oleks OÜ RKO Platvorm OÜ-le Rosneft Eesti tasunud
   360 päeva jooksul. Seejuures ringkonnakohus juhib tähelepanu, et prokurör on ise apellatsioonis
   märkinud, et kõik nõuete loovutamisega seotud äriühingud on seotud R. Paala ja T. Raatsiniga
   ning mitte ükski äriühing ei maksa nõuete omandamise eest mingitki loovutamistasu."
   Kolleegiumile jääb arusaamatuks, mida täpselt ringkonnakohus soovis eelnevaga öelda ja kuidas
   see peaks kummutama apellandi väite, et RKO projekti eest lepingus ette nähtud tasu ei maksnud
   ning see viitab ühe argumendina lepingu näilikkusele.

106.   Seoses R. Paala ja RKO süüdistusega RKO raamatupidamise kohustuse rikkumises leidis
   ringkonnakohus, et R. Paala, K. V-i ja O. V-i ütlused, millest nähtuvalt olid RKO-l
   raamatupidamisdokumendid olemas, kuid need viidi Läti advokaadibüroosse ja hiljem ei
   õnnestunud neid üles leida, välistavad süüdistatavate tahtluse panna toime KarS §-s 3811 ette
   nähtud kuritegu. Samas ei vastanud ringkonnakohus apellandi väidetele selle kohta, et maakohus
   tugines põhjendamatult R. Paala ja T. Raatsini ütlustele, nagu oleksid RKO asukohas olevad
   seifid jäänud läbi otsimata; et läbiotsimisel leiti RKO jt R. Paala kontrolli all olevate äriühingute
   asukohast raamatupidamise algdokumente, kuid mitte ühtegi raamatupidamise registrit; et
   läbiotsimised korraldati kõikides võimalikes kohtades, kus RKO väidetavalt olemas olevad
   raamatupidamisdokumendid võinuksid asuda, kuid neid ei leitud; et O. V., kes väidetavalt oli üle
   viie aasta RKO raamatupidaja ja 1. märtsini 2010 ka juhatuse liige, ei teadnud, millega äriühing
   tegeles; et R. Paala ei loonud menetlejale reaalset võimalust kontrollida kaitseversiooni
   nõuetekohaste raamatupidamisdokumentide olemasolu kohta. Viimati osutatud argumendi kohta
   märkis ringkonnakohus vaid, et menetlejale sellise võimaluse loomise muutis väga raskeks
   ajafaktor, sest dokumendid pärinesid perioodist september 2009 kuni oktoober 2010.

107.   Ka dokumendi võltsimist ja võltsitud dokumendi kasutamist puudutava süüdistuse osas on
   ringkonnakohtu käsitlus lünklik, sest mitmetele prokuratuuri apellatsioonis esitatud väidetele pole
   kohtukolleegium vastanud. Vaidlustades maakohtu järeldust, et R. Paala käis 15. detsembril
   2008. a. Arro vastuvõtul ja et A. Arro tuvastas R. Paalal terviseseisundi, mis ei võimaldanud
   kohtuistungil osaleda, tugines prokuratuur olulisel määral jälitustoimingutega kogutud tõendite
   analüüsile. Neid tõendeid on ringkonnakohus käsitlenud napilt, jättes vastamata enamikule
   apellandi argumentidele. Ringkonnakohus pole käsitlenud ka prokuratuuri väidet, et A. Arro
   ütlused, millele kohtud tuginesid, on vastuolus sama süüdistatava kohtueelses menetluses antud
   ütlustega. Samuti ei ole ringkonnakohus andnud hinnangut väitele, et 30. detsembril 2008. a
   tehtud röntgenülesvõte ei kinnitanud A. Arro väljastatud tõenditel näidatud diagnoosi ja et
   R. Paala patsiendikaardile märgitud 13. detsembri 2008. a pöördumist Ida-Tallinna Keskhaiglasse
   tegelikult ei toimunud.

108.    Eelnev ülevaade ringkonnakohtu adekvaatse vastuseta jäänud prokuratuuri apellatsiooni
   väidetest ei ole ammendav. Nagu kolleegium sissejuhatavalt märkis, pole ringkonnakohus
   prokuratuuri apellatsioonile sisuliselt üldse vastanud, vaid on peaasjalikult piirdunud maakohtu
   seisukohtade ülekordamisega. Riigikohus möönab, et võib ette tulla juhtumeid, kus apellatsioonis
   taasesitatakse väiteid, mis on saanud sisulise ja ammendava vastuse juba maakohtu otsuses.
   Sellisel juhul on ringkonnakohtu põhjendamiskohustuse ulatus väiksem, nagu see tuleneb ka
   KrMS § 342 lg-st 3. Käesolevas asjas ei ole aga ilmselgelt tegemist sellise olukorraga.
   Prokuratuuri apellatsiooni väited on valdavalt sellised, mille paikapidavuse ja veenvuse üle ei saa
   otsustada   maakohtu      põhjenduste   alusel.   Seega   eeldas   nendele   väidetele   vastamine
   ringkonnakohtult täiemahulist iseseisvat õiguslikku analüüsi koos seda kajastavate põhjendustega
   kohtuotsuses. Jättes selle nõude järgimata, rikkus ringkonnakohus kohtuotsuse põhistamise
   kohustust ulatuses, mida tuleb pidada KrMS § 339 lg 2 mõttes oluliseks.

                                                 (B)

109.   Lisaks eelnevale rikkus ringkonnakohus kohtuotsuse põhistamise kohustust sellega, et jättis
   sama moodi nagu maakohus mitmel juhul, kui see oli ilmselgelt vajalik, hindamata prokuratuuri
   apellatsioonis vaidlustatud tõendites kajastuvate asjaolude elulise usutavuse. Kolleegium märgib,
   et ka siis, kui prokuratuur oli mingi tõendi usaldusväärsust vaidlustades viidanud vaid tõendi
   sisemistele vasturääkivustele või vastuoludele teiste tõenditega, pidanuks ringkonnakohus
   praeguses asjas pöörama eraldi tähelepanu tõendite sisu elulise usutavuse analüüsi puudumisele
   maakohtu otsuses.

110.     Kohtupraktikas on välja kujunenud nõue, mille kohaselt on ütluste usaldusväärsuse
   kontrollimisel muu hulgas oluline hinnata ütlustes väljendatud asjaolude elulist usutavust ehk
   seda, milline on ütlustes kajastuvate asjaolude esinemise üldine tõenäosus (vt nt Riigikohtu
   kriminaalkolleegiumi 19. septembri 2005. a otsus asjas nr 3-1-1-74-05, p 15 ja 1. detsembri
   2008. a otsus asjas nr 3-1-1-61-08, p 16.6). Ütluste eluline usutavus on ütluste kui tõendi
   usaldusväärsuse     hindamise   oluline   kriteerium   (vt   nt   Riigikohtu   kriminaalkolleegiumi
   18. veebruari 2013. a otsus asjas nr 3-1-1-89-12, p 14).

111.    Ütlustes kajastuvate asjaolude esinemise väga väikene tõenäosus on argument ütluste
   ebausaldusväärseks lugemise kasuks. Üldjuhul ei välista see siiski vastassuunalisi argumente
   samade ütluste usaldusväärsuse kasuks (nt tunnistaja erapooletus, ütluste veenev detailsus vmt).
   Elulise usutavuse kriteeriumi osakaal ütluste usaldusväärsuse hindamisel on seda suurem, mida
   madalam on ütlustes kajastuvate asjaolude esinemise üldine tõenäosus. Mõnel juhul – näiteks kui
   ütluste sisu on vastuolus üldtuntud loodusseadustega või ilmselgelt absurdne – võib kohus ka
   ainuüksi elulise usutavuse kriteeriumist lähtudes jõuda järelduseni, et ütlused ei ole tõendina
   usaldusväärsed.

112.   Ütluste sisu elulise usutavuse põhistatud hindamine ja selle hinnangu arvestamine ütluste
   usaldusväärsuse üle otsustamisel on oluline just nendel juhtudel, mil ütlustes kajastuvaid
   asjaolusid ei saa pidada menetleja üldteadmiste põhjal tavapärasteks. Sellisel juhul tuleb kohtul
   ütlustes kajastuvate asjaolude esinemise üldist tõenäosust nende ütluste usaldusväärsuse
   hindamisel kindlasti arvesse võtta, ehkki see ei pruugi alati viia järelduseni, et ütlused on
   ebausaldusväärsed. Kui tegemist pole juhtumiga, mil ütluste sisu usutavus on täielikult välistatud
   (nt vastuolu loodusseadustega, ilmne absurd), tuleb kohtul kaaluda nii seda, kas konkreetsel juhul
   on põhjendatud alus üldistest tõenäosusmääradest kõrvale kalduda, kui ka seda, kas mingid muud
   tegurid annavad alust pidada ütlusi usaldusväärseks vaatamata nendes kajastuvate asjaolude
   väiksele tõenäosusele.

113. Kui aga kohus jätab olukorras, kus ütluste sisu eeldab nende usaldusväärsuse hindamisel elulise
   usutavuse kriteeriumi arvesse võtmist, selle tegemata, rikub ta kohtulahendi põhistamise
   kohustust (KrMS § 3051 lg 1).

114.   Eeltoodud põhimõtted võivad mõnel juhul olla mutatis mutandis arvestatavad ka muude
   tõendite (nt dokumentide) usaldusväärsuse üle otsustamisel.

115. Käesolevas asjas jättis maakohus mitmel juhul tõendites – eeskätt süüdistatavate ja tunnistajate
   ütlustes – kajastuvate asjaolude elulise usutavuse hindamata ega ole neid tõendeid
   usaldusväärseks lugedes elulise usutavuse kriteeriumi arvesse võtnud. Ringkonnakohus, kes
   väljendas otsuses läbivalt täielikku nõustumist maakohtu poolt tõenditele antud hinnanguga,
   osutatud veale tähelepanu ei pööranud. Seda vaatamata asjaolule, et tõendites kajastuva teabe
   erakordsus seda eeldanuks. Eeskätt osutab kolleegium järgnevale.

116.   Kohtud lugesid peaasjalikult süüdistatavate ja tunnistajate ütlustele tuginedes tõendatuks, et
   OÜ Transoil Service arve, mille alusel Rosneft arvas 2007. a märtsikuu KMD-s maha
   sisendkäibemaksu summas 36 000 000 krooni, ja Rosnefti arve, mille alusel RKO arvas 2009. a
   juunikuu KMD-s maha sisendkäibemaksu summas 8 449 164 000 krooni, kajastasid tegelikult
   toimunud tehinguid (vt käesoleva otsuse punktid 22–23, 34–36, 52 ja 57).

117.   Rosnefti 2007. a märtsikuu KMD-s kajastatud OÜ Transoil Service arvel näidatud tehingu
   sisuks oli väidetavalt Venemaa puiduäriplaani võõrandamine 200 000 000 krooni (lisandus
   käibemaks 36 000 000 krooni) eest. Kohtud ei tuvastanud, nagu oleks selline äriplaan olnud
   kunagi olemas kirjalikku taasesitamist võimaldavas vormis, vaid leidsid, et see eksisteeris ideena,
   "mis kujuneb oma lõplikku vormi pikema aja jooksul". Äriplaani sisu on kohtud eeskätt R. Paala
   ütlustele tuginedes tuvastanud järgmisena: "Seega oli äriplaani mõte rajada Solikamskisse puidu
   tehnopark, kus kasvav mets maha võtta, mets edasi teistesse riikidesse kallimalt maha müüa ning
   müügist saadud vahe kasumiks saada. Äriplaan seisnes varasemas teadmises, millised on selles
   piirkonnas puiduhinnad ning millised olid vajalikud kontaktid nimetatud plaani elluviimiseks. [...]
   Lepingu sisuks oli see, et Transoil Service OÜ loovutab TSC Autokaup OÜ-le õiguse majandada
   metsa Solikamskis, Beresnikis 20 aasta jooksul 1 miljon tihumeetrit aastas 10 krooni tihu eest,
   annab üle kõik kontaktid ja teadmised ning kohustub ise selles piirkonnas mitte töötama ega
   teistele kontakte üle andma ja OÜ Rosneft Eesti tasub Transoil Service OÜ-le
   majandustegevusest loobumisest 200 miljonit krooni. [...] Nimetatud arve eest tasumine pidi
   toimuma läbi tasaarvestuse." Maakohus refereeris ka R. Paala ütlusi, mille kohaselt toimus
   lepingu täitmine nii, et tema andis üle kontaktid, kellega ühendust võtta ja kuidas asju edasi ajada.
   Kohtuotsustest ei nähtu viiteid tõenditele selle kohta, et äriplaani hind hõlmanuks arvestatavas
   väärtuses raieõigust, tootmisvahendeid, lepinguid, tegevuslubasid või muud vara, mida omandaja
   saaks äriplaani realiseerimiseks kasutada. Samuti pole tuvastatud, et äriplaani eest oleks tegelikult
   tasutud ja et varal, mille Rosneft pidi OÜ-le Transoil Service äriplaani eest andma (nõudeõigus),
   olnuks reaalne väärtus.

118.      Kohtud jätsid äriplaani müüki puudutavate süüdistatavate ja tunnistajate ütluste
   usaldusväärsuse üle otsustamisel hindamata, milliseks saab pidada üldist tõenäosust, et keskmine
   majandustegevuses osalev mõistlik isik käsitaks eelnevalt kirjeldatud ideed ja teavet – sellisel
   kujul ja sellise konkreetsusastmega, nagu süüdistatavad ja tunnistajad seda kirjeldasid – varalist
   väärtust omavana ja oleks valmis selle eest maksma 200 miljonit krooni.
119.   RKO 2009. a juunikuu KMD-s kajastatud Rosnefti arvel näidatud 1. juuni 2009. a tehingu
   sisuks oli väidetavalt projekt RN ehk 10 mereplatvormi konstrueerimiseks, paigaldamiseks ja
   opereerimiseks vajaliku oskusteabe võõrandamine 46 939 800 000 krooni ehk
   3 000 000 000 euro eest (lisandus käibemaks 8 449 164 000 krooni ehk 540 000 000 eurot).
   Kohtud asusid eeskätt süüdistatavate R. Paala ja T. Raatsini ning tunnistajate ütluste ja
   lepingudokumendi alusel seisukohale, et tegemist oli reaalse tehinguga. Maakohus, kellega
   täielikult nõustus ka ringkonnakohus, sedastas mh järgmist: "Süüdistatavate ja tunnistajate
   ütlustest nähtub, et kuna nafta- ja gaasimaardlad on hakanud ennast ammendama, siis pidi nafta
   puurimiseks minema kas Kaspiasse või Põhja-Jäämerre. Selleks oli vaja vastupidavaid
   naftaplatvorme. Projekt seisnes selles, et lasta Hiinas valmis ehitada uuel tehnoloogial põhinev 4-
   jalaga naftaplatvorm, mis on valmistatud külmakindlast materjalist ning seejärel naftaplatvormid
   Venemaa firmadele Rosneft ja Gazprom välja rentida. Mereplatvormide projekti raames tehti
   koostööd erinevate isikutega, s.h A. L-iga ning soomlastega, kes töötasid välja platvormide
   jalgade jää läbilaskmis- ja tõrjevõime, mille mehhanismi tagajärjel ei tekiks platvormi jalgade
   ümber jääd. Süüdistatava R. Paala ütluste kohaselt sõlmitud lepinguga loobus OÜ Rosneft Eesti
   oskusteabest ning äriplaani realiseerimisest RKO Platvorm kasuks, kuna R. Paala ei saanud enam
   OÜ Rosneft Eesti kaudu tehinguid teha ega projekti arendada, sest äripartnerid asusid Venemaal
   ja ta ei tohtinud elukohast ega riigist lahkuda, samuti seetõttu, et RKO Platvormil ei olnud käimas
   maksuvaidlusi ning osaühingus olid isikud, kes ei olnud varasemate kriminaalmenetlustega
   seotud. Tunnistaja M. L-i ütluste kohaselt ei tegeletud projektiga enam edasi, kui R. Paala viidi
   kinnipidamisasutusse. [...]" (Vt ka käesoleva otsuse punkt 35.)

120.   Kohtud ei hinnanud eelmises punktis kirjeldatud asjaolude elulist usutavust, ehkki nende
   asjaolude ebatavalisus viitab ilmsele vajadusele selline hinnang anda. Riigikohus märgib esmalt,
   et väidetava lepingu hind – ca 46,9 miljardit krooni – on erakordselt suur. Ilmestamaks Rosnefti
   ja RKO tehingu mastaapi, osutab kolleegium võrdluseks, et aastal 2009, mil tehing väidetavalt
   tehti, oli Eesti sisemajanduse kogutoodang jooksevhindades Statistikaameti andmetel ligikaudu
   221,8 miljardit krooni (vt http://www.stat.ee/68588), 2009. a riigieelarve algselt planeeritud
   tulude maht aga umbes 96,6 miljardit krooni, (vt RT I 2008, 60, 332). Kõikide Eesti
   kinnisvaratehingute koguväärtus aastal 2009 ulatus Maa-ameti andmetel umbes 22,3 miljardi
   kroonini         (vt         http://www.maaamet.ee/data/Eesti_kinnisvaraturg_2009_aastal1.pdf?
   t=20120509095328). Tallinna Börsil noteeritud AS-i Tallink Grupp kõigi aktsiate börsiväärtus
   1. juuni 2009. a seisuga oli veidi üle 4 miljardi krooni (vt http://www.nasdaqbaltic.com/market/?
   instrument=EE3100004466&list=2&pg=details&tab=historical).

121. Ka lepingu objekt – oskusteave uudsete mereplatvormide konstrueerimiseks, paigaldamiseks ja
   opereerimiseks – ei ole tsiviilkäibes levinud ja selle loomine nõuab eelduslikult märkimisväärset
   teaduslik-tehnilist suutlikkust. Seega, kontrollides Rosnefti ja RKO vahelist tehingut kinnitavate
   tõendite usaldusväärsust, pidanuksid kohtud hindama ka üldist tõenäosust, et äriühing, kes oma
   majandustegevuse ja -näitajate poolest vastab Rosnefti kohta esitatud kontrollitavatele andmetele,
   on võimeline ise looma või sisse ostma 46,9 miljardit krooni väärt oskusteabe mereplatvormide
   konstrueerimiseks, paigaldamiseks ja opereerimiseks. Samuti olnuks oluline hinnata sellise
   ülimalt kalli tehnoloogia olemasolu usutavust olukorras, kus selle kohta puudub igasugune
   erialaselt pädevast ja tunnustatud allikast pärinev teave. Kolleegium osutab sellelegi, et kohtud
   pidasid Rosnefti ja RKO vahelist lepingudokumenti (kohtutoimik (KoTo), kd 21, tl 22–24)
   usaldusväärseks tõendiks tehingu toimumise kohta. Samas ei hinnanud kohtud seda, milline on
   üldist äripraktikat arvestades tõenäosus, et tehing, mille sisuks on 46,9 miljardi krooni eest
   oskusteabe võõrandamine, vormistataks lepingudokumendis, mis mahub kolmele leheküljele ja
   kus lepingu objekti kirjeldatakse üldsõnaliselt vähem kui poolel leheküljel (vt ka käesoleva otsuse
   punkt 34).

122.   Seega rikkusid kohtud kohtuotsuse põhjendamise kohustust, kui jätsid Rosnefti ja RKO
   vahelist tehingut kinnitavates tõendites kajastuvate asjaolude elulise usutavuse hindamata ja selle
   hinnangu tõendite usaldusväärsuse üle otsustamisel arvesse võtmata.

123.     Kolleegium peab ka käesolevas alaosas kirjeldatud põhistamiskohustuse rikkumist
   kriminaalmenetlusõiguse oluliseks rikkumiseks KrMS § 339 lg 2 mõttes.

                                                (C)

124.    Järgnevalt selgitab kolleegium, millised on prokuratuuri kassatsiooni alusel tuvastatud
   kriminaalmenetlusõiguse oluliste rikkumiste (KrMS § 339 lg 2) tagajärjed, juhindudes seejuures
   KrMS § 361 lg-test 1 ja 2 ning § 341 lg-st 3, samuti KrMS § 2742 lg-st 1.

125.   Esmalt on vaja lahendada küsimus, kas Riigikohtul on võimalik ringkonnakohtu vead ise
   kõrvaldada või tuleb kriminaalasi saata uueks arutamiseks ringkonnakohtule või – arvestades
   seda, et osa rikkumisi sai alguse juba esimese astme kohtust – hoopis maakohtule.

126.   Kassatsioonimenetluses ei ole võimalik ringkonnakohtu otsuse puudusi kõrvaldada, sest
   praeguses asjas eeldab see faktiliste asjaolude tuvastamise pädevust, mida Riigikohtul KrMS
   § 363 lg 5 kohaselt ei ole.

127. Keskne kriminaalmenetlusõiguse rikkumine, mille Riigikohus prokuratuuri kassatsiooni alusel
   kindlaks tegi, seisneb selles, et ringkonnakohus jättis prokuratuuri apellatsiooni väidetele
   sisuliselt vastamata. Osutatud rikkumise kõrvaldamine eeldab apellatsioonimenetluse kordamist,
   s.t kriminaalasja saatmist uueks arutamiseks teise astme kohtule.

128.    Ühtlasi meenutab kolleegium, et apellatsioonimenetluses toimub kriminaalasja sisuline
   arutamine, kusjuures ringkonnakohtul on õigus tuvastada faktilisi asjaolusid ja hinnata tõendeid
   samasuguses ulatuses nagu esimese astme kohtul (vt nt Riigikohtu kriminaalkolleegiumi
   30. juuni 2014. a otsus asjas nr 3-1-1-14-14, p 718). Seega üldjuhul on ringkonnakohtul võimalik
   maakohtu poolt tõendite hindamisel ja kohtuotsuse põhistamisel tehtud vead ise kõrvaldada,
   kriminaalasja esimese astme kohtule uueks arutamiseks saatmata (vt ka otsus asjas nr 3-1-1-14-
   14, p-d 695–708). Käesolevas asjas tuleb KrMS § 341 lg-s 3 sätestatud toimimisalternatiivide
   vahel valiku tegemisel muu hulgas arvesse võtta ka menetlusökonoomia argumenti (vt ka otsus
   asjas nr 3-1-1-14-14, p 707).

129.   Seega annavad eelnevalt tuvastatud kriminaalmenetlusõiguse olulised rikkumised aluse saata
   kriminaalasi prokuratuuri kassatsioonis taotletud osas uueks arutamiseks Tartu Ringkonnakohtule.

130.    Samas avaldatakse mitme kaitsja kassatsioonivastuses arvamust, et kriminaalasja uueks
   arutamiseks saatmine rikuks süüdistatavate õigust menetlusele mõistliku aja jooksul.

131.   Riigikohus on varem selgitanud, et mõistliku menetlusaja möödumine või selle oht ei anna
   ringkonnakohtule ega Riigikohtule alust teha asjas ise uut otsust olukorras, kus lähtudes KrMS
   § 341 lg-test 1, 2 või 3 (ja § 361 lg-st 2) tuleks kriminaalasi saata madalama astme kohtule uueks
   arutamiseks. Sellises situatsioonis peab kõrgema astme kohus üldjuhul madalama astme kohtu
   otsuse tühistama ja kriminaalmenetluse süüdistatava nõusolekul KrMS § 2742 lg 1 alusel
   lõpetama. Erandina, kui avalik menetlushuvi kaalub süüdistatava õiguste (tulevase) rikkumise
   ilmselgelt üles, tuleb kriminaalasi siiski KrMS § 341 nõudeid järgides saata madalama astme
   kohtule uueks arutamiseks. Sellisel juhul tuleb isiku õiguste rikkumine heastada muul viisil, s.o
   talle mõistetava karistuse kergendamise (KrMS § 306 lg 1 p 61) või (väljaspool
   kriminaalmenetlust) rahalise hüvitise maksmisega. (Vt Riigikohtu kriminaal-kolleegiumi
   30. juuni 2014. a otsus asjas nr 3-1-1-14-14, p 686.)

132.    1. mail 2015. a jõustunud süüteomenetluses tekitatud kahju hüvitamise seadus (SKHS)
   konkretiseerib ja täiendab võrreldes varasemaga kriminaalmenetluse lõpetamise alternatiive
   mõistliku menetlusaja ületamise korral. Nimelt näevad SKHS § 5 lg 1 p 6 ja lg 4 otsesõnu ette
   aluse, mis võimaldab isikul nõuda riigilt ebamõistliku menetlusajaga tekitatud kahju hüvitamist
   nii juhul, kui isik mõistetakse õigeks või tema suhtes kriminaalmenetlus lõpetatakse, kui ka
   kindlatel tingimustel siis, kui isiku suhtes tehakse süüdimõistev otsus. Seejuures on osutatud
   kahju hüvitamise alused kohaldatavad ka juhul, kui mõistliku menetlusaja nõuet rikutakse
   kohtumenetluses (vrd Riigikohtu üldkogu 22. märtsi 2011. a otsus asjas nr 3-3-1-85-09). Kahju
   hüvitamise nõue on võimalik esitada juba kriminaalmenetluses (vt SKHS 4. peatükk).

133. KrMS § 2742 lg 1 kohaselt lõpetatakse kriminaalmenetlus selle sätte alusel üksnes juhul, kui
   süüdistatava õiguse rikkumist kriminaalasja arutamisele mõistliku aja jooksul ei ole võimalik
   muul viisil heastada. KrMS § 2742 lg 1 ja § 2052 järgi peab kriminaalmenetluse lõpetamisel
   menetluse mõistliku aja möödumise tõttu arvestama muu hulgas kuriteo raskust ja muid
   asjaolusid. Riigikohtu praktika kohaselt tuleb kriminaalmenetlus mõistliku menetlusaja
   möödumise motiivil lõpetada, kui kriminaalmenetluse jätkamine riivaks süüdistatava õigust
   menetlusele mõistliku aja jooksul ebaproportsionaalselt võrreldes avaliku menetlushuviga.
   Otsustamaks, millise abinõuga konkreetsel juhul mõistliku menetlusaja ületamisele reageerida,
   tuleb kohtul kaaluda, millisel määral on rikutud süüdistatava õigust menetlusele mõistliku aja
   jooksul, ja teiselt poolt avalikku menetlushuvi konkreetses asjas, sh kuriteo raskust. Mida raskem
   on kuritegu, seda ulatuslikum peab olema mõistliku menetlusaja nõude rikkumine, et sellega
   oleks võimalik põhjendada süüdistatava suhtes kriminaalmenetluse lõpetamist. (Vt nt Riigikohtu
   kriminaalkolleegiumi 23. märtsi 2011. a otsus asjas nr 3-1-1-6-11, p 19.1; 21. juuni 2013. a
   määrus asjas nr 3-1-1-63-13, p 16 ja 30. juuni 2014. a otsus asjas nr 3-1-1-14-14, p 660).

134.   Käesolevas asjas ei ole Riigikohtu käsutuses kriminaaltoimikut, vaid üksnes kohtutoimik.
   Samuti ei ole kassatsioonimenetluse pooled esitanud asjaolusid ja neid kinnitavaid tõendeid, mis
   võimaldaksid kolleegiumil kõigi süüdistatavate ja väidetavate kuritegude lõikes täpselt tuvastada
   menetlusaja kulgemise alguse ja hinnata, kas mõistlik menetlusaeg on möödunud. Kohtutoimikus
   olevatest   andmetest    saab   järeldada,   et   osa   menetletavate    tegude    suhtes    alustati
   kriminaalmenetlust 22. oktoobril 2008. a (vt nt KoTo, kd 5, tl 53 ja kd 4, tl 86). Samas ei ole
   enamikul juhtudel kohtutoimiku põhjal päris selge, millal hakkas menetlus üht või teist
   süüdistatavat oluliselt mõjutama (vt ka Riigikohtu kriminaalkolleegiumi 30. juuni 2014. a otsus
   asjas nr 3-1-1-14-14, p 586 jj). Prokuratuuri kassatsioonivastuses leitakse, et R. Paala ja Rosnefti
   suhtes algas kriminaalmenetlus 6. jaanuaril 2009, mil toimusid läbiotsimised nende elu- ja
   asukohas. Maakohus leidis seoses R. Paala ja Rosnefti süüditunnistamisega valeandmete
   esitamises Rosnefti TSD-des, et mõistlik menetlusaeg on möödunud (vt käesoleva otsuse punkt
   30). Prokuratuur seda järeldust apellatsioonis ei vaidlustanud. Samas meenutab kolleegium, et
   olukorras, kus isikut süüdistatakse ühe kriminaalasja raames mitmes erinevas teos (või osateos),
   mis on toime pandud erinevatel aegadel, tuleb iga teo menetlemiseks kulunud aja mõistlikkust
   hinnata eraldi (vt Riigikohtu kriminaalkolleegiumi 18. juuni 2010. a otsus asjas nr 3-1-1-43-10,
   p 24). Seega ei saa maakohtu järeldust automaatselt üle kanda nendele tegudele ja
   süüdistatavatele, kelle osas prokuratuur taotleb kriminaalasja uueks arutamiseks saatmist.

135. Käsitletavate maksualaste kuritegude puhul ei annaks ka järeldus, et mõistlik menetlusaeg on
   praeguseks ületatud – mida ei saa iseenesest välistada –, piisavat alust selleks, et
   kriminaalmenetlus KrMS § 2742 lg 1 alusel lõpetada. Süüdistuses kirjeldatud väidetavate
   maksuõigusrikkumiste ulatus on selline, et avalik menetlushuvi kaalub süüdistatavate õiguste
   võimaliku rikkumise ilmselgelt üles. Lisaks ei ole vähemalt praegu alust arvata, et kriminaalasjas
   oleks vaja korrata esimese astme kohtu menetlust. See omakorda vähendab eeldatavat ajakulu
   kriminaalasjas lõpliku lahendini jõudmiseks. Seega tuleb kriminaalmenetlust maksualaste
   kuritegude osas jätkata ja süüdistatavate õiguste rikkumine, kui see kriminaalasja uuel arutamisel
   tuvastatakse, heastada muul viisil.

136.        Kuna raamatupidamiskohustuse rikkumises esitatud süüdistuste sisu on seotud
   maksukuritegusid puudutavate süüdistuste sisuga ja puudutab isikuid, keda samal ajal
   süüdistatakse ka maksukuritegudes, peab kolleegium põhjendatuks kriminaalmenetluse jätkamist
   ka KarS § 3811 järgi esitatud süüdistustes.

137.   Teistsugusele seisukohale asub kolleegium aga osas, mis puudutab A. Arrole ja R. Paalale
   dokumendi võltsimises ning võltsitud dokumendi kasutamises esitatud süüdistusi (vt käesoleva
   otsuse punktid 2–3).

138.   Kohtutoimikust nähtuvalt on kohtumenetluse pooled olnud ühel meelel, et seoses kõnealuste
   tegudega tuleb kriminaalmenetluse kulgu A. Arro ja R. Paala suhtes arvestada oktoobrist 2009,
   mil nad kahtlustatavatena üle kuulati (vt KoTo, kd 4, tl-d 83 ja 86). Seega juba praeguseks on
   menetluse kestus ligikaudu 6 aastat ja 4 kuud ning kriminaalasja uueks arutamiseks saatmise
   korral ületaks see tõenäoliselt 7 aastat. Arvestades, et tegemist on vähemahuka ja õiguslikult
   lihtsa   süüdistusega,    on   ka     üksikuid   hindamiskriteeriume   vaagimata   (vt   Riigikohtu
   kriminaalkolleegiumi 17. juuni 2015. a määrus asjas nr 3-1-1-53-15, p 10) ilmne, et selline
   menetlusaeg on ilmselgelt ebamõistlik. Muu hulgas ei õigusta praegusel juhul pikka menetlusaega
   ka asjaolu, et süüdistust dokumendi võltsimises ja võltsitud dokumendi kasutamises menetleti
   koos mitme mahukama süüdistusega. Kõnealune võltsimissüüdistus pole ei faktiliselt ega
   õiguslikult ülejäänud süüdistustega seotud. A. Arrot ükski teine käesoleva menetluse esemeks
   olev süüdistus ei puuduta. Sellises olukorras olnuks menetlejal mõistliku menetlusaja nõude
   järgimiseks võimalik eraldada A. Arro ja R. Paala süüdistus dokumendi võltsimises ja võltsitud
   dokumendi kasutamises eraldi menetlusse. Seda isegi juhul, kui süüdistatavad ega kaitsjad seda
   eraldi ei taotlenud. (Vrd Riigikohtu kriminaalkolleegiumi 30. juuni 2014. a otsus asjas nr 3-1-1-
   14-14, p-d 639 ja 657.)

139. A. Arrole ja R. Paalale dokumendi võltsimises ning võltsitud dokumendi kasutamises esitatud
   süüdistustes kirjeldatud väidetavate kuritegude raskus ei ole selline, et avalik menetlushuvi
   kaaluks praegu üles kriminaalmenetluse jätkamisega kaasneva süüdistatavate õiguste edasise
   rikkumise. Kriminaalmenetluse lõpetamine menetluse mõistliku aja möödumise tõttu on KrMS §
   2742 lg 1 kohaselt võimalik süüdistatava nõusolekul. Vastuses Riigikohtu kirjalikule küsimusele
   avaldasid nii A. Arro kui ka tema kaitsja, et süüdistatav nõustub kriminaalmenetluse lõpetamisega
   KrMS § 2742 lg 1 alusel. R. Paala Riigikohtu määratud tähtajaks kriminaalmenetluse
   lõpetamiseks nõusolekut ei andnud, saates e-kirjaga allkirjastamata teate selle kohta, et ta "ei
   soovi antud hetkel nimetatud episoodis kriminaalasja lõpetamisega, mõistliku menetlusaja tõttu".

140.   Eelnevat arvestades lõpetab Riigikohus A. Arro nõusolekul tema suhtes kriminaalmenetluse
   KrMS § 2742 lg 1 alusel. Kuna süüdistatava nõusoleku puudumise tõttu ei saa R. Paalale KarS
   § 344 lg 1 – § 22 lg 2 ja § 345 lg 1 järgi esitatud süüdistuses kriminaalmenetlust lõpetada, saadab
   kolleegium kriminaalasja ka seda süüdistust puudutavas osas uueks arutamiseks Tartu
   Ringkonnakohtule (vt ka käesoleva otsuse punkt 107).

                                                  II

                                                 (A)

141.    Kassatsioonis, mille on allkirjastanud R. Paala kaitsja vandeadvokaat Mart Angerjärv,
   vaidlustatakse kohtuotsuseid R. Paala süüditunnistamist puudutavas osas. Kohtud tunnistasid
   R. Paala KarS § 3891 lg 2 (enne 1. jaanuari 2015 kehtinud redaktsioonis) järgi süüdi selles, et ta
   jättis maksustamisperioodidel juuli 2007 ja september 2007 kuni veebruar 2008 Rosnefti TSD-des
   deklareerimata 20 987 306 krooni ulatuses väljamakseid, mille kohta puudub nõuetekohane
   algdokument, mis tõendaks väljamaksete seotust Rosnefti ettevõtlusega. Kohtud tuvastasid
   kokkuvõtlikult, et Rosnefti pangakontodelt tehti erinevatele isikutele süüdistuses nimetatud
   summas väljamakseid, mille kohta kuludokumente ei ole. Samuti tegid kohtud kindlaks, et
   R. Paala esitatud Rosnefti TSD-des neid väljamakseid ettevõtlusega mitteseotud kuluna ei
   deklareeritud. (Vt lähemalt käesoleva otsuse punktid 5–7, 11, 29 ja 49.)

142. Kassatsioonis on esitatud arvukalt osaliselt vastukäivaid põhjendusi selle kohta, miks R. Paala
   süüditunnistamine on põhjendamatu. Seejuures on R. Paala huvides esitatud kassatsiooni
   põhjendused loogiliselt struktureerimata, selle sõnastus on kohati segane ja tihtipeale ka
   kriminaalmenetluse esemega raskesti seostatav. Kassatsiooni tekstis on palju kordusi ja viiteid
   menetlusvälistele asjaoludele, samuti asjasse mittepuutuvatele Euroopa Inimõiguste Kohtu
   lahenditele, millest on tehtud meelevaldseid järeldusi. Vastuseks kassatsiooni põhjal
   tuvastatavatele kaitsja põhilistele väidetele märgib kolleegium järgmist.

143.   Kassaatori üks keskseid väiteid on kokkuvõtlikult järgmine. Maksuhaldur, nõudes Rosnefti
   suhtes alustatud maksumenetluses Rosnefti raamatupidamisdokumentide esitamist, välistamata
   samas võimalust, et neid dokumente kasutatakse tõendina ka kriminaalmenetluses R. Paala või
   tema lähedaste vastu, rikkus R. Paala põhiõigust end mitte süüstada (põhiseaduse § 22 lg 3 ja
   EIÕK art 6). R. Paalat karistatakse enese mittesüüstamise privileegi kasutamise eest.

144.   Kolleegium märgib, et selline argument võiks olla teatud tingimustel asjasse puutuv siis, kui
   R. Paalat oleks karistatud selle eest, et ta jättis maksuhalduri nõutud dokumendid esitamata või
   esitas need ebaõigetena (vt nt Riigikohtu kriminaalkolleegiumi 1. juuni 2005. a otsus asjas nr 3-1-
   1-39-05, p-d 10–18; 28. jaanuari 2008. a otsus asjas nr 3-1-1-60-07, p 29 ja 2. novembri 2010. a
   otsus asjas nr 3-1-1-85-10, p 21). Kohtud tunnistasid R. Paala süüdi aga hoopis selles, et ta esitas
   Rosnefti TSD-des maksuhaldurile valeandmeid, jättes Rosnefti ettevõtlusega mitteseotud
   väljamaksed (TuMS § 51 lg 2 p 3) deklareerimata.

145. Sarnastes asjades on Riigikohus korduvalt selgitanud, et süüdistatav, kes väidab, et äriühingu
   poolt nõuetekohaste algdokumentideta välja makstud raha kasutati äriühingu huvides, peab oma
   väite õigsust tõendama või vähemalt looma menetlejale reaalse võimaluse selle kontrollimiseks
   (vt nt Riigikohtu kriminaalkolleegiumi 28. jaanuari 2008. a otsus asjas nr 3-1-1-47-07, p-d 20–23
   ja 16. oktoobri 2014. a otsus asjas nr 3-1-1-48-14, p 50). Õigus end mitte süüstada ei anna isikule
   alust jätta äriühingu maksudeklaratsioonis kajastamata väljamakseid, mille ettevõtlusega seotust
   tõendavaid raamatupidamise algdokumente ei ole ta mingil põhjusel valmis vajaduse korral
   ametivõimudele esitama. Vastasel korral muutuks seadustest tulenev ettevõtlusega seotud kulude
   dokumenteerimise kohustus (vt nt Riigikohtu halduskolleegiumi 17. märtsi 2015. a otsus asjas
   nr 3-3-1-76-14, p 14) suuresti sisutühjaks, samuti poleks võimalik kohaldada TuMS § 51 lg 2 p 3.
   Nimelt võiks isik sellisel juhul nõutavate algdokumentide puudumist peaaegu alati
   kompenseerida väitega, et dokumendid on küll olemas, kuid kuna need võivad teda süüstada, ei
   saa ta neid maksuhaldurile esitada.

146.   Kassatsioonis viidatakse ka võimalusele, et Rosnefti pangakontodelt välja makstud raha võis
   liikuda äriühingu kassasse, kust selle arvel võidi anda laene või teha muid ettevõtlusega seotud
   kulusid või maksta töötasusid või dividende. Selline kahtlus välistavat süütuse presumptsiooni
   põhimõttest tulenevalt isiku süüditunnistamise.

147.   Kolleegium märgib, et iseenesest on õige, et kui juriidilise isiku pangakontolt nõuetekohaste
   kuludokumentideta välja võetud või edasi kantud raha jõuab süüdistuses märgitud
   maksustamisperioodil sularahana äriühingu kassasse, pole ettevõtlusega mitteseotud kulu
   tekkinud. Samas peab selliste väljamaksete jõudmine äriühingu kassasse olema tõendatud.
   Kooskõlas eelnevalt viidatud kohtupraktikaga peab seda asjaolu tõendama või vähemalt oma
   väidete   kontrollimiseks    reaalse   võimaluse      looma   süüdistatav.    (Vt   ka   Riigikohtu
   kriminaalkolleegiumi 20. jaanuari 2014. a otsus asjas nr 3-1-1-133-13, p-d 22–23.) Paljasõnaline
   hüpotees, et raha võis jõuda Rosnefti kassasse, ei anna alust rääkida KrMS § 7 lg-s 3 nimetatud
   kõrvaldamata kahtlusest, mis tuleks tõlgendada R. Paala ja Rosnefti kasuks.

148. Sama kehtib ka kassaatori etteheite kohta, et kohtud pole arvesse võtnud väljamaksetega samal
   perioodil Rosnefti pangakontole tehtud suuri sissemakseid. Kolleegium selgitab, et pole võimalik
   lihtsalt eeldada, et sissemaksed tehti süüdistuses nimetatud dokumenteerimata väljamaksete arvel,
   seda asjaolu peab tõendama või vähemalt oma väidete kontrollimiseks reaalse võimaluse looma
   süüdistatav (vt otsus asjas nr 3-1-1-133-13, p 23).

149. Punktides 145–148 viidatud kohtupraktika valguses pole asjakohased ka kassaatori etteheited,
   et menetleja ei teinud piisavaid jõupingutusi väljamaksete ettevõtlusega seotust kinnitavate
   tõendite leidmiseks (nt ei pöördunud kolmandate isikute poole) ega analüüsinud versiooni, et
   R. Paala kasutas Rosnefti pangakontodelt välja makstud summasid selleks, et tasuda sularahas
   suuliste lepingute alusel ostetud varuosade eest. Samuti ei ole TuMS § 51 lg 2 p-ga 3 kooskõlas
   kassaatori seisukoht, nagu oleks väljamakse seotust ettevõtlusega võimalik tõendada pangakonto
   väljavõttelt nähtuva maksekorralduse selgitusega.

150.   Kaitsja hüpotees, et kohtueelne menetleja võis osa läbiotsimise käigus ära võetud Rosnefti
   raamatupidamisdokumente ära kaotada või tahtlikult kõrvaldada on oletuslik ja miski
   kassatsioonis märgitust ei muuda sellist versiooni kolleegiumi jaoks usutavaks. Samas väidab
   kassaator sedagi, et XXXXX Xxxxx XX toimunud läbiotsimise käigus jäeti läbi otsimata mitmed
   seifid, viidates võimalusele, et puuduvad raamatupidamise algdokumendid võisid asuda just seal.
   Ka väide läbi otsimata jäetud seifide olemasolu kohta on paljasõnaline, kuid ühtlasi on see
   vastuolus kassaatori enda väitega, et menetleja võttis dokumendid läbiotsimisel ära ja kaotas või
   kõrvaldas need seejärel. Kumbki osutatud väidetest ei ole omakorda loogiliselt ühitatav kolmanda
   kassatsioonis toodud versiooniga, mille kohaselt on R. Paala korduvalt avaldanud, et kõnealused
   raamatupidamisdokumendid ei asu Eestis, kuid on tervikuna olemas või vähemalt taasesitatavad
   ja R. Paala on valmis need advokaadi juuresolekul menetlejale andma, kui talle garanteeritakse, et
   dokumente ei kasutata tõendina kriminaalmenetluses tema ega tema lähedaste vastu.

151. Siinkohal väärib eraldi väljatoomist see, mil viisil R. Paala kassaatori väitel tagas menetlejale
   võimaluse Rosnefti raamatupidamisdokumentidega tutvumiseks: vastuseks prokuröri küsimusele,
   kus dokumendid asuvad, selgitas R. Paala, et äriühingu kontoris töölaua peal on teiste
   visiitkaartide hulgas ka selle isiku visiitkaart, kes oli nõus koos teiste dokumentidega hoidma ka
   Rosneft Eesti raamatupidamisdokumente ja muid dokumente Läti advokaadibüroos. Seejuures
   olevat R. Paala otsustanud hoida temaga seotud äriühingute raamatupidamis-dokumente Läti
   advokaadibüroos selleks, et vältida olukorda, kus uurijad võtavad ära hulganisti äriühingute
   raamatupidamisdokumente, mille loetelu ja edaspidine saatus jääb teadmatuks, seejärel tehakse
   aga isikule etteheide, et ta pole vajalikke dokumente esitanud.

152.   Samal ajal osutab kaitsja sellelegi, et R. Paala on andnud korduvalt kohtule või kohtueelsele
   menetlejale võimaluse kontrollida, kas XXXXX Xxxxx XX asuvates seifides või läbi otsimata
   ruumides,    O.    V-i   raamatupidamisfirmas       või   Läti    advokaadibüroos   on    Rosnefti
   raamatupidamisdokumente. R. Paala kinnitas kohtuistungil korduvalt, väidab kassaator, et
   raamatupidamisdokumente hoiti seifides. Kaitsjale jääb arusaamatuks, miks keegi pole tänaseni
   soovinud ühegi seifi sisuga tutvuda. Samas ei välista kaitsja, et praeguseks võivad mõned
   raamatupidamisdokumendid olla hävitatud, sest seadusest tulenev dokumentide säilitamise
   kohustuse tähtaeg on möödas.

153.   Kassaatori sellised arvukad üksteist välistavad ja samas ebamäärased versioonid Rosnefti
   raamatupidamisdokumentide saatuse kohta kõnelevad sellest, et süüdistataval ja kaitsjal ei ole
   pakkuda tõsiselt võetavat vastust süüdistusversioonile, mille kohaselt ei olnud Rosnefti
   pangakontodelt tehtud väljamaksed seotud äriühingu ettevõtlusega.

154. Kaitsja leiab, et TuMS § 51 ei ole "karistusõigusliku alusnormina" piisavalt selge, kuid ei ava
   lähemalt, mida selle väitega silmas peab. Kolleegium ei näe konkreetse kohtuasja asjaolude
   pinnalt põhjust TuMS § 51 õigusselgusetuks pidada.

155.    Kassatsioonis tehtud etteheide, et TSD vormil on märge üksnes väärteovastutuse, mitte aga
   kriminaalvastutuse kohta, on käesolevas asjas õigusliku tähenduseta. Isegi kui süüdistataval
   tekkis deklaratsiooni vormile tuginedes ekslik arusaam, et maksuhaldurile valeandmete esitamine
   on    karistatav   üksnes   väärteona,   ei   mõjutaks   see   süüdistatava   käitumisele   antavat
   karistusõiguslikku hinnangut. Kolleegium on varem selgitanud, et olukorras, kus isik arvab, et
   tema tegu ei ole karistatav mitte kuriteona, vaid väärteona, puudub alus väita, et isik ei saa aru
   oma teo keelatusest KarS § 39 mõttes. Eksimusele toimepandava süüteo liigis karistusseadustik
   õiguslikku tähendust ei anna. Selline eksimus ei välista ei teo koosseisupärasust (sh tahtlikkust),
   õigusvastasust ega süülisust. (Vt Riigikohtu kriminaalkolleegiumi 20. aprilli 2006. a otsus asjas
   nr 3-1-1-20-06, p 8.)

156.    Samuti on väär kassaatori arvamus, et (enne 1. jaanuari 2015 kehtinud) MKS §-des 1531
   ja 1532 sätestatud väärteokoosseisud olid identsed KarS §-des 3891 ja 3892 ette nähtud
   kuriteokoosseisudega. Osutatud kuriteokoosseisud olid viidatud väärteokoosseisude suhtes
   erinormid, mis kohaldusid siis, kui olid täidetud nendes paragrahvides (eeskätt teo ulatuse kohta)
   otsesõnu ette nähtud täiendavad tingimused.

157.    Kaitsja leiab, et kuna süüdistuses nimetatud väljamaksed Rosnefti pangakontodelt on tehtud
   osaliselt pangaülekannetega, osaliselt on raha välja võetud sularahana; raha on kasutatud
   erinevate tehingute tarbeks ja makstud erinevatele isikutele, samuti on väljamaksete tegijateks
   erinevad isikud, ei saa nende väljamaksete deklareerimata jätmist käsitada ühe jätkuva teona,
   nagu prokuratuur ja kohtud seda tegid.

158.    Kolleegium leiab, et sellel, kas äriühingu ettevõtlusega mitteseotud väljamaksed on tehtud
   samal või mitmel erineval viisil; ühele ja samale või mitmele erinevale isikule; kas väljamakse
   tegijaid oli üks või mitu või kas raha kasutati ühel või mitmel erineval ettevõtlusega mitteseotud
   otstarbel, pole iseenesest tähtsust, otsustamaks, kas väljamaksete deklareerimata jätmine on
   käsitatav ühe jätkuva teona. Maksusüüteona ei ole karistatav ettevõtlusega mitteseotud
   väljamakse tegemine, vaid selle deklareerimata jätmine. Seda, millest lähtuvalt hinnata, kas
   erinevates maksudeklaratsioonides valeandmete esitamine on käsitatav karistusõiguslikult ühe
   jätkuva teona, on kolleegium selgitanud näiteks 28. jaanuari 2008. a otsuses asjas nr 3-1-1-47-07
   (vt viidatud otsuse p-d 27–34).
159.   Kassaator väidab, et kohtumenetluses piirati põhjendamatult R. Paala kaitseõigust. Ajal, kui
   R. Paala viibis vahi all, piiras Tartu Vangla tema suhtlust kaitsjaga. Maakohtu istungitel ei saanud
   R. Paala teha märkmeid, sest tal puudus laud. Samuti oli kinnipidamise ajal R. Paala nägemine
   halvenenud ja tal oli lugemiseks vaja kaht paari prille. 10. aprillil 2013 tehti R. Paalale Tartu
   Vanglas Xxxxxxxxxxxx xxxxxxxxx, mis tekitas kohtuistungitel xxxxxxxxxxx ja xxxxxxxxxxxx
   xxxxxxxxxxxxxx. Alates 2013. a novembrikuust viibis R. Paala üksikvangistuses, mis võib
   isikule põhjustada pöördumatuid negatiivseid tagajärgi. Seetõttu ei saa kaitsja arvates tõsikindlalt
   väita, et R. Paala sai kohtuistungitest osa võtta selliselt, et tema õigused olnuksid tagatud.

160.   Kolleegium märgib esmalt, et ei R. Paala enda ega tema kaitsja apellatsioonis pole eelmises
   punktis loetletud asjaoludele viidatud. Süüdistatav ega kaitsja ei väitnud ringkonnakohtule
   esitatud kaebuses, nagu takistanuks tingimused või terviseseisund, milles R. Paala maakohtu
   menetlusest osa võttis, tal end tõhusalt kaitsta. Tulenevalt KrMS § 344 lg-st 1 on
   kassatsiooniõiguse ulatus üldjuhul piiratud nende küsimustega, mille osas kohtumenetluse pool
   või tema kaitsealune esitas ka apellatsiooni või mille osas ringkonnakohus on maakohtu otsust
   muutnud (vt ka Riigikohtu kriminaalkolleegiumi 26. märtsi 2007. a otsus asjas nr 3-1-1-118-06,
   p-d 10–13). Sõltumata sellest leiab kolleegium, et olukorras, kus süüdistatav ja kaitsja ei
   pööranud vahetult pärast maakohtu menetluse lõppu esitatud apellatsioonides väidetavalt
   kaitseõigust pärssinud asjaoludele mingit tähelepanu, pole usutav, et need asjaolud – kui need ka
   esinesid – tegelikult arvestataval määral kaitseõiguse teostamist mõjutasid. Ühtlasi ei ole
   kassaator osutanud tõenditele väidetud faktide kohta, välja arvatud xxxxxxxxxi tegemine. Samas
   pole ka xxxxxxxxxi puhul viidatud mingitele tõenditele selle kohta, kuidas kõnealune süst võis
   mõjutada R. Paala võimet osaleda kohtumenetluses. Eelnevat arvestades lükkab kolleegium
   kassaatori väited R. Paala kaitseõiguse rikkumise kohta tagasi.

161. Ühtlasi ei saa pidada tõsiselt võetavaks väidet, et käimasolev kriminaalmenetlus on poliitiliselt
   kallutatud ja sellega rikutakse R. Paala EIÕK art-st 3 tulenevaid õigusi.

162.   Kassatsioonis on tehtud ridamisi etteheiteid ka Rosnefti suhtes toimunud maksumenetlusele,
   kus olevat rikutud süüdistatavate õigusi. Kolleegium märgib, et hinnangu andmine viidatud
   maksumenetluses tehtud toimingute ja antud haldusaktide õiguspärasuse kohta ei ole
   kriminaalmenetluse ülesanne. Kassatsioonis märgitust ei saa järeldada, nagu võinuks
   maksumenetluses toimunu mingil moel mõjutada mõne käesolevas kriminaalmenetluses
   kasutatud tõendite õiguspärasust või anda alust arvata, et rikutud on süüdistatavate kaitseõigust.

163. Kaitsja nõustub kohtutega, et käesolevas kriminaalasjas on mõistlik menetlusaeg ületatud, kuid
   leiab, et R. Paala süüditunnistamise korral tuleb mõistliku menetlusaja ületamise heastamiseks
   kriminaalmenetlus lõpetada. Samadel põhjustel, mida kolleegium käsitleb käesoleva otsuse III
   osas Rosnefti kaitsja kassatsioonile vastates, ei saa R. Paala kaitsja hinnanguga nõustuda.
   Lõpptulemust ei muuda ka see, et R. Paala viibis kohtueelses menetluses vahi all.

164. Neil põhjustel jätab Riigikohus R. Paala kaitsja kassatsiooni rahuldamata.

                                                 (B)

165. R. Paala kaitsja täiendavates seisukohtades sisalduv taotlus, et Riigikohus esitaks kaitsja poolt
   välja toodud küsimustes eelotsusetaotluse Euroopa Kohtule, on ilmselgelt põhjendamatu. Euroopa
   Kohtult saab eelotsust küsida üksnes siis, kui menetletava asja lahendamise tulemus sõltub sellest,
   kuidas tõlgendada Euroopa Liidu õigusakte, või tekib kahtlus nende aktide kehtivuses. Kassaatori
   küsimustest (vt otsuse punkt 72) osa pole üldse seotud Euroopa Liidu õigusega. Ülejäänud –
   niivõrd, kuivõrd nende sisu on võimalik mõista – ei põhine kriminaalasjas tuvastatud faktilistel
   asjaoludel, vaid on hüpoteetilised ega ole seega kriminaalasja lahendamise seisukohalt
   asjassepuutuvad.

166.   Sama kehtib ka RKO kaitsja kassatsioonivastuses toodud eelotsusetaotluse esitamise taotluse
   kohta (vt otsuse punkt 82), mis valdavalt kordab R. Paala kaitsja taotlust.

                                                  III

167. Seoses Rosnefti kaitsja kassatsiooniga (vt otsuse punktid 60 ja 73) märgib kolleegium järgmist.

168.   Nõustuda ei saa kassaatori arvamusega, et maakohus rikkus KrMS § 339 lg 1 p 7 mõttes
   oluliselt kriminaalmenetlusõigust, jättes eraldi põhjendamata, miks ta kergendab mõistliku
   menetlusaja ületamise tõttu Rosneftile mõistetavat karistust, mitte ei lõpeta kriminaalmenetlust.

169.    Nagu kolleegium eelnevalt (vt punkt 133) selgitas, lõpetatakse kriminaalmenetlus KrMS
   § 2742 lg 1 alusel üksnes juhul, kui süüdistatava õiguse rikkumist kriminaalasja arutamisele
   mõistliku aja jooksul ei ole võimalik muul viisil heastada. Lisaks ei ole kriminaalmenetluse
   lõpetamine KrMS § 2742 lg 1 alusel suunatud niivõrd juba toimunud õiguste rikkumise
   heastamisele,      kuivõrd    edasise     rikkumise      ärahoidmisele        (vt   nt   Riigikohtu
   kriminaalkolleegiumi 21. juuni 2013. a määrus asjas nr 3-1-1-63-13, p 17). Seega ei ole
   kriminaalmenetluse lõpetamine KrMS § 2742 lg 1 alusel, karistuse kergendamine KrMS § 306
   lg 1 p 61 alusel ja süüdistatavale rahalise hüvitise maksmine SKHS § 5 lg 1 p 6 või lg 4 alusel
   võrdväärsed alternatiivid, reageerimaks mõistliku menetlusaja ületamisele. Kriminaalmenetluse
   lõpetamine KrMS § 2742 lg 1 alusel on erandlik abinõu, mille kohaldamata jätmist kohus
   kohtuotsuse tegemisel üldjuhul eraldi põhjendama ei pea. Selline põhjendus võib olla nõutav
   üksnes mõistliku menetlusaja nõude ulatusliku rikkumise korral, eriti juhtudel, mil puudub selge
   perspektiiv, et kriminaalmenetlus nähtavas tulevikus lõpule jõuab.
170. Käesolevas asjas ei nähtu maakohtu otsusest, et tuvastatud oleks mõistliku menetlusaja nõude
   ulatuslik rikkumine, samuti ei ole Rosnefti kaitsja apellatsioonis ega kassatsioonis esitatud
   argumente, mis võiksid sellise järelduseni viia. Lisaks kõneleb kriminaalmenetluse lõpetamise
   vastu menetletava kuriteo raskus, sest kuriteo tulemusena jäi riigile laekumata üle 5,8 miljoni
   krooni tulumaksu. Ühtlasi oli nii maakohtu kui ka ringkonnakohtu otsuse tegemisel selge
   perspektiiv kriminaalmenetluse lõpulejõudmiseks. Seetõttu ei jaga kolleegium kaitsja arvamust,
   nagu rikkunuks maakohus oluliselt kriminaalmenetlusõigust, kui jättis kohtuotsuses eraldi
   põhjendamata, miks ta kriminaalmenetlust KrMS § 2742 lg 1 alusel ei lõpetanud. Seega polnud ka
   ringkonnakohtul alust kaaluda sel põhjusel kriminaalasja maakohtule uueks arutamiseks saatmist.
   Kolleegiumi arvates ei viita miski sellele, et karistuse kergendamine KrMS § 306 lg 1 p 61 alusel
   polnud praegusel juhul kohane meede.

171. Seetõttu jätab Riigikohus KrMS § 361 lg 1 p-st 1 juhindudes ka Rosnefti kaitsja kassatsiooni
   rahuldamata.

                                                 IV

                                                 (A)

172.   Eeltoodud põhjustel ja juhindudes KrMS § 361 lg 1 p-dest 1 ning 6 ja § 362 p-st 2, tühistab
   Riigikohtu kriminaalkolleegium Tartu Ringkonnakohtu 26. juuni 2015. a otsuse osas, millega
   ringkonnakohus jättis Tartu Maakohtu 19. detsembri 2014. a otsuse prokuratuuri apellatsioonis
   vaidlustatud ulatuses muutmata ja prokuratuuri apellatsiooni rahuldamata. See tähendab
   ringkonnakohtu otsuse tühistamist osas, millega ringkonnakohus jättis muutmata maakohtu
   otsuse:

   1) R. Paala, A. Kiili, K. Köögi, A. Arro, Rosnefti, T. Raatsini ja RKO õigeksmõistmises (välja
       arvatud R. Paala õigeksmõistmine Rosnefti 2008. a veebruarikuu KMD esitamata jätmises ja
       valeandmete esitamises maksustamisperioodide august kuni detsember 2007 ja jaanuar 2008
       kohta käivates Rosnefti KMD-des) (vt käesoleva otsuse punkt 45) ja

   2) menetluskulude riigi kanda jätmist puudutavas osas.

173. Kuna Riigikohus tühistab KrMS § 337 lg 1 p-s 1 nimetatud lahendi, tuleb ringkonnakohtu otsus
   tühistada ka osas, milles kahelt süüdistatavalt – R. Paalalt ja Rosneftilt – mõisteti välja osa
   apellatsioonimenetluse kuludest (ringkonnakohtu otsuse resolutsiooni punktid 15, 16, 19, 20
   ja 21) (vt ka Riigikohtu kriminaalkolleegiumi 23. märtsi 2011. a otsus asjas nr 3-1-1-6-11, p 21).

174.   Osas, mis puudutab A. Arro süüdistust KarS § 344 lg 1 ja § 345 lg 1 – § 22 lg 3 järgi, teeb
   Riigikohus ise uue otsuse, tühistades maakohtu õigeksmõistva otsuse ja lõpetades A. Arro
   nõusolekul tema suhtes kriminaalmenetluse KrMS § 2742 lg 1 alusel menetluse mõistliku aja
   möödumise tõttu. Selle süüdistuste menetlemisega seotud menetluskulud jäävad KrMS § 183
   kohaselt riigi kanda (vt nt Riigikohtu kriminaalkolleegiumi 30. juuni 2014. a otsus asjas nr 3-1-1-
   14-14, p 1064).

175.   Ülejäänud osas, milles kolleegium Tartu Ringkonnakohtu otsuse tühistab, tuleb kriminaalasi
   saata KrMS § 361 lg-st 2 ja § 341 lg-st 3 juhindudes uueks arutamiseks samale ringkonnakohtule
   teises kohtukoosseisus. Ringkonnakohtul tuleb hinnata prokuratuuri apellatsiooni väidete
   põhjendatust ja lahendada sellest hinnangust lähtuvalt apellatsioonis esitatud taotlused
   süüdistatavate süüditunnistamise ja karistamise ning menetluskulude hüvitamise kohta.

176.    Muus osas Riigikohus ringkonnakohtu otsust ei muuda. Prokuratuuri kassatsioon tuleb
   rahuldada osaliselt, kaitsjate kassatsioonid aga jätta rahuldamata.

                                                  (B)

177.   R. Paala, Rosnefti, A. Arro, T. Raatsini ja RKO kaitsjad esitasid Riigikohtule taotlused tasu
   määramiseks oma kaitsealustele kassatsioonimenetluses osutatud riigi õigusabi eest.

178.   Riigi õigusabi seaduse (RÕS) § 22 lg 7 esimene lause näeb ette, et riigi õigusabi andmise
   otsustanud kohus, uurimisasutus või prokuratuur kontrollib advokaadi esitatava taotluse õigsust ja
   põhjendatust ning määrab advokaadi taotluse alusel kindlaks riigi õigusabi osutamiseks kulutatud
   põhjendatud aja, riigi õigusabi osutamiseks tehtud põhjendatud toimingud ning riigi õigusabi
   osutamise eest advokaadile maksmisele kuuluva põhjendatud tasu ja riigi õigusabi osutamisel
   kantud vajalikud hüvitamisele kuuluvad kulud. RÕS § 21 lg 3 alusel kehtestatud Eesti
   Advokatuuri juhatuse otsus "Riigi õigusabi osutamise eest makstava tasu arvestamise alused,
   maksmise kord ja tasumäärad ning riigi õigusabi osutamisega kaasnevate kulude hüvitamise
   ulatus ja kord" näeb nii kassatsioonide kui ka kassatsioonivastuste esitamise ajal kehtinud
   redaktsioonis ette järgmist: "Määratud kaitsja tasu kriminaalasja kohtulikuks üldmenetluseks
   maakohtus, samuti apellatsiooni-, kassatsiooni- ja teistmismenetluseks ettevalmistamise eest (sh
   kaitseakti koostamine) on 20 eurot iga poole tunni kohta, kuid kokku mitte rohkem kui 240 eurot
   igas astmes." (korra p 16). Sama korra punkt 11 sätestab, et kohus, uurimisasutus või prokuratuur
   võib riigi õigusabi osutanud advokaadi põhjendatud taotluse alusel suurendada kohtueelses või
   kohtuvälises menetluses osalemise tasu ja asja kohtulikuks menetluseks ettevalmistamise tasu
   ning punktides 42, 44, 45 ja 46 sätestatud tasu kuni 100% tasumäära ulatuses, kui asi on eriliselt
   töömahukas. Kui riigi õigusabi osutav advokaat osutab õigusteenust advokaadibüroo kaudu, mille
   pidaja on käibemaksukohustuslane, lisandub riigi õigusabi tasule ja riigi õigusabi osutamisega
   seonduvatele kuludele korra punkti 2 kohaselt käibemaks. Korra punkt 12 näeb ette, et kohus võib
   riigi õigusabi osutanud advokaadile väljamaksmisele kuuluvat riigi õigusabi tasu vähendada, kui
   advokaat ei ole oma kohustusi riigi õigusabi osutamisel täitnud nõuetekohase hoolsusega.
179. R. Paala kaitsja palub määrata Advokaadibüroo Angerjärv & Krautmann OÜ-le riigi õigusabi
   tasu 480 eurot, millele lisandub käibemaks 96 eurot. Taotluse kohaselt kulus kaitsjal kassatsiooni
   koostamiseks kokku 9,5 tundi. Ühtlasi palub kaitsja, juhindudes korra punktist 11, suurendada
   tasu 100% võrra. Kaitsja põhjendab tasu suurendamise taotlust kriminaalasja erilise töömahukuse
   ja keerukusega, samuti kassatsioonivastuse koostamisega.

180. Kolleegium leiab, et kaitsja taotlus tuleb rahuldada osaliselt. Väide, nagu olnuks kassatsiooni
   koostamine kaitsja jaoks eriliselt töömahukas ülesanne, pole veenev. Nimelt on kassatsiooni
   põhjendused suures osas üle võetud R. Paala enda ja R. Paala allkirjastatud Rosnefti
   apellatsioonist. Kassatsioonis on küll ka täiendavaid väiteid, aga nende maht ega õiguslik
   kvaliteet pole sellised, mis võiksid viidata kaitsja erilistele jõupingutustele. Eeltoodust tulenevalt
   ja juhindudes RÕS § 23 lg-st 1, § 22 lg-st 7, § 21 lg-st 3 ning Eesti Advokatuuri juhatuse viidatud
   otsuse punktidest 2 ja 16 määrab kolleegium R. Paalale kassatsioonimenetluses osutatud riigi
   õigusabi eest makstavaks tasuks 240 eurot, millele lisandub käibemaks 48 eurot. KrMS § 186 lg 1
   ja § 175 lg 1 p 4 kohaselt jääb käesolevas punktis nimetatud tasu menetluskuluna riigi kanda.
   Seda vaatamata asjaolule, et Riigikohus jättis R. Paala kaitsja kassatsiooni rahuldamata ja tegi
   KrMS § 361 lg 1 p-s 6 nimetatud lahendi prokuratuuri apellatsiooni alusel (vt ka Riigikohtu
   kriminaalkolleegiumi 2. detsembri 2014. a otsus asjas nr 3-1-1-79-14, p 41).

181. Rosnefti kaitsja palub määrata OÜ-le Advokaadibüroo Sven Sillar riigi õigusabi tasu 140 eurot,
   millele lisandub käibemaks 28 eurot. Taotluse kohaselt kulus kaitsjal ringkonnakohtu otsuse
   analüüsiks 1 tund ja kassatsiooni koostamiseks 2,5 tundi. Kolleegium leiab, et taotlus on
   põhjendatud ja tuleb RÕS § 23 lg-st 1, § 22 lg-st 7, § 21 lg-st 3 ning Eesti Advokatuuri
   juhatuse otsuse punktidest 2 ja 16 juhindudes rahuldada. KrMS § 186 lg 1 ja § 175 lg 1 p 4
   kohaselt jääb see tasu menetluskuluna riigi kanda.

182. A. Arro kaitsja palub määrata OÜ-le Advokaadibüroo Rein Napa riigi õigusabi tasu 240 eurot,
   millele lisandub käibemaks 48 eurot. Taotluse kohaselt kulus kaitsjal ringkonnakohtu otsuse ja
   kassatsiooniga tutvumiseks 4 tundi ja kassatsioonivastuse koostamiseks 2 tundi. Kolleegium ei
   nõustu kaitsja taotluses esitatud ajakulu arvestusega ja leiab, et kaitsjale kindlaksmääratavat tasu
   tuleb taotletavaga võrreldes vähendada. Kassatsioonivastuses puudub sisuline õiguslik analüüs.
   Selles refereeritakse üksnes prokuratuuri kassatsiooni põhiväiteid ja ringkonnakohtu seisukohti,
   leides, et ringkonnakohus on vastanud kõigile apellatsiooni väidetele ja kohtu siseveendumuse
   kujunemine on väga selgesti jälgitav. Kaitsja on lisanud vaid seda, et kriminaalasja uueks
   arutamiseks saatmisel ei jõutaks lõpplahendini enne mõistliku menetlusaja möödumist.
   Kolleegiumi arvates ei saa sellise kassatsioonivastuse ettevalmistamise ja koostamise põhjendatud
   ajakuluks lugeda rohkem kui üht tundi. Eeltoodust tulenevalt ja juhindudes RÕS § 23 lg-st 1, § 22
   lg-st 7, § 21 lg-st 3 ning Eesti Advokatuuri juhatuse otsuse punktidest 2, 12 ja 16, määrab
   kolleegium A. Arrole kassatsioonimenetluses osutatud riigi õigusabi eest makstavaks tasuks 40
   eurot, millele lisandub käibemaks 8 eurot. KrMS § 186 lg 1 ja § 175 lg 1 p 4 kohaselt jääb see
   tasu menetluskuluna riigi kanda.

183. T. Raatsini kaitsja palub määrata OÜ-le Tartu I Advokaadibüroo riigi õigusabi tasu 220 eurot,
   millele lisandub käibemaks 44 eurot. Taotluse kohaselt kulus kaitsjal ringkonnakohtu otsuse ja
   prokuröri ning R. Paala kaitsja kassatsioonidega tutvumiseks ning Riigikohtule kirjaliku
   seisukoha koostamiseks kokku 5,5 tundi. Kolleegium leiab, et arvestades kassatsioonivastuse
   mahtu ja argumenteerituse taset, saab põhjendatud ajakuluks lugeda maksimaalselt 4 tundi.
   Eeltoodust tulenevalt ja juhindudes RÕS § 23 lg-st 1, § 22 lg-st 7, § 21 lg-st 3 ning Eesti
   Advokatuuri juhatuse otsuse punktidest 2, 12 ja 16, määrab kolleegium T. Raatsinile
   kassatsioonimenetluses osutatud riigi õigusabi eest makstavaks tasuks 160 eurot, millele lisandub
   käibemaks 32 eurot. KrMS § 186 lg 1 ja § 175 lg 1 p 4 kohaselt jääb see tasu menetluskuluna riigi
   kanda.

184. RKO kaitsja palub määrata OÜ-le Advokaadibüroo Robert Sarv riigi õigusabi tasu 240 eurot,
   millele lisandub käibemaks 48 eurot. Taotluse kohaselt kulus kaitsjal kassatsiooniga tutvumiseks
   ja kassatsioonivastuse koostamiseks kokku 6 tundi. Kolleegium leiab, et taotlus on põhjendatud ja
   tuleb RÕS § 23 lg-st 1, § 22 lg-st 7, § 21 lg-st 3 ning Eesti Advokatuuri juhatuse otsuse
   punktidest 2 ja 16 juhindudes rahuldada. KrMS § 186 lg 1 ja § 175 lg 1 p 4 kohaselt jääb see tasu
   menetluskuluna riigi kanda.

                                                  V

185.   Lisaks eespool vastuseks kassaatorite väidetele märgitule peab kolleegium vajalikuks juhtida
   tähelepanu ka järgnevale.

                                                 (A)

186.   Maakohus märkis, et enne 1. jaanuari 2015 kehtinud KarS §-des 3891 ja 3892 sätestatud
   kuriteokoosseisud on sisuliselt kattuvad. Viidates asjas nr 3-1-1-52-12 tehtud Riigikohtu
   kriminaalkolleegiumi 12. juuni 2012. a otsusele, leidis kohus, et isikule karistuse mõistmisel tuleb
   lähtuda kergemast normist ehk KarS §-st 3891. (Vt käesoleva otsuse punkt 19.) Ringkonnakohus
   maakohtu sellist tõlgendust ei kummutanud.

187. Kolleegium märgib, et erinevalt KarS § 398 ja VPTS § 23741 varasemates redaktsioonides ette
   nähtud süüteokoosseisudest, mida Riigikohus käsitles asjas nr 3-1-1-52-12, ei olnud
   enne 1. jaanuari 2015 kehtinud KarS §-de 3891 ja 3892 koosseisulised tunnused täielikult
   kattuvad.

188.    KarS § 3891 lg 1 tunnistas karistatavaks maksuhaldurile andmete esitamata jätmise või
   valeandmete esitamise maksu- või kinnipidamiskohustuse vähendamise või tagastusnõude
   suurendamise või tekitamise eesmärgil või kinnipidamiskohustuse rikkumise, kui sellega jäi
   maksudena laekumata, tagastati, tasaarvestati või hüvitati alusetult suurele kahjule vastav summa
   või enam. Sama paragrahvi teine lõige nägi ette kvalifitseeritud koosseisu sama teo eest, kui
   sellega jäi maksudena laekumata, tagastati, tasaarvestati või hüvitati alusetult 320 000 eurot või
   enam.

189. KarS § 3892 lg 1 järgi oli seevastu karistatav maksuhaldurile teadvalt valeandmete esitamine
   tagastusnõude suurendamise või tekitamise eesmärgil, kui sellega jäi maksudena laekumata,
   tagastati, tasaarvestati või hüvitati alusetult suurele kahjule vastav summa või enam. Sama teo
   eest, kui sellega jäi maksudena laekumata, tagastati, tasaarvestati või hüvitati alusetult 320 000
   eurot või enam, nägi raskema karistuse ette paragrahvi teine lõige.

190. Seega oli KarS § 3892 KarS § 3891 suhtes erinorm. Juhul, kui isik põhjustas enne 1. jaanuari
   2015 vähemalt suurele kahjule vastava maksusumma laekumata jäämise teadva valeandmete
   esitamisega tagastusnõude suurendamise või tekitamise eesmärgil, tuleb tema käitumine selles
   osas kvalifitseerida maksukelmusena suures ulatuses (KarS § 3892) (vt nt Riigikohtu
   kriminaalkolleegiumi 4. juuni 2007. a otsus asjas nr 3-1-1-11-07, p 40). Seda ka juhul, kui
   kohtuotsus tehakse 1. jaanuaril 2015 või hiljem (vt Riigikohtu kriminaalkolleegiumi 17. juuni
   2015. a otsus asjas nr 3-1-1-54-15, p 45), välja arvatud siis, kui rikkumise ulatus on 40 000 eurot
   või väiksem (vt otsus asjas nr 3-1-1-54-15, p 40).

191.     Samas on oluline silmas pidada, et maksudeklaratsioonis sisendkäibemaksu alusetu
   deklareerimine suurele kahjule vastava summa ulatuses või enam oli karistatav KarS § 3891,
   mitte aga § 3892 järgi, kui sisendkäibemaksu-summat ei suurendatud mitte tagastusnõude
   tekitamiseks või selle suurendamiseks, vaid käibemaksukohustuse vähendamiseks (vt Riigikohtu
   kriminaalkolleegiumi 28. jaanuari 2008. a otsus asjas nr 3-1-1-60-07, p 16).

                                                    (B)

192.   Materiaalõiguslikult väär on ka maakohtu otsuses väljendatud seisukoht, nagu eeldaks isiku
   süüditunnistamine KarS § 3811 järgi selle tuvastamist, et raamatupidamise kohustuse rikkumine
   on mõnel konkreetsel isikul oluliselt raskendatud ülevaate saamine raamatupidamiskohustuslase
   varalisest seisundist (vt käesoleva otsuse punktid 39 ja 43). KarS § 3811 näeb ette formaalse
   delikti, mille üheks tunnuseks on rikkumise ulatus: see peab olema selline, et ülevaate saamine
   raamatupidamiskohustuslase varalisest seisundist on mõistliku objektiivse kõrvaltvaataja jaoks
   oluliselt   raskendatud.   Teo   karistatavuse    seisukohalt   pole   tähtsust,   kas   keegi   on
   raamatupidamiskohustuslase varalise seisundi vastu huvi tundnud või mitte. See, kas
   raamatupidamise        kohustuse       rikkumisest       tingitud         objektiivsed      raskused
   raamatupidamiskohustuslase varalisest seisundist ülevaate saamisel on KarS § 3811 mõttes
   olulised või mitte, on õiguslik küsimus, millele peab vastuse leidma kohus. Märgitu ei välista küll
   arvestamist eksperdilt või asjatundjalt saadud taustateadmistega.

                                                  (C)

193.      Maakohus leidis sedagi, et olukorras, kus isikut süüdistatakse arvel kajastatud
   sisendkäibemaksu alusetus deklareerimises, ei hinda kohus kriminaalasja arutamisel, kas arvel ja
   käibedeklaratsioonis näidatud sisendkäibemaks vastas tehingu väärtusele, ning see asjaolu tuleb
   tuvastada maksumenetluses. Ringkonnakohus maakohtu sellisele seisukohale tähelepanu ei
   pööranud.

194. See, kas maksudeklaratsioonis maksusumma kohta esitatud andmed on enne 1. jaanuari 2015
   kehtinud KarS § 3891 või § 3892 või kehtiva KarS § 3891 tähenduses õiged või valed, oleneb
   eeskätt sellest, kas maksukohustuslase ja riigi vahel eksisteerivad sellised maksuõigussuhted,
   millest lähtuvalt deklareeritud maksusumma on arvutatud. Maksuõigussuhte tekkimine,
   muutumine või lõppemine oleneb aga sellest, kas on täidetud maksuseaduses sätestatud
   maksuõigussuhte    tekkimise,   muutumise     või    lõppemise      eeldused.   (Vt   ka   Riigikohtu
   kriminaalkolleegiumi 3. novembri 2014. a otsus asjas nr 3-1-1-40-14, p 68). Seega on
   maksukuriteo tunnuste tuvastamiseks muu hulgas vältimatult vaja vaidlusaluse maksuõigussuhte
   olemasolu ja tegeliku sisu või puudumise kindlakstegemine.

195.   Riigikohtu üldkogu on asunud seisukohale, et kriminaalasja lahendavad kohtud on pädevad
   tuvastama kõiki juriidilisi fakte, mis vastavad maksukuriteo koosseisulistele tunnustele, ja et
   kriminaalmenetlus kui riigi reaktsioon kuriteo toimepanemisele ei saa olla sõltuvuses
   haldusmenetlusest. Juhul, mil teo kriminaalkorras karistatavus sõltub hinnangust mingile
   haldusõiguslikule või mis tahes muule õigussuhtele, antakse ka see hinnang kriminaalmenetluse
   raames ja kriminaalmenetluse reeglite kohaselt. (Vt Riigikohtu üldkogu 17. veebruari 2004. a
   otsus asjas nr 3-1-1-120-03, p-d 12 ja 13.) Osutatud põhimõte kehtib isegi juhul, kui teo
   kriminaalkorras karistatavus sõltub hinnangust sellisele maksuõigussuhtele, kus maksumaksjaks
   ei ole mitte maksukuriteos süüdistatav, vaid teine isik (nt süüdistatava poolt esindatav äriühing),
   kes ise pole kriminaalmenetluses menetlusosaline ja kelle suhtes pole maksukohustust siduvalt
   kindlaks määratud. Maksukuriteo toimepanija karistusõiguslik vastutus teise isiku (maksumaksja)
   maksukohustust puudutava kuriteo eest ei ole menetluslikult sõltuv sellest, kas riik nõuab
   maksumaksjalt kuriteo tagajärjel tekkinud maksuvõla tasumist ja teeb selleks maksuotsuse või
   mitte. (Vt Riigikohtu kriminaalkolleegiumi 4. juuni 2011. a otsus asjas nr 3-1-1-11-07, p-d 17–
   18.) Seda enam on kriminaalasja lahendav kohus pädev tuvastama maksuõigussuhte asjaolusid
   siis, kui maksumaksja on üks kaassüüdistatavatest, nagu see on käesolevas kriminaalasjas.
196. Seega ei johtu kriminaalasja lahendava kohtu pädevus tuvastada konkreetse tehingu toimumine
   või selle hind kui maksuõigussuhte olemasolu või sisu mõjutav faktiline asjaolu sellest, kas
   maksumaksja suhtes on maksukohustus kindlaks määratud või mitte. Maksukohustuse olemasolu
   ja suuruse saab kriminaalmenetluses tuvastada nii juhul, mil see on lõppenud, aga ka siis, kui
   maksukohustus on veel alles, kuid seda pole mingil põhjusel maksumaksja suhtes maksuotsusega
   kindlaks määratud. (Vt ka otsus asjas nr 3-1-1-11-07, p 19.)

                                                 (D)

197. Riigikohus juhib taas prokuratuuri tähelepanu sellele, et süüdistuse tekst peab olema keeleliselt
   korrektne ja loogiliselt struktureeritud. Kolleegium on korduvalt selgitanud, et süüdistus peab
   vastama kirjakeele normile, ja tauninud praktikat formuleerida süüdistuse tekst võimalikult
   väikese arvu lausetega ja koondada igasse lausesse palju erinevaid mõtteid. Ülipikkade
   mitmeastmeliste lausete kasutamine ning nendes mahuka informatsiooni edastamine muudab
   süüdistuse teksti lugemise aeganõudvaks, vähendab selle arusaadavust ja võib põhjustada
   mitmetimõistetavusi. Seetõttu tuleb nii süüdistusaktis kui ka kohtuotsuses kasutada normaalse
   struktuuriga   lauseid,   mille   lugemine   ei     tekita   mõttekatkestusi.   (Vt   nt   Riigikohtu
   kriminaalkolleegiumi 18. juuni 2007. a otsus asjas nr 3-1-1-116-06, p-d 26–28; 18. juuni 2010. a
   otsus asjas nr 3-1-1-43-10, p 51.) Süüdistuse sisu kirjeldades tuleb hoiduda ka põhjendamatutest
   kordustest (vt ka Riigikohtu kriminaalkolleegiumi 30. juuni 2014. a otsus asjas nr 3-1-1-14-14,
   p 634).

198.    Käesolevas kriminaalasjas esitatud süüdistus eeltoodud nõuetele ei vasta. Keeleliselt on
   süüdistuse tekst ebakorrektne ja raskesti jälgitav. Ühe näitena osundab kolleegium järgmist
   lause(osa):

   "OÜ Rosneft Partners maksukohustuse varjamise eesmärgil jätsid osaühingu juhatuse liikmed
   Raivo Paala ja Kaur Köök esitamata ka veebruarikuu 2008.a. käibedeklaratsiooni, mille
   tulemusena ei deklareeritud nimetatud kuu 18% määraga maksustatavat käivet, jäeti sellelt
   arvestamata, tasumata ja deklareerimata käibemaksu 18% ning samuti ka deklareerimata
   sisendkäibemaksu summad:

   -     korraldades koos Kaur Köök`i poolt OÜ TSC Autokaup esindajana 18.06.2007.a. AS-ga
       Spacecom sõlmitud agendilepingu nr. 075-18/06 ja lisade 1-4 alusel ajavahemikul
       29.06.2007.a.-01.02.2008.a. OÜ TSC Autokaup nimel AS-le Spacecom 224 tsisternvaguni
       ostu-müügilepingu vahendus- ja konsultatsiooniteenust, jättis OÜ Rosneft Partners
       maksukohustuse varjamise eesmärgil veebruarikuu 2008.a. käibedeklaratsiooni esitamata,
       mille tulemusel jättis 01.02.2008.a. esitatud arve nr. 2 alusel AS Spacecom poolt
       12.02.2008.a.    OÜ     Rosneft    Partners     AS-s     Swedbank     asuvale     arvelduskontole
       nr. 221025997582 tasutud summa 177 000 krooni, s.h. käibemaks 27 000 krooni tahtlikult OÜ
        Rosneft Partners käibedeklaratsioonis 18% määraga maksustatava käibe osas summa 150 000
        krooni kajastamata, maksustatavalt käibelt 18% arvutamata, deklareerimata ja tasumata
        käibemaksu 27 000 krooni;

    -       esindades ajavahemikul 03.09.2007.a.-01.02.2008.a. AS-ga Skinest Rail 31.07.2007.a.
        sõlmitud koostöölepingu alusel OÜ Rosneft Partners nimel AS Skinest Rail huve
        läbirääkimistel, lepingute sõlmimisel majandustehinguteni viivate ärisuhete loomisel vajalikel
        üritustel, õiguslikul konsultatsioonil ja analüüsil Vene Föderatsioonis, Kasahstanis, Läti ja
        Leedu Vabariikides, jättis OÜ Rosneft Partners maksukohustuse varjamise eesmärgil
        veebruarikuu 2008.a. käibedeklaratsiooni esitamata, mille tulemusel jättis 01.02.2008.a.
        esitatud arve nr. 1 alusel AS Skinest Rail poolt 11.02.2008.a. OÜ Rosneft Partners AS-s
        Swedbank asuvale arvelduskontole nr. 221025997582 tasutud summad tahtlikult OÜ Rosneft
        Partners käibedeklaratsioonis 18% määraga maksustatava käibe osas summa 300 000 krooni
        kajastamata, maksustatavalt käibelt 18% arvutamata, deklareerimata ja tasumata käibemaksu
        54 000 krooni; [...]"

199. Juriidilistele isikutele esitatud süüdistustes on prokuratuur – selle asemel, et piirduda KarS §-s
    14 sätestatud eeldustele vastavate faktiliste asjaolude kirjeldamisega – põhjendamatult korranud
    asjaolusid, mis on juba eelnevalt ära toodud füüsilistest isikutest süüdistatavate käitumise
    kirjelduses. Samas kaastäideviijate teopanuste kirjeldamisel võinuks süüdistus mõningatel
    juhtudel üksikasjalikum olla.

200.    Kolleegium leiab, et käesolevas asjas esitatud süüdistuse puudused ei ole aga sellised, mis
    muudaksid kaitseõiguse teostamise ja asja menetlemise valdavalt võimatuks või ebamõistlikult
    raskeks. Siiski võinuks kvaliteetsem süüdistus kriminaalasja menetlust lihtsustada. Samuti võib
    ringkonnakohtul kriminaalasja uuel arutamisel tekkida mõningatel juhtudel vajadus lähemalt
    hinnata, kas kõigi ühes ja samas teos süüdistatavate isikute teopanuseid on süüdistuses kirjeldatud
    piisavalt konkreetselt.



Hannes Kiris, Eerik Kergandberg, Saale Laos

(allkirjastatud digitaalselt)

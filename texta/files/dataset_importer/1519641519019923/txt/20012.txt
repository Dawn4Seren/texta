                                              RIIGIKOHUS
                                       HALDUSKOLLEEGIUM
                                             KOHTUMÄÄRUS
 Kohtuasja number                         3-3-1-39-15
 Määruse kuupäev                          29. märts 2016
 Kohtukoosseis                            Eesistuja Indrek Koolmeister, liikmed Tõnu Anton ja Viive
                                          Ligi
 Kohtuasi                                 RLS Finance S.A. kaebus Finantsinspektsiooni tegevuse õigus​-
                                          vastasuse tuvastamiseks
 Vaidlustatud kohtulahend                 Tallinna Ringkonnakohtu 23. jaanuari 2015. a määrus asjas
                                          nr 3-13-185
 Menetluse alus Riigikohtus               Finantsinspektsiooni määruskaebus
 Asja läbivaatamine                       Kirjalik menetlus

RESOLUTSIOON
1. Rahuldada Finantsinspektsiooni määruskaebus.
2. Tühistada Tallinna Ringkonnakohtu 23. jaanuari 2015. a määrus asjas nr 3-13-185. Jätta
muutmata Tallinna Halduskohtu 27. veebruari 2014. a määruse resolutsioon, kuid muuta
määruse põhjendusi vastavalt käesoleva määruse põhjendustele.


ASJAOLUD JA MENETLUSE KÄIK
1. RLS Finance S.A. esitas 4. jaanuaril 2013 Finantsinspektsioonile (FI) teabenõude, milles soovis
saada avaliku teabe seaduse alusel (AvTS) järgmist teavet.
1) Kas FI on andnud Moskva Panga emaettevõtjaks olevale äriühingule krediidiasutuste seaduse (KAS)
§ 30 lõikes 1 sätestatud loa kaudse olulise osaluse omandamiseks AS-is Eesti Krediidipank?
2) Millisele ettevõtjale on luba antud?
3) Kui suure kaudse osaluse omandamiseks on luba antud?
4) Millal esitas loa saanud ettevõtja vastava taotluse?
5) Millal võttis FI vastu otsuse loa andmise kohta?
2. FI märkis 10. jaanuari 2013. a vastuses nr 4.3-1.1/2092-71 RLS Finance S.A. pöördumisele järgmist.
RLS Finance S.A. pöördumise esemeks olev teave ei ole avalik teave AvTS-i mõttes. AvTS-i ei
kohaldata teabele juurdepääsupiirangute, juurdepääsu eritingimuste, korra ja viiside osas, kui need on
eriseaduses või välislepingus sätestatud teisiti (AvTS § 2 lg 2 p 4). Finantsinspektsiooni seaduse (FIS)
§ 53 lg 1 sätestab, et finantsjärelevalve menetlus ei ole avalik. Juhatuse otsused ei ole avalik teave ning
need avaldatakse üksnes FIS §-s 2 nimetatud seadustes sätestatud juhtudel ja korras (FIS § 53 lg 2).
KAS ei näe ette olulise osaluse omandamist lubava otsuse või keelava ettekirjutuse avalikustamist.
Pöördumises taotletud teabe avalikustamise keelab ka AvTS § 23 lg 1 p 1.
FIS § 54 lg-d 4, 41, 5 ja 6 võimaldavad kaalutlusõiguse alusel kontrollimisandmeid ja haldusakte
avalikustada, kuid üksnes siis, kui seda on vaja investorite, finantsjärelevalve subjekti klientide või
avalikkuse kaitseks või finantsturu õigus- või korrapärase toimimise tagamiseks. Pöördumisest
eelmainitud aluseid ei nähtu.
3. RLS Finance S.A. esitas 14. jaanuaril 2013. a-l korduva teabenõude, milles märkis, et kaas​-
aktsionäridel on õigus teada, kes temaga üldkoosolekul hääletavad, ning teave on vajalik, et tagada
isikutele võimalus kasutada seadusest tulenevat kaebeõigust. Lisaks 4. jaanuari 2013. a teabenõudes
taotletud teabele taotles RLS Finance S.A. ka järgmist teavet.
1) Kui suure osaluse omandamiseks Krediidipangas on Moskva Pank luba taotlenud?
2) Millal esitas Moskva Pank FI-le vastava taotluse?
3) Millal võttis FI vastu otsuse anda luba?
4. FI märkis 25. jaanuari 2013. a vastuses nr 4.3-1.1/2092-73, et jääb enda 10. jaanuari 2013. a vastuses
toodud seisukohtade juurde ja ei pea põhjendatuks RLS Finance S.A.-le konfidentsiaalsete
kontrollimisandmete avaldamist.
Lisaks märkis FI, et Eesti väärtpaberite keskregistri seaduse § 7 lg 2 võimaldab aktsionäridel tutvuda
väärtpaberi omajate nimede, isiku- või registrikoodidega, isikukoodi puudumisel sünniajaga ning iga
väärtpaberiomaja nimekirja kantud isiku nimel avatud väärtpaberikontol registreeritud vastavate
väärtpaberite arvuga.
FI-le teadaolevalt ei ole eelnenud kolmel kuul AS-is Eesti Krediidipank aktsionäride üldkoosolekuid
toimunud.
5. RLS Finance S.A. esitas 28. jaanuaril 2013 kaebuse, milles palus:
1) tunnistada õigusvastaseks teabe andmisest keeldumine selle kohta, kas ja millal taotles OJCS Bank
of Moscow emaettevõtja AS-is Eesti Krediidipank olulise osaluse omandamise luba ning kas ja millal
FIn vastava loa väljastas;
2) tuvastada haldusakti, millega FI väljastas LLS-ile VTB Debt Centre ja OJSC-le VTB Bank loa
omandada AS-is Eesti Krediidipank kontrolliv kaudne osalus, tühisus;
3) halduskohtul nõuda kohtumenetluse tarvis FI-lt välja OJSC VTB Bank esitatud kaudse olulise
osaluse omandamise loa taotlused ning haldusaktid.
Kaebaja väited on järgmised:
1) teave kuulub avalikustamisele AvTS § 3 lg 1 alusel;
2) küsitud teave ei ole kaitstud FIS §-dega 53 ja 54;
3) teabe avalikustama jätmine piirab kaebaja võimalust kasutada seaduses ette nähtud õigusi;
4) teabest selguks, kellele kuuluvad Moskva Panga esindajakontol olevad 15,9% aktsiatest;
5) VTB-l ei ole laitmatu ärialane maine ning VTB rikkus korduvalt FI teavitamise ja dokumentide
esitamise õigeaegsuse nõudeid, mis oleks pidanud tingima loamenetluses negatiivse otsuse tegemise.
6. Tallinna Halduskohus tagastas 27. veebruari 2014. a määrusega RLS Finance S.A. kaebuse haldus​-
kohtumenetluse seadustiku (HKMS) § 121 lg 2 p 1 alusel. Halduskohtu põhjendused olid järgmised:
1) kohus jättis kaebuse haldusasjas nr 3-12-2343 läbi vaatamata kaebeõiguse puudumise tõttu;
2) kaebajal puudub kaebeõigus teisele aktsionärile antud olulise osaluse loa andmise haldusakti
vaidlustamiseks. FI menetlus ega selles antud haldusakt ei puuduta kaebaja õigusi, kuna ta ei ole antava
haldusakti adressaat. Olulise osaluse loamenetluse regulatsioon teenib avalikku, mitte kaebaja huvi;
3) kaebajal puudub põhjendatud huvi tuvastamiskaebuse esitamise vastu.
7. RLS Finance S.A. esitas ringkonnakohtule määruskaebuse.
8. Tallinna Ringkonnakohus rahuldas 23. jaanuari 2015. a määrusega RLS Finance S.A. määrus​-
kaebuse ja tühistas halduskohtu 27. veebruari 2014. a määruse. Kohtu põhjendused olid järgmised:
1) KAS § 32 lg-d 3 ja 4 ei kaitse üksnes avalikku huvi, vaid ka teiste aktsionäride õigusi;
2) asjaolu, et maakohus saab aktsionäri hagi lahendamisel tuvastada faktilisi ja õiguslikke asja​olusid,
ei tähenda, et kaebajal puudub loa tühisuse tuvastamise nõude esitamisel ilmselgelt kaebe​õigus. Ilma
nõutud teabeta ei ole aktsionäril teada, kas tema õigusi rikutakse või mitte, ning ta ei saa esitada
väiteid loa tühisuse kohta. Loa tühisuse tuvastamise nõude esitamine on tõhus õigus​kaitse​vahend, et
aidata ära hoida samaliigiliste hagide esitamist maakohtule;
3) kuna halduskohus tagastas kaebuse enne loa väljanõudmist, ei ole võimalik loa kehtivusele
hinnangut anda;
4) vaidlusalusele teabenõudele vastuse saamiseks oleks kaebaja pidanud esitama kohustamisnõude.
Halduskohus oleks pidanud seda kaebajale selgitama. Kohustamisnõuet ei saaks pidada ilmselgelt
perspektiivituks. KAS § 32 lg-te 3 ja 4 alusel aktsionäride õiguste kaitse ei ole võimalik, kui isik ei
saa loa andmisest või sellest keeldumisest teada. FI aktide konfidentsiaalsuse eesmärk FIS § 54 lg-s 2
ei ole sellekohaste haldusaktide konfidentsiaalsuse hoidmine panga juhtorganite ning teiste
aktsionäride eest vähemalt haldusaktide resolutsioone puudutavas osas. Seda ei nõua ka Euroopa
Parlamendi ja Nõukogu direktiiv 2013/36;
5) FIS § 54 lg-t 2 on võimalik tõlgendada nii, et olulise osaluse omandamiseks taotletava loa
menetluse lõpptulemuseks oleva haldusakti resolutsiooni ei käsitata konfidentsiaalse teabena.


MENETLUSOSALISTE PÕHJENDUSED
9. FI esitas määruskaebuse, milles palub ringkonnakohtu 23. jaanuari 2015. a määrus tühistada ja jätta
muutmata halduskohtu 27. veebruari 2014. a määrus. Ringkonnakohus peatas haldusasjas menetluse
kuni Euroopa Kohtu eelotsuse jõustumiseni. Määruskaebuse esitaja põhjendused on järgmised:
1) tegemist on konfidentsiaalse järelevalvelise teabega. Finantsjärelevalvet ei tehta üksikisiku õiguste
kaitseks, vaid avalikes huvides;
2) KAS § 32 lg-d 3 ja 4 ei kohusta FI avaldama teavet krediidiasutuse aktsionärile teise aktsionäri
olulise osalus loa kohta. Need sätted ei tekita kolmnurksuhet, milles aktsionär saab FI kaudu teise
aktsionäri kohta infot nõuda;
3) aktsionärid teostavad oma õigusi üldkoosolekul (äriseadustik (ÄS) § 290 lg 1). Üldkoosoleku
läbiviija kohustus on tagada aktsionäri hääleõigus üldkoosolekul. Kui aktsionäril ei ole olulise osaluse
luba ja/või ta ei esita seda üldkoosoleku läbiviijale, aga aktsiaid on koguses, mis nõuavad loa
olemasolu, ei saa üldkoosoleku juhataja lubada isikul nimetatud häältega hääletada. Olulise osaluse
omaja peab üldkoosoleku läbiviijale tõendama, et tal on vastav luba olemas. Aktsionäril on alati õigus
kontrollida, kas kaasaktsionäride hääleõigused on üldkoosoleku läbiviija poolt tuvastatud. Kui selgub,
et ei olnud, on aktsionäril õigus pöörduda kohtusse (KAS § 32 lg-d 3 ja 4). Tegemist on üldkoosoleku
läbiviija ja aktsionäri vahelise tsiviilõigusliku suhtega;
4) FI-l on järelevalveline õigus sekkuda, kui nähtub, et aktsionärile on üldkoosolekul antud õigused,
mida tal olla ei tohiks. Sellisel juhul saab FI algatada kohtuasja (KAS § 106 ja § 32 lg-d 3 ja 4);
5) kohtuasjas nr 3-12-2343 leidis kohus, et krediidiasutuse kaasaktsionäridel puudub subjektiivne
õigus nõuda olulise otsuse tühistamist, kuna finantsjärelevalve tehakse avalikes huvides;
6) FIS § 54 lg 2 keelab kaebajale tema nõutud teabe andmise.
10.   RLS Finance S.A. palub jätta FI määruskaebuse rahuldamata. Tema põhjendused on järgmised:
1) krediidiasutuse aktsionäril on kaebeõigus krediidiasutuses olulise osaluse omandamiseks antud loa
tühisuse tuvastamise nõude esitamiseks;
2) olulise osaluse omandamise luba mõjutab krediidiasutuse teiste aktsionäride õigusi. Esineb
võimalus, et Moskva Pank ja kogu VTB grupp võivad teostada igal Krediidipanga üldkoosolekul oma
hääleõigust õigusvastaselt;
3) tühisuse tuvastamise nõue on efektiivne õiguskaitsevahend;
4) kohustamisnõue olulise osaluse omandamise lubade teatud ulatuses avaldamiseks ei ole
perspektiivitu. Olulise osaluse omandamise load ei lange FIS § 54 lg 2 kohaldamisalasse, kuna see
menetlus ei ole finantsjärelevalve. Kui tegemist on finantsjärelevalvega, tuleb FIS § 54 lg-t 2
tõlgendada selliselt, nagu tegi seda ringkonnakohus;
5) FI praktika on vastuolus määruskaebuses esitatud väidetega. FI ei esita ka maakohtus vastavat
teavet;
6) näiteks Rootsi, Taani ja Suurbritannia sarnased asutused avalikustavad oma otsuseid;
7) kui FIS § 54 ei peaks võimaldama avaldada nõutud teavet, võib see säte olla põhiseadusega
vastuolus.


KOLLEEGIUMI SEISUKOHT
11.   Kaebaja esitas kaebuses kaks nõuet, millest esimesega palus tunnistada õigusvastaseks FI
tegevuse, millega FI keeldus kaebajale tema nõutud teabe väljastamisest (I). Teise nõudega palus
kaebaja tuvastada selle haldusakti tühisus, millega FI väidetavalt andis LLS-ile VTB Debt Centre ja
OJSC-le VTB Bank loa omandada AS-is Eesti Krediidipank kontrolliv kaudne osalus (II).
                                                    I
12.   HKMS § 37 lg 2 kohaselt võib tuvastamiskaebusega nõuda andmete avaldamisest keeldumise
õigusvastasuse kindlakstegemist. Tuvastamiskaebuse läbivaatamise ja rahuldamise üheks eelduseks on
selle vajalikkus kaebaja õiguste kaitseks, vastasel korral ei ole tuvastamiskaebuse esitamine lubatav
(HKMS § 38 lg 4, § 45 lg 2, Riigikohtu halduskolleegiumi 19. oktoobri 2015. a otsus asjas nr 3-3-1-
28-15, p-d 18 ja 20).
12.1. Kaebaja väidab, et andmete avaldamisest keeldumise õigusvastasuse tuvastamine on vajalik
selleks, et kaebajalt ei võetaks tulevikus ära võimalust oma õigusi maakohtus seaduslikult ja õige​-
aegselt kaitsta.
12.2. Kolleegium märgib, et nõutud andmete avaldamisest keeldumise õigusvastasuse tuvastamine ei
aita kaebajal enda õigusi maakohtus kaitsta, kuna sõltumata õigusvastasusest ei oleks FI kohustatud
kaebajale nõutud andmeid väljastama. Õigusvastasuse tuvastamata jätmine ei takista kaebajal
pöörduda nt KAS § 32 lg-te 3 ja 4 alusel maakohtusse. Seetõttu ei saa tuvastamiskaebuse esitamist
kaebaja esitatud põhjenduste alusel pidada tema õiguste kaitseks vajalikuks. Eelneva tõttu puudub
vajadus hinnata ka kaebaja Riigikohtule esitatud väidet, et kui seadus ei võimalda nõutud teavet
avalikustada, võib see olla põhiseadusvastane.
13.      Isegi juhul, kui kaebaja oleks esile toonud muu aluse, miks tuvastamiskaebus oleks vajalik tema
õiguste kaitseks (sh võimalik kohustamisnõue), märgib kolleegium järgnevat. Kolleegium nõustub
kohtutega, et vaidlusaluse teabe avalikustamist ei reguleeri avaliku teabe seadus. AvTS § 2 lg 2 p 4
sätestab, et avaliku teabe seadust ei kohaldata teabele juurdepääsupiirangute, juurdepääsu
eritingimuste, korra ja viiside osas, juhul kui need on eriseaduses või välislepingus sätestatud teisiti.
Seega, kui eriseadus reguleerib teabe avalikustamist teisiti, kui teeb seda avaliku teabe seadus, tuleb
kohaldada eriseadust (vrd Riigikohtu halduskolleegiumi 11. mai 2015. a otsus asjas nr 3-3-1-90-14,
p 10).
13.1. FI tegevuse avalikustamist reguleerib FIS § 54 ning tegemist on eriseadusega avaliku teabe
seaduse suhtes.
FIS § 54 lg 1 sätestab, et FI poolt finantsjärelevalve teostamiseks läbiviidav menetlus ei ole avalik.
Sama paragrahvi lõike 2 kohaselt on ka finantsjärelevalve käigus koostatud õiendid, aktid, ette​-
kirjutused ja muud finantsjärelevalve tulemusi kajastavad dokumendid iga liiki andmekandjal
konfidentsiaalsed.
Finantsinspektsiooni seaduse eelnõu 630 SE I seletuskirja 6. ptk-s põhjendatakse finantsjärelevalve
läbi​viidava menetluse kinnisust ja selle raames koostatud dokumentide konfidentsiaalsust järgmiselt:
"Selline salastatus on vajalik vältimaks finantsturu ebaadekvaatseid reageeringuid informat​sioonile ja
selle kaudu ebasoodsaid arenguid turul. Eeltoodu tõttu tuleb asuda seisukohale, et FI-le ei ole tulevikus
valdavas osas kohaldatavad avaliku teabe seaduse sätted."
13.2. FIS § 2 lg 1 kohaselt hõlmab finantsjärelevalve mh krediidiasutuste seaduses sätestatud tegevuse
üle järelevalve teostamist. Krediidiasutuse seaduses sätestatud üheks tegevuseks, mille üle FI
järelevalvet teostab, on ka KAS §-de 29–33 alusel ja korras pangas olulise osaluse omandamine.
Olulise osaluse omandamise regulatsiooni eesmärgiks on tagada, et FI kui järelevalveorgan omaks
teavet krediidiasutuse juhtimist mõjutavate isikute kohta ning et ta saaks seeläbi mõjutada krediidi​-
asutuse juhtimist ja kindlustada finantsturu toimimise (vt krediidiasutuse seadus 1070 SE I seletus​kiri).
13.3. Eelnevast tuleb järeldada, et üldjuhul on ka panga olulise osaluse omandamise otsustuse raames
tehtud ettekirjutused konfidentsiaalsed ning ilma põhjuseta neid kolmandatele isikutele ei avalikustata.
14.      KAS § 31 lg 6 kolmas lause sätestab, et FI võib olulise osaluse omandamise ettekirjutuse
avalikustada oma veebilehel, sh võib omandaja ise nõuda ettekirjutuse avalikustamist. KAS § 31 lg 6
kolmas lause ei täpsusta, millal on FI-l õigus ilma olulise osaluse omandamise menetluse adressaadi
nõusolekuta teave avalikustada, mistõttu tuleb juhinduda haldusmenetluse seaduse § 4 lg-s 2
sätestatud üldistest kaalumisreeglitest. Seejuures võib FI teabe avalikustamisel juhinduda ka FIS § 54
lg-st 5.
14.1. FIS § 54 lg 5 kohaselt on FI-l õigus täielikult või osaliselt avalikustada mh haldusakt, kui see on
vajalik investorite, finantsjärelevalve subjektide klientide või avalikkuse kaitseks või finantsturu
õigus- või korrapärase toimimise tagamiseks. Seega võib KAS § 31 lg-st 6 ja FIS § 54 lg-st 5
järeldada, et kui FI tuvastab, et teabe avalikustamine on vajalik nt investori, finantsjärelevalve
subjektide klientide või avalikkuse kaitseks või finantsturu õigus- või korrapärase toimimise
tagamiseks, ta kaalub, kas teave avalikustada või mitte. Kui teabe avalikustamise vajalikkust ei ole
tuvastatud, ei ole FI kohustatud teabe avalikustamist kaaluma.
14.2. Kaebaja põhjendas vaidlusaluse teabe avalikustamise nõudmist asjaoluga, et ta on Krediidipanga
aktsionär ja tal on vaja seda teavet kaebeõiguse teostamiseks. Samas aga ei esitanud kaebaja FI-le
põhjendusi selle kohta, miks ja kuidas on just vaidlusalune teave vajalik tema kui investori kaitseks
või miks tal ei ole võimalik oma õigusi hagi esitamisega KAS § 32 lg-te 3 ja 4 alusel maakohtus
kaitsta. Kui aktsionär soovib vaielda teise aktsionäriga või vaidlustada üldkoos​oleku otsuseid, tuleb tal
pöörduda maakohtusse, kus otsustatakse ka vaidlusaluse teabe avalikustamise üle (vt ka käesoleva
määruse punkti 15.3). Eelnevast järeldab kolleegium, et kaebaja ja FI vahelise suhtlemise käigus ei ole
selgunud teabe avalikustamise vajalikkus kaebaja jaoks.
                                                    II
15.   Kolleegiumi hinnangul puudus kaebajal õigus vaidlustada FI otsustusi, mis on tehtud pangas
olulise osaluse omandaja kasuks, kuna need ei riiva kaebaja õigusi (HKMS § 121 lg 1 p 1).
15.1. Aktsionäri subjektiivseid avalikke õigusi ei riiva see, kas ja kuidas teine aktsionär äriühingu
aktsiaid omandab. Panga olulise osaluse omandamise nõuete ja FI otsustuste adressaadiks ei ole
kaebaja kui aktsionär, vaid isik, kes soovib panga olulist osalust omandada. Krediidiasutuses olulise
osaluse nõuded ja nende menetlemine piiravad isiku õigusi, kes on otsustanud omandada olulise
osaluse krediidiasutuses. Direktiivi 2013/36 art-te 22–27 ja selle alusel loodud krediidiasutuste
seaduse §-d 291–32 kohustavad FI-d otsustama panga olulise osaluse omandamise üle, kuid need
sätted ei näe ette, et panga olulise osaluse omandajale sätestatud nõuded ja FI järelevalvemenetlus
oleks loodud krediidiasutuse teiste aktsionäride õiguste kaitseks.
15.2. Finantsjärelevalve eesmärgiks on tagada, et krediidiasutus tegutseks kooskõlas kehtiva õigusega
ega kahjustaks avalikku huvi (FIS § 3) (Riigikohtu üldkogu 1. juuli 2015. a otsus asjas nr 3-4-1-20-15,
p 43 ja seal viidatud kohtupraktika). Seega teostab FI finantsjärelevalvet tehes seaduslikkuse kontrolli
avalikes huvides. Pangas olulise osaluse omandamise regulatsioon on loodud avaliku huvi, mitte teiste
aktsionäride kaitseks. Tegemist on Euroopa pangandusjärelevalve ühe meetmega kaitsmaks toimivat
finantsturgu. Ka direktiivi 2013/36 preambulast võib järeldada, et selles sätestatud nõuete (sh usaldus-
ja olulise osaluse omandamise nõuete) eesmärgiks on tagada finantsturgude toimimine (sh
finantsstabiilsus) ning järelevalve abil kaitsta toimivat EL-i siseturgu (preambula punktid 2, 6 ja 13).
Preambula punktis 50 on märgitud, et kuna pädevate asutuste volitused peaksid asjakohaselt arvestama
liidu huvidega, peaksid pädevad asutused võtma nõuete​kohaselt arvesse oma otsuste mõju mitte
üksnes finantssüsteemi stabiilsusele oma jurisdiktsioonis, vaid ka kõigis teistes asjaomastes
liikmesriikides. Ka viimati märgitu kinnitab eespool öeldut. Eelnevast järeldab kolleegium, et panga
olulise omandamise nõuded ja FI läbiviidav menetlus on loodud kaitsma avalikke huve, mitte teise
aktsionäri õigusi.
15.3. Määruse punktis 15.2 esitatud järeldust ei väära see, kui osalus peaks olema KAS § 32 mõttes
omandatud ebaseaduslikult ning seetõttu ei saaks aktsiatega esindatud hääli arvata üldkoosoleku
kvoorumisse. Kui oluline osalus omandatakse ebaseaduslikult, osalust esindavad hääled arvatakse
üldkoosoleku kvoorumisse ja need mõjutavad üldkoosoleku otsuse vastuvõtmist, on üldkoosoleku
otsus tühine (KAS § 32 lg 3 esimene lause). Aktsionäride üldkoosoleku otsust võib pidada sellisel
juhul tühiseks põhjusel, et see rikub krediidiasutuste seadusega kaitstud avalikku huvi (ÄS § 3011 lg 1
p 1). Sellises olukorras võib mh aktsionär pöörduda avaldusega maakohtusse tuvastamaks
üldkoosoleku otsuse tühisus (KAS § 32 lg 3 teine lause). Tulenevalt KAS § 32 lg 3 teisest lausest tuleb
aga maakohtu menetluses kontrollida, kas üldkoosolek arvestas kvoorumisse väidetavalt
ebaseaduslikult omandatud panga osalust esindavad hääled või mitte. Küsimusele, kas aktsionär on
olulise osaluse omandanud seaduslikult ja kas ta on seda üldkoosolekule tõendanud, vastamise näol on
tegemist üldkoosoleku ja aktsionäride vahelise õigussuhte ja -vaidlusega.
16.   Eelnevast tulenevalt on kolleegium seisukohal, et halduskohus on kaebuse õigesti HKMS § 121
lg 2 p 1 alusel tagastanud. Seetõttu tühistab kolleegium ringkonnakohtu määruse ja jätab halduskohtu
määruse resolutsiooni muutmata, muutes halduskohtu määruse põhjendusi vastavalt käesoleva
määruse põhjendustele.


Tõnu Anton, Indrek Koolmeister, Viive Ligi

                                                                                      3-16-273




                          KOHTUMÄÄRUS
Kohus                                Tallinna Halduskohus

Kohtunik                             Karin Kalmiste

Määruse tegemise aeg ja koht         09.02.2016, Tallinn

Haldusasja number                    3-16-273

Haldusasi                            M.L. esialgse õiguskaitse taotlus

Menetlustoiming                      Esialgse õiguskaitse taotluse läbi vaatamata jätmine

Resolutsioon                            1. Jätta M.L. esialgse õiguskaitse             taotlus    ja
                                           menetlusabi taotlus läbi vaatamata.
                                        2. Saata määrus taotluse esitajale.

Edasikaebamise kord                  Määruse resolutsiooni punkti 1 peale võib esitada
                                     määruskaebuse    Tallinna   Ringkonnakohtule     Tallinna
                                     Halduskohtu kaudu 15 päeva jooksul määruse kättesaamisest
                                     arvates.


 ASJAOLUD JA KOHTU SEISUKOHT

 1. 05.02.2016 esitas Tallinna Vanglas viibiv M.L. Tallinna Halduskohtule esialgse õiguskaitse
 taotluse, milles nõuab enda teise kinnisesse vanglasse ümberpaigutamise „haldusakti kehtivuse või
 täitmise“ peatamist. Kinnipeetava väitel on ta 05.02.2016 esitanud vaide ka Tallinna Vanglale.
 Ühtlasi esitas kaebaja menetlusabi taotluse riigilõivu tasumise kohustusest vabastamiseks.
 2. 05.02.2016 Tallinna Vanglale esitatud kohtunõudega palus halduskohus vanglal esitada
 omapoolne seisukoht M.L. esialgse õiguskaitse taotlusele, täpsustada sellega seonduvaid asjaolusid
 ning esitada asjaga seotud dokumendid.
 3. Tallinna Vangla vastas 08.02.2016 ning leidis, et esialgse õiguskaitse taotlus tuleks jätta läbi
 vaatamata, kuna esialgse õiguskaitse kohaldamiseks puudub vajadus. Tallinna Vangla selgitas, et
 M.L. on justiitsministri 25.03.2008 määruse nr 9 „Täitmisplaan“ § 5 lg 2 punkt 1 alusel paigutatud
 karistust kandma Tallinna Vanglasse. Tegemist on kehtiva määrusega ning Tallinna Vanglal ei ole
 ühtegi teist dokumenti, mis annaks alust M.L. teise vanglasse ümber paigutamiseks. Seega ei saa
 neid dokumente ka kohtule edastada.
 Tallinna Vangla edastas kohtule M.L. poolt esitatud vaide, kuid selgitas, et vaie kuulub
 haldusmenetluse seaduse § 79 lg 1 p-i 1 alusel tagastamisele.

                                                                                              1
                                                                                      3-16-273

4. HKMS § 249 lg 1 kohaselt võib kohus kaebaja põhjendatud taotluse alusel või omal algatusel
teha igas menetlusstaadiumis määruse kaebaja õiguste esialgse kaitse kohta, kui vastasel juhul võib
kaebaja õiguste kaitse kohtuotsusega osutuda oluliselt raskendatuks või võimatuks. Kui seadus
annab isikule õiguse esitada halduskohtule kaebus muul alusel kui enda õiguste kaitseks, võib
esialgset õiguskaitset kohaldada, kui vastasel juhul võib kaebuse eesmärgi saavutamine
kohtuotsusega osutuda oluliselt raskendatuks või võimatuks.
Sama paragrahvi lõike 2 kohaselt võib esialgse õiguskaitse taotluse esitada halduskohtule ka
vaidemenetluse ajal. Sama paragrahvi lõike 3 kohaselt arvestab kohus esialgse õiguskaitse määruse
tegemisel avalikku huvi ja puudutatud isiku õigusi ning hindab kaebuse perspektiive ja esialgse
õiguskaitse määruse ettenähtavaid tagajärgi. Esialgse õiguskaitse vajaduse äralangemisel jätab
kohus taotluse läbi vaatamata.
5. Kohus leiab, et esialgse õiguskaitse taotlus tuleb jätta läbi vaatamata HKMS § 249 lg 3 alusel,
kuna taotlejal puudub esialgse õiguskaitse vajadus.
6. Esialgne õiguskaitse on mõeldud selleks, et vastustaja või muud isikud ei saaks poolelioleva
kohtumenetluse kestel teha toiminguid, mis muudavad kaebajal tema eesmärgi saavutamise
võimatuks isegi juhul, kui kaebus lõpuks rahuldatakse.
7. Käesoleval juhul on M.L. paigutatud Tallinna Vanglasse ning hetkel ei ole Tallinna Vangla
kinnitusel „ühtegi teist dokumenti, mis annaks alust M.L. teise vanglasse ümberpaigutamiseks“.
Kohus möönab, et iseenesest ei ole välistatud, et kunagi tulevikus võidakse teatud asjaolude
kokkulangemisel M.L. mõnda teise vanglasse ümber paigutada, kuid praeguses olukorras on
tegemist pelgalt oletusega. Isegi juhul, kui möönda, et isiku teise kinnisesse vanglasse paigutamine
võiks teatud juhtudel kaasa tuua esialgse õiguskaitse vajaduse, on EÕK taotlus praegusel ajahetkel
ennatlik. Iseenesest ei ole tegemist ümberpaigutamine tagasi pöördumatu protsess ja kaebajal on
võimalik ümberpaigutamise korral taotleda enda tagasi paigutamist Tallinna Vanglasse (kui esineb
õiguslik alus ja mõjuvad põhjused). On ilmne, et käesoleval ajal puudub M.L.l esialgse õiguskaitse
vajadus.
Seega jätab kohus M.L. esialgse õiguskaitse taotluse läbi vaatamata.
8. Kuivõrd kohus esialgse õiguskaitse taotlust sisuliselt ei lahenda, jätab kohus läbi vaatamata ka
menetlusabi taotluse.




Karin Kalmiste
kohtunik




                                                                                              2

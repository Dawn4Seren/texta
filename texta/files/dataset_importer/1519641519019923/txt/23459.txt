                                                                                     4-15-10385




                          KOHTUMÄÄRUS

Kohus                                Harju Maakohus
Määruse tegemise aeg ja koht         16. veebruar 2016, Tallinn
Väärteoasja number                   4-15-10385 (2315,15,009897)
Kohtunik                             Märt Toming
Kohtuistungisekretär                 Eda Loor
Väärteoasi                           Hannes Adusoni kaebus Politsei- ja Piirivalveameti Põhja
                                     prefektuuri korrakaitsebüroo liiklusjärelevalvekeskuse
                                     liiklusmenetlustalituse väärteomenetleja Merilyn Linnase
                                     05.11.2015 otsusele nr 2315,15,009897 Hannes Adusoni
                                     karistamises LS § 227 lg 2 ettenähtud väärteo
                                     toimepanemise eest mootorsõiduki juhtimisõiguse
                                     äravõtmisega 4 kuuks.
Kaebuse esitaja                      Menetlusalune isik: Hannes Aduson, ik: 37504030018,
                                     kaebuse kohaselt elukoht: Kütte 11-73, Maardu, tegelik
                                     elukoht teadmata.
Istungil osalenud isikud             Kohtuvälise menetleja esindaja: Triinu Riigor
RESOLUTSIOON
1.   Jätta Hannes Adusoni kaebus Politsei- ja Piirivalveameti Põhja prefektuuri
     korrakaitsebüroo liiklusjärelevalvekeskuse liiklusmenetlustalituse väärteomenetleja
     Merilyn Linnase 05.11.2015 otsusele nr 2315,15,009897 Hannes Adusoni karistamises
     LS § 227 lg 2 ettenähtud väärteo toimepanemise eest mootorsõiduki juhtimisõiguse
     äravõtmisega 4 kuuks VTMS § 126 lg 2 alusel läbi vaatamata.
2.   Kuivõrd kaebus on esitatud elektrooniliselt, siis jätta esitatud kaebus koos sellele lisatud
     lisadega kaebuse esitajale tagastamata, saates käeoleva määruse koopia kaebuse esitaja
     kaebuses märgitud e-posti aadressile.
3.   Kohtuvälise menetleja otsusega määratud põhikaristuse, so mootorsõiduki juhtimise
     õiguse äravõtmise 4 kuuline tähtaeg algab käesoleva kohtumääruse jõustumisest ning
     lõpeb 4 kuulise tähtaja möödumisel.
4.   Vastavalt LS § 127 sätetele tuleb pärast kohtumääruse jõustumist viie tööpäeva jooksul
     juhiluba loovutada Maanteeametile.
Edasikaebamise kord
Vastavalt VTMS § 189, 192, 193 sätetele võib kohtumenetluse pool esitada määrusele
määruskaebuse määruse koostanud kohtule viieteistkümne päeva jooksul alates vaidlustatava
kohtumääruse tegemisest.
Väärteoasjas kohus tuvastas:
Politsei- ja Piirivalveameti Põhja prefektuuri korrakaitsebüroo liiklusjärelevalvekeskuse
liiklusmenetlustalituse väärteomenetleja Merilyn Linnase 05.11.2015 otsusega nr
2315,15,009897 karistati Hannes Adusoni LS § 227 lg 2 ettenähtud väärteo toimepanemise
eest mootorsõiduki juhtimisõiguse äravõtmisega 4 kuuks selles, et menetlusalune isik
13.10.2015 kell 01.27 Peterburi tee ja Lagedi tee ristmikul Tallinnas, Harju maakonnas juhtis
mootorsõidukit kiirusega 75 +/- 3 km/h, millega ületas antud teelõigul
liikluskorraldusvahendiga lubatud suurimat sõidukiirust mitte vähem kui 22 km/h, millega
rikkus LS § 50 lg 5 p 3 keeldu ja pani toime LS § 227 lg-s 2 ettenähtud väärteo.
Otsusele esitas menetlusalune isik kaebuse, milles palub juhtimisõiguse äravõtmine asendada
ühiskondlikult kasuliku tööga. Leiab, et 4 kuuline juhtimisõiguse äravõtmine on ülikarm
karistus, kuna sellel teelõigul oli ajutine halvasti märgatav liiklusmärk ning nähtavust segas
Pirita silda ja sõiduteed pimestav prožektor. Samuti juhib kaebuse esitaja tähelepanu sellele,
et varahommikusel kellaajal ei olnud teisi sõidukeid ja sõiduteel oli avatud 3 laia ning sirget
sõidurada. Samuti lisab, et avaldaja elukoht on Kütte 11-73 Maardu ja avaldaja peab igal
hommikul viima oma lapsed kooli bussile ja peale kooli nad koolist koju tooma. Avaldaja
käib oma lastega 3 korda nädalas trennis, kuna kohas kus elavad avaldaja lapsed on
ühistransport välja arendamata ning väga kehv. Kaebuse esitaja 2 last elavad Jõelähtme vallas,
Ruu külas. Samuti vajab juhtimisõigust tööasjade korraldamiseks. Kahetseb rikkumist ning
palub arvestada asjaolusid, et oli kehv nägemisulatus, mida politseipatrull on kurjasti ära
kasutanud.
Kaebuse kohtulik arutamine määrati 10.12.2015 kell 09.00 Harju Maakohtu Liivalaia
kohtumaja saalis nr 305 Liivalaia 24 Tallinnas. Kaebuse esitanud isikule saadeti kohtukutse
kaebuses märgitud kaebuse esitaja e-posti aadressile usbektrade@gmail.com. 02.12.2015
saatis kaebuse esitaja kohtule kirja, milles palus asja arutamine edasi lükata 2016 jaanuari,
kuna viibib Gruusias ja 2015 detsembris viibib Eestis vaid nädalavahetusel. Seetõttu paluti
istung edasi lükata 2016 jaanuari esimesse poolde. Kohus vastas kaebuse esitajale ja soovis
teada saada kas kaebuse esitaja oma hõivatuse tõttu peab võimalikuks kaebust läbi vaadata
kirjalikus menetluses. 03.12.2015 teatas kaebuse esitaja, et ta soovib asja arutamisest osa
võtta ja asja arutamist kohtusaalis. Kohus lükkas asja arutamise edasi ja määras kaebuse
arutamise 11.01.2016, edastades sellekohase teate kaebuse esitajale 04.12.2015, paludes
kinnitada kutse kättesaamist. Kaebuse esitaja kohtule kutse kättesaamise kinnitust ei saatnud
ja 11.01.2016 kohtuistungile ei ilmunud. Kaebuse esitaja ei teavitanud kohut ka ilmumata
jätmise põhjustest. Kohus lükkas kaebuse arutamise edasi 27.01.2016 kell 09.00 ja saatis
kohtukutse kaebuse esitajale nii e-postiga kui ka kutsega kaebuses märgitud elukoha
aadressile. Kaebuse esitajale e-postiga kutse saatmisel kaebuse esitaja kutse kättesaamist ei
kinnitanud ning kaebuses märgitud kaebuse esitaja elukoha aadressil võttis kutse vastu
Mihhail Serjukov. Kuivõrd Mihhail Serjukov ei ole kaebuse esitaja perekonnaliige ja e-
postiga kutse kättesaamist kaebuse esitaja ei kinnitanud, ei olnud võimalik kaebuse esitajale
kutset edastada ning kohus lükkas kaebuse arutamise edasi 15.02.2016 kell 10.00, saates
kohtukutse politsei vahendusel. 15.02.2016 kaebuse esitaja kohtuistungile ei ilmunud ning
Põhja prefektuuri Ida-Harju politseijaoskonna kirjaliku teatise kohaselt kontrolliti kutse
edastamise eesmärgil kaebuse esitajaga seonduvaid aadresse. Teatise kohaselt Männiku tee 6
Ruu külas Jõelähtme vallas elab H. Adusoni endine naine Irina Aduson, kelle sõnade kohaselt
elab H. Aduson uue elukaaslasega ja kus täpselt, seda I. Aduson ei tea. Samuti ei tea ta H.
Adusoni kontaktandmeid. Samuti kinnitas I. Aduson, et Kütte 11-73 elavad tema sugulased ja
H. Aduson seal ei ela. Kontrollides aadressi Kütte 11-73 Maardus avas ukse Mihhail
Segjukov, kes on I. Adusoni isa ja teatas, et ei tea H. Adusoni asukohast midagi.
Sellistest andmetest teeb kohus järelduse, et kaebuse esitaja on kaebuses esitanud oma
asukoha kohta teadvalt valeandmeid, tegemaks võimatuks temale kutse edastamise ning e-
posti aadressile saadetud kutsetele vastas vaid siis, kui oli võimalik saavutada kaebuse
arutamise edasilükkamine, vältimaks vaidlustatud otsusega kaasneva tagajärje saabumist.
Taolise käitumisega aga takistab kaebuse esitaja tema kaebuse läbivaatamist kohtuistungil,
mida ta ise on taotlenud, tehes samas tema kutsumise kohtuistungile võimatuks. Seejuures ei
ole kaebuse esitaja kaebuses näidanud oma elukoha tegelikku aadressi ega ka aadressi, kuhu
oleks talle võimalik kutseid saata ja kus ta need ka kätte saaks. E-postile saadetud kutsetele
vastamata jätmine näitab aga seda, et kaebuse esitaja ei soovigi kutseid kätte saada ega ka
kaebuse läbivaatamisel osaleda ning oma elukoha kohta teadvalt valeandmete andmine näitab
seda, et kaebuse esitaja teeb kõik selleks, et temale kutse kätteandmine ei oleks võimalik.
Arvestades eeltoodud asjaolusid leiab kohus, et esitatud kaebus tuleb jätta läbi vaatamata,
kuivõrd vastavalt VTMS § 126 lg 2 sätetele jätab kohus määrusega kaebuse läbi vaatamata
kui kaebuse esitanud isik ei ilmu kaebuse arutamisele, kuigi talle on kohtukutse edastatud
ning temale on teatatud kohustusest kaebuse kohtulikust arutamisest osa võtta ja kaebuse
arutamist ei ole edasi lükatud vastavalt VTMS § 125 sätetele. Antud juhul on kohus kaebuse
esitaja taotlusel kaebuse arutamist edasi lükanud ja kaebuse esitajale erinevaid teid pidi
kutseid edastanud, kuid kaebuse esitaja enda käitumine muudab kaebuse arutamise
kohtuistungil võimatuks. Kuivõrd kaebuse esitaja ei ilmunud kohtuistungile, leiab kohus, et
kaebus tuleb VTMS § 126 lg 2 alusel jätta läbi vaatamata. Kuna kaebuse esitajale ei ole
postiteenuse vahendusel võimalik dokumente edastada, siis edastab kohus määruse kaebuse
esitaja e-posti aadressile ning kuivõrd kaebus on kohtule esitatud elektrooniliselt, jätab kohus
kaebuse ja selle lisad kaebuse esitajale tagastamata.



/allkirjastatud digitaalselt/

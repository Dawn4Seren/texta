                                   MÄÄRUS
 Kohus                               Tallinna Halduskohus
 Kohtunik                            Janek Laidvee
 Määruse tegemise aeg ja koht        12. juuli 2016. a, Tallinn
 Haldusasja number                   3-16-1386
 Haldusasi                           AS Infragate Eesti kaebus kohustada Sihtasutust Põhja-Eesti
                                     regionaalhaigla heastama kaebajale tekitatud kahju ning
                                     pikendama riigihankes „Mustamäe meditsiinilinnaku III
                                     arendusjärjekorra ehituse projekteerimisteenuse ostmine“
                                     (viitenumber 174535) pakkumuste esitamise tähtaega või
                                     alternatiivselt tunnistada riigihange viitenumbriga 174535
                                     kehtetuks
 Kaebaja                             AS Infragate Eesti, seaduslik esindaja Helena Metspalu
 Menetlustoiming                     Kaebuse tagastamine

RESOLUTSIOON

1. Tagastada AS Infragate Eesti kaebus.
2. Tagastada kaebuselt tasutud riigilõiv 15 (viisteist) eurot.

EDASIKAEBAMINE
Määruse resolutsiooni punkti 1 peale saab esitada Tallinna Halduskohtu kaudu määruskaebuse
Tallinna Ringkonnakohtule 10 päeva jooksul määruse kättetoimetamisest arvates (HKMS § 121 lg
4, § 278 lg 1).

ASJAOLUD
1. Sihtasutus Põhja-Eesti Regionaalhaigla (edaspidi hankija) korraldab avatud hankemenetluse
vormis riigihanget viitenumbriga 174535 „Mustamäe meditsiinilinnaku III arendusjärjekorra
ehituse projekteerimisteenuse ostmine“ (edaspidi hange). Hanketeade (HT) ja hankedokumendid
(HD) avaldati riigihangete registris 30.05.2016.
2. Tallinna Halduskohtule 10.07.2016 saabunud AS Infragate Eesti kaebuse kohaselt avaldas
hankija riigihangete registri kaudu 08.07.2016 kell 15.00 HT muudatuse, millega tunnistati
kehtetuks HT-s sisaldunud nõue, et pakkuja peab olema hanketeate riiklikus riigihangete registris
avaldamise kuupäevale eelneva kolme aasta jooksul teostanud peatöövõtjana vähemalt ühe üle
10 000 m2 suletud brutopinnaga sarnase hoone projekteerimistööd. Hankija tunnistas pakkujale kui
peatöövõtjale esitatud nõude sarnase hoone projekteerimistööde kogemuse osas kehtetuks, jättes
kaebaja väitel aga HD-s spetsialistidele esitatud sarnase hoone töökogemuse nõude alles. Samuti ei
muutnud hankija HT-s pakkumuste esitamise tähtpäeva, milleks jäi jätkuvalt 11.07.2016 kl 11.00.
Seega puudus kaebajal reaalselt võimalus pakkumuse esitamiseks. Kaebaja palub kohustada
                                                                                    3-16-1386

hankijat heastama temale tekitatud kahju ning pikendada riigihankes nr 174535 „Mustamäe
meditsiinilinnaku III arendusjärjekorra ehituse projekteerimisteenuse ostmine“ pakkumuste
esitamise tähtaega või alternatiivselt tunnistada riigihange nr 174535 kehtetuks.

KOHTU PÕHJENDUSED

3. Halduskohtumenetluse seadustiku (HKMS) § 274 lg 1 kohaselt kontrollib hankeasjas kaebuse
saanud kohus, kas esineb aluseid kaebuse tagastamiseks või käiguta jätmiseks. Kui sellised alused
esinevad, ei saa kohus kaebust menetlusse võtta. Kohtu hinnangul tuleb kaebus HKMS § 121 lg 1 p
4 alusel tagastada, kuna kaebaja ei ole pidanud kinni nõude kohtueelseks lahendamiseks ettenähtud
kohustuslikust korrast.

4. HKMS § 268 lg 1 kohaselt võib pakkuja, taotleja või riigihankes osalemisest huvitatud isik esitada
oma õiguste kaitseks kaebuse hankija tegevuse peale, kui ta on läbinud menetluse VAKO-s. Seega
võib kaebuse hankeasjas halduskohtule esitada üksnes siis, kui isik on pidanud kinni nõude
kohtueelseks lahendamiseks ettenähtud korrast. HKMS välistab hankeasjas otse halduskohtusse
tühistamis-, kohustamis-, heastamis- ja tuvastamiskaebuse esitamise.

5. Kaebaja on välja toonud, et tal ei olnud võimalik esitada vaidlustust hankija tegevuse osas
riigihangete vaidlustuskomisjonile (VAKO), sest vastavalt riigihangete seadusele (RHS) peab
vaidlustus olema esitatud VAKO-le vähemalt kolm tööpäeva enne pakkumuste esitamise päeva.
Seega ei ole võimalik kaebaja hinnangul tal oma õigusi kaitsta muul moel, kui esitades kaebuse otse
kohtusse. Kaebaja leiab, et antud juhul ei rakendu hankemenetluse osas kaebuse esitamisele nõue,
et läbida tuleb VAKO menetlus, sest VAKO ei saa vastavalt RHS-le asja menetleda.

Kaebaja väidetud asjaolust ei tulene otse halduskohtusse pöördumise õigust. Arvatavasti on kaebaja
silmas pidanus RHS § 121 lg-t 1, mille kohaselt vaidlustus peab olema laekunud VAKO-le kümne
päeva jooksul alates päevast, kui vaidlustaja sai teada või pidi teada saama oma õiguste rikkumisest
või huvide kahjustamisest, kuid mitte pärast hankelepingu sõlmimist. Viidatud sätte teise lause
kohaselt vaidlustus hanke alusdokumendi peale peab olema laekunud hiljemalt kolm tööpäeva enne
hankemenetluses osalemise taotluse, pakkumuste, ideekavandite või kontsessioonitaotluste esitamise
tähtpäeva.

Küsimuse, kas käesoleval juhul, kus tegemist on HT ja HD muutmisega pakkumuste esitamise tähtaja
hilises faasis ning hankija on jätnud nimetatud tähtaja pikendamata, tuleb kaebetähtaega arvestada
RHS § 121 lg 1 esimese lause või teise lause kohaselt, peab kohtu hinnangul esmalt lahendama
VAKO. Praegusel juhul ei saa asuda seisukohale, et kaebajal puudus või puudub võimalus VAKO
poole pöörduda. Küsimus, kas vaidlustuse esitamine oleks perspektiivikas, ei ole siinjuures oluline.
Juhul, kui VAKO asub seisukohale, et kaebetähtaeg on ületatud ning tagastab vaidlustuse RHS§ 121
lg 3 p 1 alusel, on vastav VAKO otsus kohtulikult kontrollitav. Käesolevaks hetkeks ei ole veel
möödunud RHS § 121 lg 1 esimeses lauses sätestatud vaidlustuse esitamise tähtaeg, mistõttu on
kaebajal jätkuvalt võimalik VAKO poole pöörduda.

6. Kohus kohaldas 11.07.2016 määrusega kaebaja taotletud esialgset õiguskaitse abinõu ja peatas
hankemenetluse riigihankes nr 174535 kuni 15.07.2016 (k.a). Haldusasja nr 3-16-1387 raames
kohaldas kohus 12.07.2016 määrusega kaebaja Sirjkel ja Mall OÜ taotlusel esialgse õiguskaitse
abinõu ja peatas hankemenetluse riigihankes nr 174535 kuni 11.08.2016 (k.a). Seega esialgse
õiguskaitse faktiline toime jätkub sõltumata käesoleva kaebuse tagastamisest ja võimalikust EÕK
abinõu tühistamisest, mistõttu ei pea kohus selguse huvides vajalikuks tühistada 11.07.2016
määrusega käesoleva haldusasja raames kohaldatud esialgse õiguskaitse abinõu.
                                                                                       3-16-1386



7. HKMS § 43 lg 2 järgi ei võta kaebuse tagastamine õigust pöörduda uuesti kohtusse. Kaebuse
tagastamisel loetakse, et kaebus ei ole kohtu menetluses olnud.

8. HKMS § 104 lg 5 p 2 järgi tasutud riigilõiv tagastatakse, kui kohus tagastab kaebuse selle esitajale,
välja arvatud juhul, kui see toimub HKMS § 121 lg 2 alusel. Seega tuleb kaebuse esitamisel tasutud
riigilõiv summas 15 eurot tagastada. Tagastamisele ei kuulu esialgse õiguskaitse taotluse eest tasutud
riigilõiv (15 eurot).


(allkirjastatud digitaalselt)

Janek Laidvee
Kohtunik

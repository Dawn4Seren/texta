                        KOHTUMÄÄRUS
Kohus                                Tallinna Ringkonnakohus
Kohtukoosseis                        Eesistuja Villem Lapimaa, liikmed Oliver Kask ja Ruth
                                     Plaks
Määruse tegemise aeg ja koht         09.05.2016, Tallinn
Haldusasja number                    3-16-665
Haldusasi                            KK kaebus Keila Vallavalitsuse 09.12.2015 korralduse
                                     nr 721 tühistamiseks
Menetlusosalised                     Kaebaja – KK, volitatud esindaja v.adv Villu Otsmann
                                     Vastustaja – Keila vald
Vaidlustatud kohtulahend             Tallinna Halduskohtu 07.04.2016 määrus
Menetluse alus ringkonnakohtus       KK määruskaebus
Asja läbivaatamine                   Kirjalik menetlus


RESOLUTSIOON
Jätta KK määruskaebus rahuldamata ning Tallinna Halduskohtu 07.04.2016 määrus
haldusasjas nr 3-16-665 muutmata.


EDASIKAEBAMISE KORD
Osas, millega jäeti muutmata halduskohtu määrus kaebuse tagastamise kohta, võib
ringkonnakohtu määruse peale esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 121 lg 4, § 235 lg-d 1 ja 3). Ringkonnakohtu määruse
peale ei saa esitada määruskaebust osas, millega jäeti muutmata halduskohtu määrus esialgse
õiguskaitse taotluse rahuldamata jätmise kohta (HKMS § 252 lg 7).


ASJAOLUD JA MENETLUSE KÄIK
1. RP esitas Keila Vallavalitsusele kolm avaldust temale Lohusalu külas kuuluva elamu
juurde maa ostueesõigusega erastamiseks: 14.03.1995 ca 17,5 ha, 25.11.1996 ca 5 ha ja
06.05.1997 ca 17 ha ulatuses. Keila Vallavalitsuse 26.03.2002 korraldusega nr 369 võimaldati
RP-l erastada ostueesõigusega elamu juurde Keila vallas Lohusalu külas maaüksus Nordi 4
(Lohusaare maaüksuse detailplaneeringu alusel) suurusega 7220 m2.
2. Keila Vallavalitsuse 16.04.2002 korraldusega nr 493 "Katastriüksuse moodustamine,
sihtotstarbe ja maa maksustamishinna määramine" määrati muu hulgas Nordi 4 maaüksusega
piirneva, RP poolt erastamiseks taotletud maa sihtotstarbeks sotsiaalmaa.
                                                                                   3-16-665

3. Tallinna Halduskohtu 11.12.2002 otsusega rahuldati RP kaebus ja tühistati Keila
Vallavalitsuse 26.03.2002 korraldus nr 369. Kohus leidis, et kaebajale kuuluv elamu asub
hajaasustusega alal ning elamu juurde ostueesõigusega maa erastamisel maa suuruse ja piiride
määramisel ei olnud nõutav detailplaneeringu olemasolu. Riigikohus jättis 03.04.2007
otsusega asjas nr 3-3-1-6-05 Tallinna Halduskohtu 11.12.2002 otsuse jõusse.
4. Keila Vallavolikogu kehtestas 13.10.2005 otsusega nr 259/1005 valla üldplaneeringu,
mille kohaselt on Lohusalu poolsaar tiheasustusala.
5. Keila Vallavalitsus tegi 16.08.2007 korraldusega nr 894 RP-le ettepaneku määrata
erastatava maa suuruseks 4000 m2. RP esitas 27.09.2007 Tallinna Halduskohtule kaebuse
Keila Vallavalitsuse 16.08.2007 korralduse nr 894 tühistamiseks ja Keila Vallavolikogu
13.10.2005 otsuse nr 259/1005 tühistamiseks osas, millega laiendati tiheasustusala ning
moodustati kaitstava loodusobjekti piirkond ca 17 ha suurusele maa-alale, mille
ostueesõigusega erastamist taotleb RP 06.05.1997 esitatud avalduse alusel (haldusasi nr 3-07-
1894). 02.11.2009 määrusega lubas kohus menetlusse astuda RP pärijatel EP-l, EL-l ja VP-l.
Kohtuasja menetlus on peatatud poolte vahel käivate kompromissläbirääkimiste tõttu.
6. Keila Vallavalitsus algatas 27.09.2012 Lohusalu küla osalise detailplaneeringu, mille
eesmärgiks on üldplaneeringu täpsustamine tulenevalt vajadusest määrata Lohusalu külas
tihe- ja hajaasustuse piirid ning maakasutus- ja ehitustingimused.
7. Keila Vallavalitsus määras 09.12.2015 korraldusega nr 721 Lohusalu külas EL, EP ja
VP ühisomandis oleva elamu juurde maa ostueesõigusega erastamise eesmärgil sellele
elamule 45 100 m2 suuruse teenindusmaa ning määras sellele maatulundusmaa sihtotstarbe.
Ühtlasi tühistati Keila Vallavalitsuse 16.04.2002 korraldus nr 493 ja 16.08.2007 korraldus nr
894. Korralduse põhjendustes märgiti, et haldusasjas nr 3-07-1894 peetud läbirääkimised on
viinud teemaplaneeringu koostamiseni, mille kohaselt on 28.10.2015 EP-ga kokku lepitud
teemaplaneeringu eskiis erastatava maa-alaga 4,5 ha.
8. KK esitas 05.04.2016 Tallinna Halduskohtule kaebuse Keila Vallavalitsuse 09.12.2015
korralduse nr 721 tühistamiseks. Kaebuse kohaselt on vaidlusalune maa olnud aastaid
kohaliku kogukonna kasutuses mereäärse metsapargina. Maa-ala korras hoidnud ja kasutanud
elanike avalduse alusel oli maa sihtotstarbeks määratud sotsiaalmaa. 13.10.2005
üldplaneeringu kohaselt on tegemist eriti väärtusliku puhkemetsa alaga, millel on kõrge
keskkonnakaitseline tähtsus. 27.09.2012 algatatud detailplaneeringu eskiisi avalikul arutelul
09.03.2016 asuti eskiisi põhjendama vaidlustatud korraldusega, ehkki see on kehtestatud vaid
ühe menetlusosalisega peetud läbirääkimiste tulemusel. Haldusakti andmise aluseks olevaid
kaalutlusi pole sisuliselt avaldatud. Oluliselt on rikutud planeerimise põhimõtteid.
Tiheasustusalas tohib MaaRS § 7 lg 51 kohaselt erastada vaid õiguspärases kasutuses olnud
maad ning 4,5 ha ületab seda oluliselt (kümneid kordi rohkem kui erastati ümbruses asuvate
hoonete elanikele). Koos kaebusega taotles kaebaja ka korralduse kehtivuse ja täitmise
peatamist esialgse õiguskaitse korras.
9. Tallinna Halduskohus tagastas 07.04.2016 määrusega kaebuse halduskohtumenetluse
seadustiku (HKMS) § 121 lg 2 p 1 alusel (määruse resolutsiooni p 1) ning jättis esialgse
õiguskaitse taotluse rahuldamata (määruse resolutsiooni p 2).
Maareformi käigus ehitisele teenindusmaa määramine pole planeerimisseaduse (PlanS)
tähenduses käsitatav planeeringu kehtestamise otsusena, mille vaidlustamise õigus oleks
igaühel. PlanS §-dest 54, 94, 123, 141 tulenevalt on igal isikul õigus vaidlustada otsus
planeeringu kehtestamise kohta. Sellise otsusena saab käsitada planeerimisseaduse alusel
vastu võetud haldusakti, mitte aga mistahes muud maakorraldust või maa kasutamist

                                                                                        2(5)
                                                                                      3-16-665

puudutavat otsust. Vaidlusalune korraldus ei riku kaebajale üldplaneeringust tulenevaid
õigusi. Kõnealune üldplaneering ei välista korraldusega määratud teenindusmaa kuulumist
eraomandisse ega 45 100 m2 suuruse kinnistu moodustamist, samas ei mõjuta selle maa
määramine ühe ehitise teenindusmaaks ning sellele maatulundusmaa sihtotstarbe omistamine
otseselt väljakujunenud keskkonda. Üldplaneeringus märgitu, et Lohusalu mereäärsed metsad
täidavad puhkemetsade funktsioone ning tegemist on puhkepotentsiaali omava piirkonnaga, ei
luba teha järeldust, et vaidlusaluse maa erastamine oleks välistatud. Ehitise teenindusmaa
määramine ja sellele maale maatulundusmaa sihtotstarbe määramine ei anna ka luba
ehitamiseks, kruntideks jagamiseks vms. Niisiis ei saa üldplaneeringust tuleneda kaebaja
subjektiivset õigust sellele, et vaidlusalune maatükk jääks riigi või kohaliku omavalitsuse
omandisse või ka tingimusteta avalikku kasutusse. Kaebaja võrdlus linnapargiga ning
kohtuasjas nr 3-06-188 tehtud otsuses käsitletud asjaoludega ei ole kohane. Kaebusest ega
selles viidatud materjalidest ei nähtu, et vaidluse all olev maa-ala oleks avalikus kasutuses
olnud samaväärselt linnapargiga, samuti tulenesid viidatud kohtuasjas käsitletud juhtumil
Tallinna linna üldplaneeringust palju konkreetsemad piirangud, kui praegusel juhul Keila
valla üldplaneeringust. Osundatud kohtuasjas oli põhiküsimuseks liiga suure hoone ehitamine,
millega kaasnes piirkonnas varasemaga võrreldes oluliselt suurem asustustihedus. Praegusel
juhul ei tekita vaidlusaluse maa tulevane võimalik erastamine vaidlustatud korralduses
näidatud piirides selliseid mõjutusi. Kuigi keskkonnaga seotud küsimustele mõju avaldava
haldustegevuse vaidlustamisel on kaebeõigus muude avaliku õiguse valdkondadega võrreldes
avaram, ei ole see siiski piiramatu. Kaebeõigust saaks antud juhul jaatada, kui
üldplaneeringust tuleneks kaebajale mingisugune konkreetne subjektiivne õigus, mille
teostamise vaidlustatud korraldus välistaks. Praegusel juhul see nõnda ei ole. Nõustuda ei saa
ka sellega, et sisuliselt on vallavalitsus asunud vaidlusaluse otsusega kehtestama planeeringut.
Maa ostueesõigusega erastamist reguleerivad õigusaktid ei nõua maa ostueesõigusega
erastamise eeltoimingute tegemise või maa erastamise eeldusena detailplaneeringu
kehtestamist ka tiheasustusega alal. Otsusega maa ostueesõigusega erastamise kohta ei
määrata kindlaks neid küsimusi, mis kuuluvad lahendamisele detailplaneeringuga.
Kaebaja ei saa vaidlusalust korraldust ilmselgelt vaidlustada ka võrdse kohtlemise
põhimõttele tuginedes. Kaebaja õigust võrdsele kohtlemisele võiks kõnealune otsus mõjutada
juhul, kui kaebajal oleks subjektiivne õigus nõuda vaidlusalust maad enda omandisse või
samaväärne õigus nõuda, et see poleks üldse eraomandis. Sellist subjektiivset õigust kaebajal
pole. Ainuüksi see, et teistele piirkonnas asuvate ehitiste omanikele võimaldati omal ajal
märksa väiksemate maatükkide erastamist, ei anna õigust vaidlustada kõnealust korraldust.
Kui kaebaja olnuks seisukohal, et näiteks talle võimaldati maa erastamist põhjendamatult
vähe, oleks ta pidanud omal ajal vaidlustama need haldusaktid, millega otsustati talle maa
erastamine.
Kuivõrd kaebus kuulub tagastamisele, ei saa kaebajal olla esialgse õiguskaitse vajadust ning
seetõttu tuleb esialgse õiguskaitse taotlus rahuldamata jätta.


MENETLUSOSALISTE SEISUKOHAD RINGKONNAKOHTUS
10. KK esitas 12.04.2016 halduskohtu 07.04.2016 määruse resolutsiooni p 1 peale
halduskohtu kaudu ja p 2 peale otse ringkonnakohtule määruskaebused, milles palus
halduskohtu määruse mõlemad punktid tühistada ning teha uued määrused, millega kaebus
menetlusse võtta ja esialgse õiguskaitse taotlus rahuldada.
Üldplaneering näeb ette, et vaidlusalune ala on tiheasustusala ja avalikus kasutuses. Eraldi on
selgelt rõhutatud, et tiheasustusala tähendab tiheasustusala maareformi seaduse tähenduses


                                                                                           3(5)
                                                                                     3-16-665

ning et metsad tiheasustusalal jäävad avalikku kasutusse. See kinnitab, et vaidlustatud alal on
võimalik määrata erastamiseks teenindusmaa senise õigusliku kasutuse piirides (MaaRS § 7
lg 51). Üldplaneering tekitab isikule subjektiivse nõudeõiguse vaidlustada sellega vastuolus
olev haldusakt.
Kaebaja elamumaa muutmine saareks keset teist elamut teenindavat maatulundusmaad on
piisavas puutumuses isiku kodukohaga. Tal on subjektiivne õigus sellise otsuse
vaidlustamiseks ja keskkonnatundliku ala kaitsmiseks maakorralduse muudatuse kahjulike
mõjude eest. Kohtupraktikas (3-06-188) on leitud, et põhiseadus loob isikule subjektiivse
õiguse nõuda avalikult võimult keskkonna säästmist vähemalt neil juhtudel, kui kahjustamine
mõjutab tema elukeskkonda.
Teenindusmaa määramine erastamiseks on teemaplaneeringu küsimus. Seda kinnitavad
vaidlustatud korralduse enda põhjendused. Teemaplaneeringu eskiisi p 1.1 kohaselt on
teemaplaneeringu eesmärk mh “maa omandiküsimuste lahendamine“ ning teemaplaneeringu
eskiisi avaliku arutelu 09.03.2016 protokoll kohaselt oligi teemaplaneeringu põhjapoolse osa
algatamine üksnes „seotud maa omandiküsimustega“ ning selle „peamine ülesanne oligi maa
omandiküsimuste lahendamine põhjapoolsel alal“. Eskiisis on erastatava maa suuruse kohta
pakutud kolm varianti, kuid vaidlustatud korralduses on ära otsustatud variant 4,5 ha.
Praegusel juhul mitte ei täpsustata maa sihtotstarvet, vaid muudetakse see vastupidiseks, st
kogukonda ja loodust teenindav maa muudetakse ühte elamut ja tema omaniku tulu
teenindavaks maaks, st maaks, mis koormab, mitte ei teeninda kogukondlikku elu ja loodust
kodukohas. Selline muutus kahjustab keskkonda või loob reaalse ohu selleks. Senise
üldkasutatava sotsiaalmaa sihtotstarbe muutmine maatulundusmaaks puudutab tiheasustusala
elanikke. Eriti intensiivselt puudutab see kaebajat, kuna teenindusmaaks määratud ala hakkab
360° ulatuses ümbritsema kaebaja krunti. Eraldiseisvalt tuleneb kaebaja subjektiivne
nõudeõigus vastustaja 16.04.2002 korraldusest nr 493, millega vaidlusaluse maa
sihtotstarbeks määrati sotsiaalmaa. See korraldus võeti vastu sisuliselt kohaliku elanikkonna
ühisavalduse (78 allkirja) tulemusel. Otsene ja piisava mõjuga puutumus kaebaja õigustega on
ilmselge. Sellise maakorralduse planeerimisega tekitatakse maakorralduslik konflikt, mis on
tulevikus konstantne oht õiguste pidevaks konkurentsiks ja nende üle vaidlemiseks
(läbipääsemine, tarastamine, mitmesugused kasutused jne). See ei ole kooskõlas planeerimise
üldiste nõuetega (PlanS § 8 ja § 10). Vaidlusalune maa on olnud avalikus kasutuses,
kohalikud elanikud on seda kasutanud mereäärse metsapargina, sh jalutamiseks, mere äärde
pääsemiseks, tervisespordi tegemiseks, marjade ja seente korjamiseks. Kaebaja on valla
teadmisel ja nõusolekul teinud maa-alal mitmesuguseid töid, nt koristustööde tellimine,
tormimurru kõrvaldamine, liiklusmärgistuse korraldamine, puude istutamine, valgustuse
korrastamine metsarajal jne.
Kaebajal on õigus nõuda, et maakorralduses lähtutaks võrdse kohtlemise põhimõttest. Kõigile
puudutatud kohalikele elanikele määrati elamu teenindusmaa senise õiguspärase kasutuse
piirides ning praeguses asjas tehakse seda erastajale kümme korda suuremas mahus. See on
põhjendamatu ebavõrdne kohtlemine.
11. Keila vald palub jätta määruskaebus rahuldamata.
Kaevatav korraldus ei riku kaebaja KK õigusi või vabadusi. Kaebaja on viidanud
teemaplaneeringule, kuid teenindusmaa määramist ja menetluses olevat teemaplaneeringut
tuleb vaadelda lahus. Kehtiv üldplaneering ega ka menetluses olev teemaplaneering ei välista
seni reformimata riigimaa kuulumist eraomandisse. Just planeeringud määravad maa edasise
kasutamise võimalused ehk kui palju ja kas üldse on võimalik muuta väljakujunenud
elukeskkonda.

                                                                                          4(5)
                                                                                      3-16-665

Kaebaja leiab, et teenindusmaaks määratud maid on kasutatud kogukonna maadena, mis
muudetakse ühte elamut ja tema omaniku tulu teenindavaks maaks. Selle küsimuse saab
lahendada juba algatatud planeerimismenetluses. Maa omandiõigus ei välista maa tervikuna
või osaliselt kasutamist senises harjumuspärases otstarbes. Teisalt on tegemist
tiheasustusalaga, kus isikul tuleb leppida võimalusega, et teda ümbritsev elukeskkond võib aja
jooksul muutuda.


RINGKONNAKOHTU PÕHJENDUSED
12. Halduskohtu 07.04.2016 määrus on seaduslik ja põhjendatud ning määruskaebuse väited
ei anna alust määruse tühistamiseks. Nõustudes halduskohtu määruse põhjendustega, ei pea
ringkonnakohus vajalikuks neid HKMS § 201 lg-le 4 ja § 203 lg-le 2 tuginedes korrata.
13. HKMS § 44 lg 1 järgi võib kaebusega halduskohtusse pöörduda isik üksnes oma õiguse
kaitseks. Kohus peab väidetavalt rikutud seadust või muud õigusakti tõlgendades hindama,
kas selles sisalduv säte kaitseb vaid avalikke huve või ka üksikisiku huve. Kui säte kaitseb
vähemalt avalike huvide kõrval ka isiku huve, tuleneb sättest isiku subjektiivne õigus nõuda
sättest kinnipidamist (Riigikohtu erikogu 20.12.2001 määrus haldusasjas nr 3-3-1-8-01, p 22).
MaaRS § 7 lg 51, mille rikkumist kaebaja vallale ette heidab, ei kaitse naabruskonna elanike,
sh kaebaja huve senise elukeskkonna säilimisele, vaid avalikku huvi, et eraisik ei rikastuks
alusetult avaliku võimu kandja omandis oleva vara arvelt, samuti sama vara erastamisest või
tagastamisest huvitatud isikute huve. Kohtupraktikas ei ole aktsepteeritud seisukohta, et
üldplaneering tekitab isikule subjektiivse nõudeõiguse vaidlustada sellega vastuolus oleva
haldusakti. Seni riigi omandis oleva maa erastamine ei too vältimatult kaasa muudatusi metsa
keskkonnaseisundis, mistõttu ei ole riivatud ka kaebaja keskkonnaalaseid õigusi. Kaebaja
viidatud haldusasjas nr 3-06-188 tunnustati naabri kaebeõigust põhjusel, et ehitamine mõjutas
oluliselt kaebaja senist elukeskkonda. Maa erastamine ei too vahetult kaasa sääraseid
mõjutusi. Kaebajal on õigus vaidlustada kohtus kehtestatavat teemaplaneeringut, mitte aga
maa erastamist kolmandatele isikutele. Kaebajal on õigus esitada ka avaldus maavanemale
kohaliku omavalitsuse üksuse haldusakti seaduslikkuse üle järelevalve teostamiseks.


 /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Oliver Kask                   Villem Lapimaa                     Ruth Plaks




                                                                                           5(5)

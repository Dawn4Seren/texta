                        KOHTUMÄÄRUS
 Kohus                               Tallinna Halduskohus

 Kohtunik                            Elle Kask

 Määruse tegemise aeg ja koht        07.04.2016, Tallinn

 Haldusasja number                   3-16-614

 Haldusasi                           R.P. kaebus Politsei- ja Piirivalveameti kohtuvälise menetleja
                                     tegevusele    ning      väärteoasjas      nr    2315,15,012205
                                     väärteoprotokolli ja määratud karistuse tühistamiseks.

 Menetlustoiming                     Kaebuse tagastamine

 RESOLUTSIOON                        1.Tagastada R.P. kaebus läbivaatamatult.
                                     2.Edastada käesolev kohtumäärus kaebajale.
 Edasikaebamise kord                 Kohtumääruse peale on õigus esitada määruskaebus Tallinna
                                     Ringkonnakohtule Tallinna Halduskohtu kaudu 15 päeva
                                     jooksul arvates määruse kättetoimetamisest.

ASJAOLUD

29.12.2015 koostati R.P. suhtes otsus väärteoasjas nr 2315,15,012205. R.P. esitas Harju Maakohtule
kaebuse Politsei- ja Piirivalveameti Põhja prefektuuri korrakaitsebüroo liiklusjärelevalvekeskuse
liiklusmenetlustalituse 29.12.2015 otsusele väärteoasjas nr 2315,15,012205 (registreeritud
väärteoasjana nr 4-16-364).
08.03.2016 esitas R.P. Politsei- ja Piirivalveametile kaebuse kohtuvälise menetleja tegevuse peale.
Politsei- ja Piirivalveamet ei lahendanud esitatud kaebust VTMS § 77 kohaselt ning kontrollis üksnes
Politsei- ja Piirivalveameti sisekontrollibüroos võimalikku teenistuskohustuse rikkumist ning asus
15.03.2016 kaebuse vastuses nr 1.3-1/274-2 seisukohale, et politseiametnike teenistuskohustuste
rikkumine ei leidnud kinnitust.
29.03.2016 esitas R.P. Tallinna Halduskohtule kaebuse Politsei- ja Piirivalveameti kohtuvälise
menetleja tegevusele, milles taotleb väärteoasjas nr 2315,15,012205 koostatud väärteoprotokolli ja
määratud karistuse (rahatrahvi) tühistamist.

KOHTU PÕHJENDUSED

Vastavalt Halduskohtumenetluse seadustiku (HKMS) §-le 121 lg 1 p 1 kohus tagastab kaebuse
määrusega selle esitajatele, kui vaidluse lahendamine ei ole halduskohtu pädevuses. Sama paragrahvi
lõike 3 kohaselt selgitab kohus võimaluse korral, kuhu ja millises korras on kaebajal võimalik asja
lahendamiseks pöörduda.

HKMS § 4 lg 1 kohaselt on halduskohtu pädevuses avalik-õiguslikus suhtes tekkinud vaidluste
lahendamine, kui seadus ei näe ette teistsugust menetluskorda.

Halduskohtu pädevuses ei ole väärteomenetluses tehtud toimingutele õigusliku hinnangu andmine.
Väärteoasjas tehtud otsuseid ja menetlustoiminguid vaidlustatakse Väärteomenetluse seadustikus
(VTMS) sätestatud korras maakohtus.

Väärteomenetluse seadustiku kohaselt on menetlusosalisel õigus esitada kaebus kohtuvälise menetleja
otsuste peale maakohtule (VTMS § 114 lg 1). Kohtute Infosüsteemist nähtuvalt on R.P. esitanud Harju
Maakohtule kaebuse Politsei- ja Piirivalveameti Põhja prefektuuri korrakaitsebüroo
liiklusjärelevalvekeskuse liiklusmenetlustalituse 29.12.2015 otsusele väärteoasjas nr 2315,15,012205
ning kohus on määranud asjas suulise menetluse (väärteoasi nr 4-16-364).

08.03.2016 on R.P. esitanud Politsei- ja Piirivalveametile kaebuse kohtuvälise menetleja tegevuse
peale. VTMS § 76 lg 1 kohaselt on menetlusosalisel ja menetlusvälisel isikul õigus kuni asjas
kohtuvälise menetleja otsuse tegemiseni esitada kohtuvälise menetleja juhile kaebus kohtuvälise
menetleja tegevuse peale. VTMS § 78 lg 1 kohaselt kui isik ei nõustu käesoleva seadustiku § 77 lõike
2 kohaselt kaebust lahendades tehtud määrusega ja vaidlustatakse kohtuvälise menetleja tegevust,
millega on rikutud isiku õigusi ja vabadusi, on isikul õigus esitada kaebus maakohtule.

Politsei- ja Piirivalveamet ei lahendanud esitatud kaebust VTMS § 77 kohaselt ning kontrollis üksnes
Politsei- ja Piirivalveameti sisekontrollibüroos võimalikku teenistuskohustuse rikkumist. Politsei- ja
Piirivalveamet leidis 15.03.2016 kaebuse vastuses nr 1.3-1/274-2, et politseiametnike
teenistuskohustuste rikkumine ei leidnud kinnitust.

Kohus leiab, et Politsei- ja Piirivalveameti kohtuvälise menetleja tegevusele ning väärteoprotokolli ja
väärteoasjas määratud karistuse tühistamine ei kuulu halduskohtu pädevusse. Kohtuvälise menetleja
otsuse peale on R.P.l võimalik esitada kaebus maakohtule, mida on kaebaja käesoleval juhul ka teinud.

Eeltoodust tulenevalt tagastab kohus kaebuse HKMS § 121 lg 1 p 1 alusel.

HKMS § 104 lg 5 p 2 kohaselt tasutud riigilõiv tagastatakse, kui kohus tagastab kaebuse selle esitajale,
välja arvatud juhul, kui see toimub käesoleva seadustiku § 121 lõike 2 alusel. Kontrollides riigilõivude
laekumist Rahandusministeeriumi riigilõivude ja tagatiste ettemaksukontolt, ei nähtu riigilõivu
tasumist halduskohtule kaebuse esitamisel.

HKMS § 43 lg 2 kohaselt kaebuse tagastamine ja läbi vaatamata jätmine ei võta õigust pöörduda uuesti
kohtusse. Kaebuse tagastamisel või läbi vaatamata jätmisel loetakse, et kaebus ei ole kohtu menetluses
olnud.



/allkirjastatud digitaalselt/

Elle Kask
Kohtunik

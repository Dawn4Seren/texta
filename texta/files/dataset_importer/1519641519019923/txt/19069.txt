                           KOHTUOTSUS
                                 EESTI VABARIIGI NIMEL




Kohus                                 Tallinna Ringkonnakohus

Otsuse tegemise aeg ja koht           07. aprill 2016, Tallinn

Kriminaalasja number                  1-15-9171

Kohtukoosseis                         Eesistuja Ivi Kesküla, liikmed Meelika Aava ja Julia
                                      Katškovskaja
Kohtuistungi sekretär                 Elina Huobolainen
Tõlk                                  Svetlana Talli
Kohtuistungi toimumise aeg ja         06. aprill 2106, Tallinn
koht
                                      Vjatšeslav Šilenkovi süüdistuses KarS § 199 lg 2 p 5,9 ja
Kriminaalasi
                                      § 200 lg 2 p 4 - 25 lg 2 järgi
Apelleeritud kohtuotsus               Harju Maakohtu 16. detsembri 2015 aasta otsus
                                      lühimenetluses
Apellatsiooni esitaja                 Süüdistatav Vjatšeslav Šilenkov

Prokurör                              Abiprokurör Maksim Kink
                                      Vjatšeslav Šilenkov, ik: 38501250282, varem korduvalt
Süüdistatav
                                      kriminaalkorras karistatud, kinni peetud 19.05.2015
Kaitsja                               Vandeadvokaat Jugans Grossmann




RESOLUTSIOON


1. Jätta Harju Maakohtu 16. detsembri 2015 aasta otsus kriminaalasjas nr 1-15-9171,
Vjatšeslav Šilenkovi süüdistuses KarS § 199 lg 2 p 5,9 ja § 200 lg 2 p 4 - 25 lg 2 järgi muutmata.

2. Vjatšeslav Šilenkovi apellatsioon jätta rahuldamata.


                                                                                                1
 3. KrMS § 185 lg 2 alusel välja mõista Vjatšeslav Šilenkovilt Eesti Vabariigi kasuks 48,00
 (nelikümmend kaheksa) eurot apellatsioonimenetluses riigi õigusabi osutamisega seotud
 kulude katteks.
 Kaitsjatasu kuulub tasumisele 1 kuu jooksul ringkonnakohtu otsuse jõustumisest, Maksu- ja
 Tolliameti arveldusarvele kas SEB PANK EE351010052031000004; SWEDBANK
 EE502200221014193355 või NORDEA PANK EE401700017002872300
 Menetluskulu tasumiseks vajalik viitenumber on kättesaadav isikule saadetavas makseinfos.



 Edasikaebamise kord:
 Kohtuotsust on võimalik vaidlustada kassatsiooni korras Riigikohtus 30 päeva jooksul.
 Süüdistataval on kassatsiooni esitamise õigus advokaadist kaitsja vahendusel.


SÜÜDISTUS:

1.
1.1. Vjatšeslav Šilenkovi süüdistatakse selles, et tema varem süstemaatiliselt vargusi toime
pannud isikuna (teda karistati korduvalt varguste eest KarS § 199 ja § 218 lg 1 alusel, viimati
Harju Maakohtu 14.04.2014 otsusega KarS § 199 lg 2 p 8, 9 järgi, vabanes viimase karistuse
kandmiselt 11.02.2015), jätkas varguste toimepanemist süstemaatiliselt ja nimelt pani
kauplusest G AS, aadressil XXX, toime võõra vara vargused 26.02.2015 kell 10.29 ,
01.03.2015 kell 16.41, 09.03.2015 kell 11.50, kell 13.18 ja kell 20.05, 10.03.2015 kell 11.19,
27.03.2015 kell 11.37, 27.03.2015 kell 18.30, 28.03.2015 kell 15.21, kell 19.40, 22.04.2015
kell 09.26, 11.05.2015 kell 10.35, 18.05.2015 kell 10.51.
Kokku 13 kuriteo toimepanemisega tekitas V.Šilenkov AS-le O varalise kahju 628,90 eurot.
Samuti tema, varem süstemaatiliselt vargusi toime pannud isikuna jätkas varguste
toimepanemist süstemaatiliselt ja nimelt :
- 08.04.2015 kell 11.06 varastas kauplusest XXX R AS, aadressil XXX kokku kaupa
maksumusega 6,38 eurot. R AS-le on tekitatud varaline kahju 6,38 eurot.
- 29.04.2015 kella 10.00 varastas avalikult, kuid vägivallata, kaubanduskeskuses aadressil
XXX, ZR-le kuuluvaid esemeid kokku maksumusega 58,00 eurot. Tekitas ZR´le varalise kahju
58 eurot.
- 29.04.2015 kell 17.37 varastas M OÜ-le kuuluvast M kaupluses, aadressil XXX, kaupa kokku
maksumusega 148,02 eurot. Tekitas M OÜ-le varalise kahju 148,02 eurot.
- 19.05.2015 kell 17.52 varastas avalikult, kuid vägivallata, S AS-le kuuluvast XXX
kauplusest, aadressil XXX, kaupa kokku maksumusega 145,95 eurot ning möödus kassadest,
jättes kauba eest tahtlikul tasumata, kuid kuritegu jäi lõpule viimata tema tahtest olenemata
asjaoludel, kuivõrd ta oli kinni peetud kaupluse turvatöötaja poolt.
Seega Vjatšeslav Šilenkov pani toime võõra vallasasja äravõtmise selle ebaseadusliku
omastamise eesmärgil, mis on toime pandud süstemaatiliselt ja avalikult, kuid vägivalda
kasutamata, s.o. KarS § 199 lg 2 p 5, 9 järgi kvalifitseeritava kuriteo.

1.2. Samuti tema, olles isikuks, kes on varem toime pannud röövimise (Harju Maakohtu
15.12.2010 otsusega karistati teda KarS § 200 lg 2 p 4 järgi), viibides 04.05.2015 kella 17.30
ajal Tallinnas, XXX XXX kaupluse müügisaalis võõra vallasasja ebaseadusliku omastamise
eesmärgil võttis 8 pakki kohvi Paulig President (maksumusega 4,29 eurot/pakk,
kogumaksumusega 34,32 eurot) ja pani kaasas olevasse kilekotti, seejärel möödus kassadest ja

                                                                                             2
suundus kaupluse väljapääsu poole, jättes kauba eest tahtlikult maksmata. Kassade juures
seisnud turvatöötaja AL üritas teda kinni pidada ja palus näidata kotti, mille peale Vjatšeslav
Šilenkov selleks, et põgeneda koos maksmata kaubaga, lükkas turvatöötaja eemale käe ja
kotiga, mis oli samas käes, mille käigus tabas AL näo piirkonda nii käe kui ka kotiga, mis oli
kohvipakke täis, põhjustades AL-le füüsilist valu näo piirkonnas, kriimustuse põsel ning silma
kahjustuse, edasi tekkis maadlus, mille käigus turvatöötaja kukkus maha, haaras Vjatšeslav
Šilenkov´il jalast, et teda takistada lahkumast, V. Šilenkov, eesmärgiga põgeneda koos
maksmata kaubaga, lohistas turvatöötajat 1-2 meetrit mööda kaupluse põrandat, mille käigus
tundis turvatöötaja põlvedes füüsilist valu ning põlvedesse tekkisid haavad, samuti AL-l jalas
olnud püksid läksid põlvede kohalt katki. Röövimine jäi Vjatšeslav Šilenkovi tahtest olenemata
põhjustel lõpule viimata, kuna ülalnimetatud tegevuse käigus Vjatšeslav Šilenkovil käes olnud
kilekott purunes ja kohvipakid kukkusid maha. Vjatšeslav Šilenkov oli kinni peetud, kuid
hiljem tal õnnestus põgeneda. Vjatšeslav Šilenkovi tegevuse tagajärjel oli rikutud R AS-le
kuuluv kaup, nimelt 4 pakki kohvi Paulig Presindent maksumusega 4,29 eurot/pakk,
kogumaksumusega 17,16 eurot, s.o Vjatšeslav Šilenkov tekitas R AS-le varalist kahju 17,16
euro ulatuses. AL-le tekitas Vjatšeslav Šilenkov pükste rikkumisega varalist kahju 15 euro
ulatuses.

Seega Vjatšeslav Šilenkov pani toime võõra vallasasja äravõtmise katse selle ebaseadusliku
omastamise eesmärgil, mis on toime pandud vägivallaga ja isiku poolt, kes on varem toime
pannud röövimise, s.o. KarS § 200 lg 2 p 4 - § 25 lg 2 järgi kvalifitseeritava kuriteo.

HARJU MAAKOHTU OTSUS:

2. Maakohus tunnistas Vjatšeslav Šilenkovi süüdi KarS § 199 lg 2 p 5,9 järgi ja karistas
vangistusega 2 aastat, KarS § 200 lg 2 p 4 - § 25 lg 2 järgi ja karistas vangistusega 3 aastat.
Vastavalt KarS § 64 lg 1 suurendas üksikkaristustest raskeimat ja mõistis Vjatšeslav
Šilenkov´ile liitkaristuseks 4 aastat vangistust.
Vähendas KrMS § 238 lg 2 kohaselt mõistetavat karistust ühe kolmandiku võrra, mõistes
karistuseks tähtajalise vangistuse 2 aastat 8 kuud vangistust.
Vastavalt KarS § 68 lg 1 arvas Vjatšeslav Šilenkov´il eelvangistuses viibitud aja karistusaja
hulka ning karistuse kandmise alguseks luges 19.05.2015.a.
Tõkendi -vahistamine tühistas pärast kohtuotsuse jõustumist või mõistetud karistuse
ärakandmist.

Maakohus mõistis Vjatšeslav Šilenkov´ilt välja tekitatud kahju hüvitamiseks M OÜ kasuks
148,02 eurot, AL kasuks 15 eurot, R AS kasuks 23,54 eurot, ZR kasuks 58 eurot, AS O kasuks
628,90 eurot.

APELLATSIOON:

3. Süüdistatav tunnistab oma süüd KarS § 199 lg 2 p 5,6 järgi kvalifitseeritud kuritegude
toimepanemises.
Leiab, et KarS § 200 lg 2 p 4 – 25 lg 2 järgi kvalifitseeritud kuritegu tuleb ümber kvalifitseerida
samuti KarS § 199 järgi. Nimetatud kuriteo kannatanu poolt antud ütlused ei ole veenvad.
Puudub videosalvestus tema kinnipidamisest, mis näitaks, et tegemist ei ole röövimisega.
Samuti palub vähendada karistust. Piirduda juba kantud karistusega ja ülejäänud karistus
asendada raviga.

MENETLUSOSALISTE SEISUKOHAD RINGKONNAKOHTUS:

                                                                                                 3
4. Süüdistatav toetab esitatud apellatsiooni ja taotleb karistuse leevandamist ja röövimise katse
kvalifitseerimist varguse katsena.
Kaitsja toetab süüdistatava poolt esitatud apellatsiooni.

Prokuröri arvamuse kohaselt on kohtuotsus seaduslik ja põhjendatud ja apellatsiooni alusel
tühistamisele ei kuulu.

RINGKONNAKOHTU PÕHJENDUS JA JÄRELDUS:

5. Kohtukolleegium, tutvunud toimiku materjalidega, otsusega, apellatsiooniga ja ära kuulanud
menetlusosalised, leiab, et apellatsioonis esitatud väited ei anna alust maakohtu otsuse
tühistamiseks.

5.1. Süüdistatav on leidnud, et 04.05.2015 kella 17.30 ajal toimepandud kuritegu on ebaõigesti
kvalifitseeritud röövimisena. Tema sooviks oli toime panna vargus.

Kolleegium leiab, et maakohus on esitatud süüdistuse alusel Vjatšeslav Šilenkovi poolt
04.05.2015 toimepandud kuriteo õigesti ja seaduslikult kvalifitseerinud KarS § 200 lg 2 p 4- §
25 lg 2 järgi.
Nii süüdistatava poolt taotletud KarS § 199 kui ka süüdistuses märgitud KarS § 200 järgi
kvalifitseeritavate kuritegudega kaitstavaks õigushüveks on omand. Kui võõra vara äravõtmine
pannakse toime vägivallaga on tegemist röövimisega KarS § 200 tähenduses. Röövimise
koosseisuna ettenähtud vägivalda on kohtupraktika sisustanud karistusseadustiku § 120-122 ja
118 ettenähtud tegude ja tagajärgedega.
Tuvastatud on, et kaupluse turvatöötaja pidas süüdistatava kaupluse ruumides, vahetult pärast
kassadest möödumist, kinni ja palus näidata käes olnud kilekoti sisu. Seega oli süüdistatavale
arusaadav, et tema poolt võõra vara äravõtmine on avastatud. Selleks hetkeks oli küll võõras
vara süüdistatava käes, kuid tal ei olnud võimalust veel seda vara hakata enda äranägemise järgi
kasutama või käsutama, ta ei olnud saavutanud veel hõivatu üle võimu, mistõttu ei saa rääkida
veel lõpuleviidud kuriteost. Kolleegium leiab, et kannatanu pidades varga kinni, näitas üles
kindlat ja konkreetset tahet varastatu kaup kätte saada ja sellele seaduslik valdus taastada.
Tuvastatud on, et süüdistatav osutas koheselt turvatöötajale füüsilist vastupanu. Süüdistatava
ütlused sellest, et pärast kinnipidamist ta asetas koti koos varastatud esemetega maha, on
kummutatud nii kannatanu ütlustega, et kilekott koos varastatud kaubaga oli tema eemale
lükkamise ajal käes ning nimetatud asjaolu on tuvastatav ka asitõendi vaatlusprotokollile
lisatud fotodega. Samuti tuvastatud asjaoluga, et kilekott, kuhu V.Šilenkov oli kaupluse
müügisaalis kohvipakid pannud, purunes tema poolt turvatöötajale füüsilise vastupanu
osutamise ajal ning kohvipakid kukkusid kaupluse põrandale maha ja 8 pakist 4 purunes,
millega tekitati kauplusele kahju17,16 euro ulatuses.
Tuvastatud faktiliste asjaolude pinnalt saab rääkida, et kannatanu lükkamine näost ja tema
haardest lahti rabelemine, kannatanu lohistamine, olid seotud võõra vara hõivamisega kuna
süüdistatava sooviks oli koos varastatud kaubaga kauplusest välja saada ja ära joosta ning seega
kuritegu lõpule viia.
Röövimisena tuleb subsumeerida süüdlase tegu, kes soovis toime panna vargust kuid kasutas
seda takistama ilmunud isiku suhtes vägivalda, et hõivamine lõpule viia.
Antud süüdistuse kontekstis on vägivallana käsitatud ja ette heidetud KarS § 121 ettenähtud
kehalist väärkohtlemist, mille moodustas valu tekitav lükkamine, mis käigus tekkis kriimustus
näole ja lohistamine, mille tagajärjel tekkisid vigastused põlvedel, mis samuti tekitas valu.


                                                                                               4
KarS § 121 ettenähtud objektiivne koosseis sisaldab kahte alternatiivset tegu- tervise
kahjustamist ning valu põhjustavat kehalist väärkohtlemist.
Kannatanu on korduvalt kinnitanud oma ütlustes, et vägivalla tagajärjeks oli kriimustus kulmul
ja haavad põlvedel ning nii näost tema eemale lükkamisel kui ka lohistamisel ta tundis valu.
Kannatanul näovigastuse olemasolu osas on tõendiks kannatanu ütlused, millede
usaldusvääruses ei ole alust kahelda. Lohistamise tagajärjel põlvevigastuse tekkimise osas on
tõendiks kannatanu ütlused ja ka isiku läbivaatuse protokollis kajastatu koos fototabeliga,
millest nähtuvalt on ka üle kahe kuu sündmustest möödununa tuvastatav vasemal põlvel
punetav arm.
Süütekoosseisulise valu, osas on Riigikohus oma otsuses 3-1-1-50-13 sedastanud, et valu tuleb
mõista kui tegeliku või potentsiaalse kudede kahjustamisega kaasnevat ebameeldivat aistingut.
Valulävi e vähim mõjutaja, mida isik suudab tunda valuna, on subjektiivne nähtus, mis on
erinevate inimeste puhul erinev.
Kolleegium leiab, et antud juhul kannatanul valuaistingu tekkimine on süüdistatavale tema teo
tagajärjena objektiivselt omistatav. Inimese näost lükkamisel nii et tekib kriimustus ning tema
põrandat mööda lohistamisel, mille tagajärjel purunevad püksid ja tekivad vigastused põlvedel,
on valu hinnatav süüdistatava teo tüüpilise tagajärjena ka objektiivse kõrvalseisja seisukohast.

Seega on tuvastatav vägivald KarS § 121 koosseisu kontekstis, mistõttu kvalifitseerub
süüdistatava selline tegevus röövimisena KarS § 200 lg 2 p 4 järgi, kuna ta on varem röövimise
toime pannud isikuks. Asjaolus, et võõra vara hõivamine jäi katsestaadiumisse süüdistatava
tahtest olenemata põhjusel, igasugune vaidlus puudub.

5.2. Süüdistatav on vaidlustanud mõistetud karistust ja on palunud tähtajalise vangistuse
lühendamist.
KarS § 200 lg 2 sanktsioon näeb ette kolme kuni viiteistaastase vangistuse. Maakohus on
karistanud süüdistatavat 3 aastase vangistusega ehk sanktsiooni miinimummääras. KarS § 199
lg 2 sanktsioon näeb ette kuni viie aastase vangistuse. Maakohus on süüdistatavat karistanud
17 varguse eest 2 aastase vangistusega, seega alla sanktsiooni keskmist määra jääva karistusega.
Liitkaristuse on maakohus moodustanud üksikkaristuse suurendamise põhimõttel ning on
kogumis karistanud teda 4 aastase vangistusega.
Kohtupraktikas omaksvõetud seisukoha järgi tuleb karistuse mõistmisel võtta lähtepunktiks
karistusseadustiku eriosa normi sanktsiooni keskmine määr. Seejärel tuvastatakse süüdistatava
süü suurus ja karistust kergendavad ning raskendavad asjaolud, mille põhjal saadakse
konkreetse süüdlase süü suurusele vastav karistuse määr. See karistuse määr võib jääda kas
üles- või allapoole sanktsiooni keskmist määra ja selliselt saadud süüle vastava karistuse
ülemmäära korrigeeritakse eri- ja üldpreventsiooni kaalutlustest tulenevalt (vt nt Riigikohtu
kriminaalkolleegiumi 16. veebruari 2015. a otsus kriminaalasjas nr 3-1-1-63-14, p 15.2).
Kolleegium leiab, et nii mõistetud üksikkaristused kui ka liitkaristused on süü suurust
arvestades minimaalsed ning arvestades süüdistatava isikuga ka leebed. Nimelt on V.Šilenkov
varem korduvalt kriminaalkorras ja väärteokorras karistatud isikuks ning eeltoodud asjaolu
tuleb arvestada kuivõrd karistuse mõistmisel ei ole võimalik pidada silmas isiku mõjutamise
eesmärki isikut ennast arvestamata.
Karistust kergendava asjaoluna on kohus arvestanud süü tunnistamist ja puhtsüdamlikku
kahetsust. Maakohtu poolt tähelepanuta jäetud karistust kergendavatele asjaoludele
apellatsioonis ei viidata ning neid ei tuvastanud ka ringkonnakohus.

Kolleegium leiab, et varem röövimise toimepannud isiku poolt uue röövimise eest sanktsioonis
ettenähtud minimaalses tähtajas mõistetud vangistuse ja 17 võõra vara varguse eest alla
sanktsiooni keskmist määra mõistetud karistuse osas otsuse tühistamiseks ja veelgi leebema

                                                                                              5
karistuse mõistmiseks seaduslikud alused puuduvad.

5.3. Vjatšeslav Šilenkov on taotlenud vangistuse asendamist raviga, mis on ette nähtud KarS §
692. Kolleegium leiab, et nimetatud sätte kohaldamiseks seaduslikud alused ja võimalused
puuduvad.
Vastavalt KarS § 692 lg 1 ettenähtule on vangistuse raviga asendamist võimalik kaaluda vaid
juhul, kui isikule mõistetakse 6 kuuline kuni 2 aastane vangistus. Vjatšeslav Šilenkovile on
mõistetud nii üksikkaristusena kui ka kandmisele kuuluva liitkaristusena vangistus üle 2 aasta,
mistõttu puuduvad formaalsed eeldused vangistuse asendamiseks raviga.

6. Eeltoodu alusel ja juhindudes KrMS § 337 lg 1 p 1, § 342 lg 3 p 1 jätab ringkonnakohus
Harju Maakohtu 16. detsembri 2015 aasta otsuse muutmata ja esitatud apellatsiooni
rahuldamata.

7. RÕS korras õigusabi osutanud kaitsja on taotlenud apellatsioonimenetluses kaitsjatasu
hüvitamist istungiks ettevalmistumise ja kohtuistungil osalemise eest kokku 1 tund, summas
koos käibemaksuga 48,00 eurot.
Kohtukolleegium leiab, et kaitsja poolt taotletud summat saab pidada KrMS § 175 lg 1 p 4
mõttes põhjendatuks ning hüvitamisele kuuluvaks.
KrMS § 185 lg 2 kehtestab, et kui apellatsioonimenetluses jäetakse kohtuotsus muutmata,
jäävad menetluskulud isiku kanda kelle huvides apellatsioon on esitatud. Antud juhul on kaitsja
esitanud apellatsiooni süüdistatava huvides, mistõttu jääb õigusabiga seotud kulu Vjatšeslav
Šilenkovi kanda.

Eeltoodu alusel ja juhindudes KrMS § 175 lg 1 p 4, § 185 lg 2, riigi õigusabi seaduse § 23 lg-
st 1 ja § 21 lg-st 3 ning Eesti Advokatuuri juhatuse 15.09. 2015. a otsuse p-dest 16, 18 rahuldab
ringkonnakohus kaitsja õigusabi tasu taotluse täies ulatuses.


(allkirjastatud digitaalselt)




                                                                                               6

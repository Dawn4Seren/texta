                        KOHTUMÄÄRUS
Kohus                                Tallinna Ringkonnakohus
Kohtukoosseis                        Eesistuja Maret Altnurme, liikmed Oliver Kask ja
                                     Kaire Pikamäe
Määruse tegemise aeg ja koht         8. juuni 2016, Tallinn
Haldusasja number                    3-16-689
Haldusasi                            Sulev Valdmaa kaebus Harju maavanema toimingu
                                     õigusvastasuse tuvastamiseks
Menetlusosalised                     Kaebaja – Sulev Valdmaa
                                     Vastustaja – Harju maavanem
Vaidlustatud kohtulahend             Tallinna Halduskohtu 2. mai 2016. a määrus
Menetluse alus ringkonnakohtus       Sulev Valdmaa määruskaebus
Asja läbivaatamine                   Kirjalik menetlus

RESOLUTSIOON
1. Jätta Sulev Valdmaa määruskaebus rahuldamata.
2. Muuta Tallinna Halduskohtu 2. mai 2016. a määruse haldusasjas nr 3-16-689
põhjendusi, asendades need ringkonnakohtu põhjendustega.


EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 121 lg 4, § 235 lg-d 1 ja 3).


ASJAOLUD JA MENETLUSE KÄIK
1. Kuusalu Vallavolikogu liikmed Värner Lootsmann, Sulev Valdmaa, Mait Kröönström ja
Andres Kaarmann esitasid 04.02.2016 Harju maavanemale ettepaneku järelevalve
läbiviimiseks Kuusalu Vallavolikogu 01.02.2016 istungi protokolli nr 1-1/2 õigustühisuse
tuvastamiseks. Ettepanekus leiti, et Kuusalu Vallavolikogu 01.02.2016 istung peeti selleks
Kuusalu valla põhimäärusega mittelubatud ajal. Sellega rikuti põhimääruse § 23 lg-t 2 ja
volikogu liikmete seaduslikku õigust olla kaasatud kohaliku omavalitsuse töösse.
2. Harju maavanem oli 03.03.2016 vastuses nr 3-2/494 seisukohal, et esitatud ettepaneku
sisu on maavanema järelevalve teostamine Kuusalu Vallavolikogu 01.02.2016 istungil tehtud
otsustuse üle mitte avaldada vallavanemale umbusaldust põhjusel, et rikuti põhimääruses
sätestatud volikogu kokkukutsumise korda. Haldusorgani otsustus mitte vastu võtta haldusakti
eelnõu ei ole haldusaktiks, sest ei vasta haldusmenetluse seaduse (HMS) kohastele haldusakti
tunnustele. Kui volikogu ei võta vastu vallavanemale umbusalduse avaldamise otsuse eelnõu,
                                                                                    3-16-689

on tegemist volikogu istungi protokolli kantud menetlustoiminguga, mis ei reguleeri
õigussuhteid, sh ei tekita kellelegi õigusi ega kohustusi. Maavanemal puudub seadusest
tulenev järelevalvepädevus haldusaktiks mitteolevate menetlustoimingute üle, mistõttu ei ole
maavanemal alust asuda seisukohale volikogu poolt vallavanemale umbusaldusavalduse
mitteavaldamise otsustuse suhtes.
3. Sulev Valdmaa esitas 08.04.2016 Tallinna Halduskohtule kaebuse, milles palus
tuvastada, et kaebaja avalduse alusel Harju maavanema järelevalve läbiviimisest keeldumine
03.03.2016 kirjas nr 3-2/594 toodud põhjustel on õigusvastane.
Kuusalu Vallavolikogu 01.02.2016 istung peeti Kuusalu valla põhimäärusega mittelubatud
ajal. Sellega rikuti põhimäärust ja selliselt vastuvõetud volikogu otsused (sh vallavanemale
umbusalduse avaldamata jätmise otsustus) on õigusvastased. Volikogu eirab maavanema
seisukohta, mille kohaselt tuleks mitteõiguspäraselt kogunenud volikogu otsuse
seadustamiseks vaidluse all olevad küsimused uuesti õiguspäraselt otsustada. Kaebaja ei
nõustu maavanema 03.03.2016 kirjas järelevalve läbiviimisest keeldumise kohta antud
seletustega. Kaebaja taotleb toimingu õigusvastasuse tuvastamist preventiivsest huvist.
Maavanem on lähtunud asjakohatutest ja sobimatutest kaalutlustest. Umbusalduse avaldamine
vormistatakse põhimääruse § 29 lg 12 kohaselt volikogu otsusega. HMS § 43 lg 2 kohaselt
tuleb juhul, kui haldusakt otsustatakse jätta andmata, vormistada haldusakt. Antud juhul seda
ei vormistatud. Haldusaktist keeldumise kohta antakse samuti haldusakt, mistõttu on
vastustaja lähtunud ebaõigetest kaalutlustest.
4. Tallinna Halduskohus jättis kaebuse 11.04.2016 määrusega käiguta ning andis puuduste
kõrvaldamiseks (kaebuse nõude täpsustamiseks, asjaolude selgitamiseks ja subjektiivsete
õiguste märkimiseks) 10-päevase tähtaja.
5. Sulev Valdmaa esitas halduskohtule 23.04.2016 kaebuse täpsustuse, milles selgitas, et
kaebajal on maavanema otsustuse õigusvastasuse tuvastamiseks põhjendatud huvi osas, milles
maavanem keeldus kaebaja taotluse alusel järelevalvest. Kaebajal kui menetlusosalisel on
õigus järelevalve tulemust kohtus vaidlustada. Maavanema järelevalvet puudutav norm
kaitseb avaliku huvi kõrval ka vallaelanike huve. Kaebaja on Kuusalu valla elanik, seega
puudutab maavanema otsus tema huve. Igal elanikul on õigus nõuda, et valla juhtimine
toimuks ja umbusalduse avaldamine oleks lahendatud seaduslikult. Kaebajal on õigus nõuda,
et maavanem ei riku menetlusosalise õigusi. Kaebaja oli HMS § 11 lg 1 p 1 mõttes
menetlusosaline ja tal oli õigus nõuda, et maavanem viib menetluse läbi õiguspäraselt ja
haldusmenetluse põhimõtteid järgides. Kaebajal puuduvad muud tõhusad vahendid peale
kohtusse pöördumise maavanema õigusvastase seisukoha vaidlustamiseks. Lubamatu on, et
maavanem tunnistab õiguserikkumise esinemist, kuid ei kasuta seaduslikke volitusi
õigusrikkumise kõrvaldamiseks ja kohalike võimuorganite tegevuse seaduslikkuse
tagamiseks.
6.   Tallinna Halduskohus tagastas 02.05.2016 määrusega kaebuse.
Kaebaja märgib, et ta ei ole rahul maavanema lahendiga, ent jätab tähelepanuta, et ta pöördus
maavanema poole volikogu liikmena. Kohtusse pöördus kaebaja füüsilisest isikust kaebajana,
kes kaitseb valla elanikuna enda õigusi. Kuivõrd maavanem lahendas volikogu liikmete
taotlust, siis ei ole asjakohased kaebaja väited, et ta on menetlusosaline ja maavanem on tema
kui vallaelaniku menetluslikke õigusi rikkunud. Asjassepuutuvad ei ole ka kaebaja seisukohad
sellest, mida ta arvab E. Kirsmani 18.03.2016 vastusest, sest kaebaja on E. Kirsmani poole
pöördunud volikogu liikmena ja vastus on vormistatud volikogu liikmele S. Valdmaale.
Asjast ei nähtu, et volikogu liikmel S. Valdmaal oleks olnud takistatud kohtusse pöördumine.


                                                                                         2(5)
                                                                                       3-16-689

Volikogu liikmena pöördus kaebaja seejärel mitte kohtusse, vaid volikogu esimehe poole ja
sai temalt vastuse.
Volikogu liikmena või volikogu liikmete huvides kaebaja kaebust esitada ei soovi. Kaebaja
on selgelt kinnitanud, et soovib kaitsta mitte avalikku huvi, vaid kohaliku elanikuna
vallaelanike huve. Kaebajal puudub vallaelanike huvides õigus kaebust esitada, kuna selliseid
volitusi tal ei ole. Kaebuse käiguta jätmise määrusele vastates on kaebaja jäänud seisukohale,
et ta pöördus kohtusse vallaelanikuna, kes soovib kaitsta enda kui vallaelaniku õigusi.
Suhted, mis tekivad kohaliku omavalitsuse volikogu liikme ja organi vahel, ei ole oma
iseloomult alati haldusõiguslikud, vaid tegemist võib olla ka omavalitsuse sisesuhetega (vt nt
Riigikohtu lahend nr 3-3-1-55-04). Sellistest suhetest tekkivate vaidluste lahendamiseks ei ole
kehtiva õiguse alusel võimalik kasutada haldusõiguslikke õiguskaitsevahendeid, sh pöörduda
kaebusega halduskohtusse. Kaebajale oli teada, et volikogu liige, kes leiab, et tema õigust
asjade otsustamisel on rikutud, on õigus algatada volikogu ees vaidlusaluse otsuse muutmise
või kehtetuks tunnistamise otsuse menetlus. Kohaliku omavalitsuse korralduse seaduse
(KOKS) § 46 lg 1 sätestab umbusalduse algatamise võimaluse volikogu esimehele. Seega on
kaebajal vallavolikogu liikmena võimalik kohase haldusmenetlusega tagada volikogu tööd
reguleerivate normide õige rakendamine.
Kuivõrd kaebaja on kohtusse pöördunud valla elanikuna, mitte volikogu liikmena, kelle
õigusi rikutakse, ning on tuginenud üksnes oma õigustele valla elanikuna, siis arvestades
asjaolu, et vallaelanikuna ei ole kaebaja maavanema poole pöördunud, maavanem lahendas
volikogu liikme kaebust, ei ole kaebaja väidetavate õiguste rikkumise ja maavanema tegevuse
vahel seost. Asjaolu, kas volikogu liige sai vastuse, mis kaebajat ei rahulda ning asjaolu, et
volikogu liikme õigusi rikuti, ei anna alust väita, et rikutakse kaebaja kui vallaelaniku õigusi,
kes sellena pole maavanema poole pöördunudki. Üldjuhul ei ole vallaelanikel subjektiivset
õigust nõuda, et vallavolikogu tegevus oleks õiguspärane. Kuigi valla elanik võib olla
huvitatud, et mingi konkreetne otsus oleks õiguspärane ja selle peale esitatud kaebust saab
menetleda, ei ole praegusel juhul tegemist sellise kaebusega. Samas võib kaebust pidada
pigem ka avalikes huvides esitatud kaebuseks, mida kaebaja aga samuti esitada ei saaks, sest
seadus ei näe ette kaebuse esitamise võimalust avalikes huvides. Maavanem ei saanud
lahendada sellist kaebust, milles ta oleks saanud võtta seisukoha, kas ja milliseid kaebaja kui
vallaelaniku õigusi rikutakse volikogu poolt. Seetõttu ei saanud maavanem ka rikkuda kaebaja
kui vallaelaniku menetluslikke õigusi. Seepärast puudub kaebajal ka preventiivne huvi.
Kaebuses esitatud asjaoludel kaebaja õiguste rikkumine ei ole võimalik.
7. S. Valdmaa esitas halduskohtu määruse peale 18.05.2016 määruskaebuse. Tallinna
Halduskohus ei pidanud 26.05.2016 põhjendatuks määruskaebust rahuldada ja edastas selle
lahendamiseks Tallinna Ringkonnakohtule.
MENETLUSOSALISTE SEISUKOHAD RINGKONNAKOHTUS
8. Sulev Valdmaa palub määruskaebuses Tallinna Halduskohtu 02.05.2016 määrus
tühistada. Kaebus on tagastatud HKMS § 121 lg 2 p-de 1 ja 2 alusel, kuid ebaselge on, kas
kaebajal puudub kaebeõigus või ei saa ta kaebusega saavutada selle eesmärki.
Kaebajal on kohaliku elanikuna ja haldusmenetluse osalisena õigus nõuda, et
haldusmenetluses tehtud otsustus (järelevalve mittealustamine) oleks vastu võetud
õiguspäraselt. Kaebaja ei ole vahetult vaidlustanud volikogu tegevust. Kaebus on esitatud
järelevalve käigus tehtud otsustuse peale.




                                                                                            3(5)
                                                                                    3-16-689

Kaebajal on põhjendatud huvi järelevalvemenetluse alustamisest keeldumise vaidlustamiseks.
Vallavanema umbusalduse küsimuse puhul ei saa automaatselt järeldada, et see valla elanike,
sh kaebaja huve, ei puuduta. Valla juhi umbusaldamise küsimus ei ole ainuüksi kohaliku
omavalitsuse üksuse (volikogu või valla) sisemise töökorralduse küsimus. Igal vallaelanikul
on õigus nõuda, et valla juhtimine ja juhtimist puudutavad otsustused (sh umbusaldamise
küsimus) oleks lahendatud seaduslikult ning et järelevalve nimetatud küsimuse lahendamise
üle toimuks õiguspäraselt. Seega on kaebajal põhjendatud huvi, et kohalike võimuorganite
tegevus oleks seaduslik või vähemalt õigus nõuda, et järelevalvemenetlus viiakse läbi
seaduslikult. Menetluse algstaadiumis ei ole õige väita, et järelevalve vallavanema
umbusaldamise küsimuses vallaelaniku õigusi ja huve puudutada ei saa.
Ka ainuüksi põhjendatud huvist võib kasvada välja halduskohtus kaitstav õigus (Riigikohtu
lahend nr 3-3-1-8-01). Kaebaja ei nõustu sellega, et maavanema järelevalve kaitseb üksnes
avalikke huve. Kohaliku elaniku huvide seotus kohaliku omavalitsuse teostamisega tuleneb
KOKS § 3 p-st 4. Vallavanema umbusaldamisest keeldumise küsimuse suhtes maavanema
järelevalve võimaluse puudumine tekitaks omavalitsuse valitsemises olukorra, kus
umbusaldamisest keeldumise otsustuse õiguspärasus ei ole kontrollitav. Kaebajal puuduvad
peale kohtusse pöördumise muud tõhusad vahendid maavanema õigusvastase sisukoha
vaidlustamiseks. Kuigi võimaliku alternatiivina võiks kõne alla tulla Vabariigi Valitsuse
seaduse (VVS) § 93 lg 1 kohaselt teenistuslik järelevalve, siis pole VVS-s selgelt öeldud, kes
teostab järelevalvet maavanema tegevuse üle.
9. Harju maavanem oli kirjalikus vastuses seisukohal, et kaebus tagastati õiguspäraselt.
Isegi juhul, kui umbusalduse mitteavaldamine peaks olema haldusakt ning peaks selguma, et
see on õigusvastane, ei ole maavanemal kohustust teha ettepanekut selle kehtetuks
tunnistamiseks või õigusaktidega vastavusse viimiseks (VVS § 85 g 3). VVS § 85 lg-st 3
tulenevalt on niisuguse ettepaneku tegemise kriteerium haldusaktiga avaliku huvi rikkumine.
Kui volikogu koosseisu enamus otsustab vallavanemale umbusaldust mitte avaldada, siis
kõigile volikogu liikmetele teada olnud volikogu istungi algusaja ühetunnise nihke
õiguspärasuse küsimuse seadmine umbusalduse mitteavaldamise õigusvastasuse ja VVS § 85
lg 3 kohase avaliku huvi kriteeriumina ei ole ilmselgelt kohane ega proportsionaalne.
RINGKONNAKOHTU PÕHJENDUSED
10. Määruskaebuse väited ei anna alust lõppjärelduses õige halduskohtu määruse
tühistamiseks ja asja halduskohtule menetluse jätkamiseks saatmiseks.
11. Kaebaja soovib, et kohus tuvastaks Kuusalu Vallavolikogu liikmete (sh S. Valdmaa)
04.02.2016 pöördumise alusel Harju maavanema järelevalve läbiviimisest keeldumise Harju
maavanema 03.03.2016 kirjas nr 3-2/594 toodud põhjustel õigusvastasuse. Tallinna
Halduskohus tagastas 02.05.2016 määrusega kaebuse, viidates määruse põhjendustes
kaebeõiguse puudumisele ja kaebuse perspektiivitusele (HKMS § 121 lg 2 p-d 1 ja 2).
12. VVS § 84 p-st 10 tulenevalt on maavanem pädev teostama sama seaduse §-s 85 sätestatud
alustel ja korras järelevalvet kohaliku omavalitsuse tegevuse üle. VVS § 85 lg 1 kohaselt on
maavanemal õigus teostada haldusjärelevalvet maakonna kohalike omavalitsusüksuste
haldusaktide õiguspärasuse üle ning seaduses sätestatud juhtudel ja ulatuses kohalike
omavalitsusüksuste kasutuses või valduses oleva riigivara kasutamise seaduslikkuse ja
otstarbekuse üle. VVS § 85 lg 3 näeb ette, et kui maavanem leiab, et kohaliku
omavalitsusüksuse haldusakt või selle andmata jätmine on õigusvastane ja rikub avalikku
huvi, võib ta 30 päeva jooksul haldusakti andmisest või sellest keeldumisest teadasaamisest
arvates teha kirjaliku ettepaneku tunnistada haldusakt kehtetuks, viia see õigusnormidega
vastavusse või anda nõutav haldusakt välja.

                                                                                         4(5)
                                                                                      3-16-689

13. Kaebaja tugineb kaebeõiguse põhjendamisel HMS § 11 lg 1 p-le 1. Nimetatud sätte järgi
on haldusmenetluses menetlusosalised haldusakti andmist või toimingu sooritamist taotlev või
halduslepingu sõlmimiseks ettepaneku teinud isik. Kaebaja väidab, et ta oli haldusmenetluse
osaline ning tal on õigus nõuda, et haldusmenetluses tehtud otsustus (järelevalve
mittealustamine) oleks vastu võetud õiguspäraselt. Halduskohus oli vaidlustatud määruses
seisukohal, et kuna haldusmenetluse algatamise taotlejaks oli vallavolikogu liige, mitte
kaebaja valla elanikuna, kaebus on aga kohtule esitatud kaebaja kui valla elaniku poolt, siis
puudub kaebajal seetõttu kaebeõigus.
14. Ringkonnakohus ei jaga seda halduskohtu seisukohta. Samas on ka ringkonnakohtu
hinnangul tegemist olukorraga, kus kaebajal puudub ilmselgelt kaebeõigus. HKMS § 44 lg 1
kohaselt võib halduskohtusse pöörduda isik üksnes oma õiguse kaitseks. Nimetatud sättest
tuleneb, et kaebajal peab olema isiklik puutumus vaidlustatava haldusakti või toiminguga, mis
väljendub tema õiguse riives. Samuti peab olema tegemist isikule kuuluva subjektiivse
avaliku õiguse riivega ning kaebus peab aitama kaasa isiku õiguse kaitsmisele. Kaebaja on
õigesti viidanud Riigikohtu 13.10.2010 otsuse nr 3-3-1-44-10 p-le 15, milles on selgitatud, et
puudutatud isik (isik, kelle õigusi võib kolmanda isiku õigusvastane tegevus rikkuda) võib
nõuda, et järelevalveorgan otsustaks järelevalvemenetluse algatamise või järelevalvemeetme
rakendamise küsimuse kaalutlusvigadeta, kui järelevalvet sätestav õigusnorm kaitseb ka tema
õigushüve. Samas peab ka viidatud Riigikohtu seisukoha järgi järelevalve algatamiseks või
meetme rakendamiseks järelevalve tulem olema puutumuses isiku subjektiivsete õigustega.
Praegusest asjast seda ei nähtu.
VVS ei sätesta, kes võib taotleda maavanema järelevalvet kohaliku omavalitsuse haldusaktide
õiguspärasuse üle. Seega võib maavanema järelevalvemenetluse algatamist taotleda igaüks.
Maavanema järelevalve eesmärk on eeskätt tagada avalik huvi, et kohalik omavalitsus järgiks
seaduslikkuse printsiipi ja toimiks õiguspäraselt. Järelevalvet võib isik taotleda ka avalikes
huvides. Sellest aga ei tulene igaühe õigust vaidlustada kohtus järelevalve tulemit, sh
järelevalve algatamisest keeldumist. Üksnes haldusmenetluses osalemisest ei teki
halduskohtus kaitstavat õigust, kui menetluse tulemus isiku subjektiivseid õigusi ei puuduta.
Ringkonnakohtu hinnangul ei aita maavanema tegevuse vaidlustamine kaasa kaebaja õiguste
kaitsmisele.
15. HKMS § 44 lg 2 kohaselt võib muul eesmärgil, sealhulgas teisi isiku õiguse või avaliku
huvi kaitseks, isik kohtusse pöörduda vaid seaduses sätestatud juhul. Praegusel juhul seadus
kaebuse esitamist avalikes huvides ette ei näe.
Eelnevast tulenevalt puudub kaebajal ilmselgelt kaebeõigus ning halduskohus on kaebuse
lõppjärelduses õigesti HKMS § 121 lg 2 p 1 alusel kaebajale tagastanud.
16. Ringkonnakohus jätab Sulev Valdmaa määruskaebuse rahuldamata ja muudab Tallinna
Halduskohtu 02.05.2016 määruse põhjendusi, asendades need käesoleva määruse
põhjendustega.




 /allkirjastatud digitaalselt/   /allkirjastatud digitaalselt/   /allkirjastatud digitaalselt/
       Maret Altnurme                    Oliver Kask                    Kaire Pikamäe




                                                                                           5(5)

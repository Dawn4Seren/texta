                          KOHTUMÄÄRUS
 Kohus                                Tartu Ringkonnakohus
 Määruse tegemise aeg ja koht         09. november 2016, Tartu (kirjalik menetlus)
 Kriminaalasja number                 1-16-7002
 Kohtukoosseis                        Tiit Lõhmus, Mati Kartau, Maarika Kuusk
 Vaidlustatud kohtulahend             Tartu Maakohtu (Jõgeva kohtumaja) 20. septembri 2016
                                      otsus
 Kaebuse esitaja ja kaebuse liik      süüdistatav Janno King (isikukood 38011252722) kaitsja
                                      vandeadvokaat Lembit Nirgi, apellatsioon

RESOLUTSIOON
  1. Jätta süüdistatav Janno Kingi kaitsja vandeadvokaadi Lembit Nirgi apellatsioon
     Tartu Maakohtu 20. septembri 2016 otsuse peale läbi vaatamata.
  2. Välja maksta Advokatuurile eraldatud eelarveliste vahendite arvelt Rakvere
     Advokaadibüroo kaudu 48 (nelikümmend kaheksa) eurot, sh käibemaks 8 (kaheksa)
     eurot, vandeadvokaadi Lembit Nirgi apellatsioonkaebemenetluses riigi õigusabi
     osutamise eest.
  3. Mõista Janno Kingilt välja menetluskulud, s.o kaitsja tasu vandeadvokaadi
     Lembit Nirgi poolt osutatud õigusabi eest 48 eurot riigituludesse.

Süüdistatav Janno Kingil tasuda väljamõistetud kaitsja tasu määrusele lisatud makseinfo
alusel 30 päeva jooksul käesoleva määruse jõustumisest arvates. Kui rahalised nõuded
pole täies ulatuses tähtaegselt tasutud, suunatakse nõuded täitemenetluse läbiviimiseks
kohtutäiturile täitemenetluse seadustikus sätestatud korras.

Edasikaebamise kord
Määruse peale võib KrMS § 384 lg 2 alusel advokaadi vahendusel Tartu Ringkonnakohtu kaudu
esitada määruskaebuse Riigikohtule 15 päeva jooksul alates päevast, mil isik sai vaidlustatavast
kohtumäärusest teada või pidi teada saama.

Asjaolud ja menetluse käik
1. Tartu Maakohtu 20. septembri 2016 otsusega tunnistati Janno King süüdi KarS § 424 järgi
ning mõisteti karistuseks 1 aasta vangistust.
KrMS § 238 lg 2 alusel vähendati karistust 1/3 võrra ja lõplikuks karistuseks mõisteti J. Kingile
8 kuud vangistust.
KarS § 65 lg 2 alusel suurendati J. Kingile mõistetud karistust Tartu Maakohtu 12.09.2014. a
otsusega 1-14-7598 mõistetud karistuse ärakandmata osa, mis on 3 päeva vangistust, võrra ning
mõisteti J. Kingile liitkaristuseks kohtuotsuste kogumis 8 kuud 3 päeva vangistust.

J. Kingile mõistetud liitkaristuse algust arvestati alates maakohtu otsuse kuulutamisest, s.o
alates 20.09.2016.a.

                                               1
J. Kingile oli esitatud süüdistus selles, et tema juhtis 06.07.2016 kella 22.32 ajal Jõgeva
maakonnas Põltsamaa-Jõgeva maantee 7. kilomeetril, omamata vastava kategooria
mootorsõiduki juhtimisõigust, mootorsõidukit Mercedes Benz Vito, reg nr XXX , olles
joobeseisundis, kus alkoholisisaldus tema poolt väljahingatavas õhus oli mõõtmisel 1,10 mg/l,
millega rikkus liiklusseaduse § 69 lg 1 nõuet, mille kohaselt juht ei tohi olla joobeseisundis ja
liiklusseaduse § 69 lg 2 p 1 nõuet, mille kohaselt alkoholijoobes olevaks loetakse
mootorsõidukijuhti, kelle ühes grammis veres on vähemalt 1,50 milligrammi alkoholi või tema
väljahingatavas õhus on alkoholi 0,75 milligrammi ühe liitri kohta või rohkem ning
liiklusseaduse § 94 lg 1 nõuet, mille kohaselt mootorsõidukit võib juhtida isik, kellel on vastava
kategooria mootorsõiduki juhtimisõigus ning kelle juhtimisõigust ei ole peatatud, ära võetud
või kehtetuks tunnistatud või keda ei ole juhtimiselt kõrvaldatud. Sellega J. King pani toime
KarS § 424 järgi kvalifitseeritava kuriteo.

2. Maakohtu otsuse peale esitas apellatsiooni süüdistatava kaitsja L. Nirgi, kes palub tühistada
maakohtu otsuse mõistetud karistuse osas ning teha uue otsuse, millega mõista J. Kingile
kergem karistus.
Apellatsioonis leitakse, et maakohus pole nõustunud kaitsja väitega vastutust kergendava
asjaolu olemasolust KarS § 57 lg 2 järgi ning käesoleval juhul vajadust karistuse kohaldamisel
arvestada paljude ülalpeetavate laste ja kodulaenu kohustustega. Teatud määral oli tingitud
süüteo toimepanemine raske isikliku olukorra mõjust. Kahe vastutust kergendava asjaolu
esinemist tuleks arvestada erandliku asjaoluna ja süüdistatavat edasisest vangistusest säästa.
J. King avaldas soovi kanda karistus üldkasuliku tööna. Takistusi selleks polnud, kuna eelmine
karistus oli peaaegu kantud.

Ringkonnakohtu poolt tuvastatud asjaolud ja järeldused
3. Ringkonnakohus leiab, et J. Kingi kaitsja apellatsioon tuleb KrMS § 326 lg 3 alusel jätta läbi
vaatamata, kuna apellatsioon on ilmselgelt põhjendamatu.
KrMS § 326 lg 3 alusel võib ringkonnakohus apellatsiooni määrusega jätta läbi vaatamata juhul,
kui kriminaalasja arutav kohtukoosseis üksmeelselt leiab, et apellatsioon on ilmselt
põhjendamatu. Apellatsiooni läbi vaatamata jätmine on võimalik eeskätt siis, kui maakohtu
otsus on kooskõlas kohtupraktikas selgelt ja üheselt kujunenud seisukohtadega (nt teo õigusliku
kvalifikatsiooni või karistuse osas) ning ringkonnakohus ei pea vajalikuks kohtupraktikat
muuta (RKKKm 3-1-1-49-10, p 5). Apellatsiooni läbi vaatamata jätmine on seega võimalik
reeglina vaid juhul, kui juba eelmenetluses selgub, et apellatsioonil puudub ilmselgelt edulootus
ehk tegemist on perspektiivitu apellatsiooniga. Ilmselt põhjendamatuks KrMS § 326 lg 3 mõttes
tuleb lugeda sellist apellatsiooni, mida on põhjust pidada perspektiivituks ehk mille rahuldamist
ei pea kolm ringkonnakohtu kohtunikku üksmeelselt võimalikuks. Tegemist on olukorraga, kus
kaebus jääb prognoositavalt rahuldamata.

4. Ringkonnakohus, tutvunud maakohtu otsuse ja esitatud apellatsiooniga, leiab, et mõistetud
karistus on kooskõlas seadusega ning on põhjendatud. Apellatsioonis väljatoodud
mitmesugused asjaolud ei anna alust teistsugusele seisukohale asumiseks, mõistetud karistuse
kergendamiseks või kergemaliiglise karistuse mõistmiseks. Mingeid materiaalõiguse, samuti
kriminaalmenetlusnormide rikkumisi ringkonnakohus ei tuvastanud, mida apellatsioonis
väidetakse. Nii võib ringkonnakohus jätta karistuse muutmist taotleva apellatsiooni KrMS
§ 326 tuginevalt läbi vaatamata põhjendusega, et mõistetud karistus ei hälbi karistuspraktikast
(RKKKo nr 3-1-1-120-09).


5. Maakohus on karistuse mõistmisel arvestanud kõiki KarS § 56 sätestatud karistuse mõistmise
aluseid ning on analüüsinud põhjalikult ja igati motiveeritult, miks käesoleval hetkel tuleb
                                                2
süüdistatavale mõista just selline karistus. Kaitsja poolt apellatsioonis väljatoodud asjaolud ja
paiguti mitteasjakohased kaitseväited ei anna alust maakohtuga mittenõustumiseks.
Ringkonnakohus nõustub maakohtu põhistustega. Süüdistatava süü on olnud maakohtu
hinnangul suur, mida iseloomustab ka asjaolu, et J. King peeti kinni teel Tallinnast
Jõgevamaale, Põltsamaa-Jõgeva mnt 7-l km-l, mis tähendab, et ta oli läbinud ca 135 km elava
liiklusega maanteel ja kellaajal (kui isik kõrvaldati juhtimiselt kell 22.15, pidi ta sõitu Tallinnast
alustama vähemalt kell 20.45), kus liiklus maanteel on pigem suur. Kui uskuda, et J. King
hakkas alkoholi tarvitama alles Tallinnast Põltsamaa poole sõitu alustades, suurenes tema joove
sõidu ajal küll järk-järgult (saavutades tuvastatud suuruse alles kinnipidamise ajaks), kuid
igasuguses joobeseisundis mootorsõiduki juhtimine on igal juhul keelatud.
Süü suurust mõjutab ka asjaolu, et J. Kingil puudus üldse õigus mootorsõidukit juhtida, kuid
vaatamata sellele asus ta rooli. Kohtu arvates ei ole tõsiseltvõetav J. Kingi selgitus, justkui
poleks tal olnud muid võimalusi liikumiseks Eestis asuvasse elukohta - on üldteada, et
Tallinnast on võimalik suunduda Jõgevamaale nii bussi kui rongiga.


6. Ilmselgelt on maakohus juba arvestanud kaitsja apellatsioonis rõhutatud süüdistatava
perekondlikku olukorda, märkides, et kohus arvestab karistuse mõistmisel ka süüdistatava
perekondlikku ja majanduslikku olukorda ja ei jäta tähelepanuta, et J. Kingil on kolm alaealist
last ning mitmeid rahalisi kohustusi, mis on jäänud endise elukaaslase kanda.
Samuti on maakohus kergendava asjaoluna arvestanud süüdistatava kahetsust KarS § 57 lg 1
p 3 tähenduses, samuti arvestanud ka seda, et kuritegu võis olla pandud toime raske isikliku
olukorra mõjul KarS § 57 lg 1 p 4 tähenduses – J. Kingi ütlustest nähtuvalt läks ta oma
elukaaslasega tülli ning sellest tulenevalt oli suur mure edasise elukorralduse pärast, mistõttu
otsustas ta alkoholi tarvitada ja sõidukit juhtida, mõtlemata tagajärgedele.
7. Tähelepanuta ei saa jätta, et maakohus uuris asja materjalidest tulenevalt, et J. Kingi on
karistatud nii väärteo- kui ka kriminaalkorras. Viimane karistus mõisteti Harju Maakohtu
12.09.2014. a kohtuotsusega kriminaalasjas nr 1-14-7598, millega ta tunnistati süüdi
analoogses kuriteos, KarS § 424 järgi. Teda karistati vangistusega, mida KarS § 74 alusel
tingimuslikult ei pööratud täitmisele. J. King asus süüdimõistva kohtuotsuse täitmisest kõrvale
hoiduma, mistõttu Tartu Maakohtu 06.01.2016. a määrusega pöörati karistus täitmisele.
8. Apellatsioonis on leitud, et J. King on avaldanud soovi kanda karistus üldkasuliku tööna,
kuid maakohus on seda asjaolu juba kaalunud ja leidnud õigustatult, et ei pea seda
põhjendatuks. Nimelt J. King on oma varasema käitumisega selgelt väljendanud, et karistus,
mis ei ole seotud reaalselt vabaduse piiramisega, ei ole tema mõjutamiseks piisav – ta ei asunud
täitma kohtu seatud kontrollnõudeid ja kohustusi ega allunud käitumiskontrollile ning jätkas
järjekindlalt analoogsete rikkumiste toimepanemist. Karistus peab isikut mõjutama, mistõttu ei
ole kohtu arvates enam põhjendatud J. Kingile karistuseks mõistetava vangistuse asendamine
kergema karistusega.

9. Apellatsioonis märgitud suulise istungi taotluse osas märgib ringkonnakohus, et
apellatsioonimenetluse eesmärk on maakohtu otsuse seaduslikkuse kontrollimine. Kui
apellatsioonis ei vaidlustata sisuliselt faktilisi asjaolusid ega tõstatata õiguslikke probleeme,
mida tuleks lahendada, ei ole ringkonnakohtus asja arutamine suulises menetluses ilmtingimata
vajalik, isegi kui süüdistatav seda taotleb (RKKKm nr 3-1-1-55-07, p 8.3; 3-1-1-120-09, p 7).
10. Ringkonnakohus leiab, et alkoholijoobes ja ilma juhtimisõiguseta sõiduki juhtimine, on
asjaolud, mille puhul üksnes tingimusliku karistuse kohaldamine käesoleval ajal ja käesoleva
süüdistatava teo tehiolude ning süü suuruse juures kõne alla ei tule. Selline käitumine ei saa

                                                  3
olla ühiskonnas kindlasti aktsepteeritav, mistõttu tuleb nõustuda maakohtuga reaalse karistuse
ärakandmise vajalikkusega. Asja materjalide põhjal saab ainult nõustuda seisukohaga, et
J. Kingi puhul ei ole alkoholijoobes olles mootorsõiduki juhtimine ühekordne, juhuslik tegevus.
Süüdistatava kaitsja apellatsioonis korduvalt rõhutatud väide, et mõistetud karistus ei vasta
süüdistatava isikule on asja materjalidest tulenevalt asjakohatu ja seega apellatsioon jääb
edutuks.
11. Kaitsja on esitanud kaitsjatasutaotluse riigi õigusabi tasu suuruse kindlaksmääramiseks,
milles taotleb tasu summas 48 eurot, sh käibemaks 8 eurot. Tasu koosneb apellatsiooni
koostamisest 2 pooltunni ulatuses. Ringkonnakohus leiab, et arvestades apellatsiooni mahtu on
põhjendatud kaitsjatasu taotlus rahuldada. KrMS § 175 lg 1 p 4 ja § 185 lg 2 alusel tuleb
J. Kingil hüvitada L. Nirgi kaitsjatasu 48 eurot.
12. Eeltoodu alusel ning juhindudes KrMS § 326 lg-st 3 jätab ringkonnakohus süüdistatav
J. Kingi kaitsja apellatsiooni läbi vaatamata.



       /allkiri/                     /allkiri/                    /allkiri/
       Tiit Lõhmus                   Maarika Kuusk                Mati Kartau




                                              4

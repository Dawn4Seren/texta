                                                                     Haldusasi nr 3-16-703




                       KOHTUMÄÄRUS
 Kohus                             Tallinna Halduskohus

 Kohtunik                          Indrek Andreas Paukštys

 Määruse tegemise aeg ja koht      15.04.2016.a, Tallinn

 Haldusasja number                 3-16-703

 Haldusasi                         BaltNordic Food OÜ kaebus Maksu- ja Tolliameti
                                   22.09.2016.a korraldusega nr 12.2-3/034615-1 algatatud
                                   kontrollmenetluse mõistliku menetlusaja ületamise ja
                                   menetluse lõppemise aja tuvastamiseks ning maksuotsuse
                                   andmise keelamiseks

 Menetlusosalised ja nende         Kaebaja - BaltNordic Food OÜ, volitatud esindaja Mart
 esindajad                         Obolenski

                                   Vastustaja – Maksu- ja Tolliamet, esindaja Meelis
                                   Rohtlaan

 RESOLUTSIOON                      1. Tagastada kaebus BaltNordic Food OÜ-le.

                                   2. Jätta BaltNordic Food OÜ esialgse õiguskaitse
                                   taotlus rahuldamata.

 Edasikaebamise kord               Määruse resolutsiooni p 1 peale võib esitada
                                   määruskaebuse Tallinna Ringkonnakohtule Tallinna
                                   Halduskohtu kaudu 15 päeva jooksul määruse ärakirja
                                   kättetoimetamisest arvates. Määruse resolutsiooni p 2
                                   peale    võib    esitada    määruskaebuse     Tallinna
                                   Ringkonnakohtule 15 päeva jooksul määruse
                                   kättetoimetamisest arvates.

ASJAOLUD JA MENETLUSOSALISTE SEISUKOHAD

1. BaltNordic Food OÜ esitas 08.04.2016.a Tallinna Halduskohtule kaebuse, milles palub: 1)
tuvastada, et Maksu- ja Tolliameti (MTA) poolt BaltNordic Food OÜ suhtes perioodil
01.01.2015-31.08.2015.a käibedeklaratsioonidel kajastatud andmete õiguse kontrollimiseks
22.09.2015.a korraldusega nr 12.2-3/034615-1 algatatud kontrollmenetluse läbiviimine on
ületanud mõistliku menetlustähtaja ning kontroll on lõppenud 29.02.2016.a või hiljemalt
21.03.2016.a; 2) tunnistada 22.09.2015.a korraldusega nr. 12.2-3/034615-1 algatatud maksu
kontrollmenetluse läbiviimine alates 01.03.2016.a või alates 22.03.2016.a õigusvastaseks või 3)
alternatiivselt tunnistada maksuhalduri viivitamine kontrollimenetluse läbiviimisel
õigusvastaseks; ning 4) keelata MTA-l BaltNordic Food OÜ-le perioodil 01.01.2015-
31.08.2015.a käibedeklaratsioonidel kajastatud käibemaksu osas maksuotsuse andmine.

Kaebaja on seisukohal, et ebaselge kontrolliobjekti ja ebamõistlikult pika kontrollimenetlusega
on rikutud tema õigusi ning maksuotsuse andmine oleks õigusvastane. Mõistlik menetlusaeg on
möödunud hiljemalt 29.02.2016.a. Ebamõistlikult pikk menetlus, mille raames tehtava eeldatava
otsuse tagamiseks on alates 10.12.2015.a arestitud kaebaja arveldusarved, on kaebajale koormav
ja tema õigusi ebaproportsionaalselt kahjustav, sest kontrolli ajal peab maksumaksja lisaks
majandustegevuse halvamisele olema kogu aeg valmis täitma kaasaaitamiskohustust. Kaebaja
huvi tuvastada kontrolli läbiviimisel mõistliku menetlustähtaja ületamine seisneb nii
preventiivses huvis kui varalise kahju hüvitamise eesmärgis. Preventiivne eesmärk seisneb selles,
et hoida ära edaspidi maksuhalduri poolt seaduse rikkumisi, kutsuda maksuhaldurit kohtu kaudu
korrale arvestama maksumaksja õigustega ja viima maksukontrolli läbi mõistliku tähtaja jooksul,
kiirelt ja efektiivselt. Varalise kahju hüvitamise eesmärk seisneb selles, et maksumenetluse
venitamisega on põhjendamatult suurenenud potentsiaalne intressikohustus. Kui menetlus oleks
varem lõppenud, oleks kaebajale olnud teada tema võimalik täiendav maksukohustus, mida ta
oleks saanud täita või asuda täitma ning intressi kohustus oleks seetõttu väiksem.

Kaebaja esitab keelamiskaebuse maksuotsuse andmise keelamiseks, kuna on seisukohal, et kui
vastustaja peaks andma maksuotsuse, millega loeb kaebaja 2015.a juulikuu ja augustikuu
käibemaksudeklaratsioonidel OÜ-ga Prorest ostu-müügi tehingute alusel deklareeritud
käibemaksu osas ebaõigeks, rikuks see oluliselt kaebaja õigusi ja ohustaks kokkuvõttes
tsiviilkäibe kindlust, kuna sama kauba ja samaväärsete tehingute ühetaoline maksustamine ning
tehingute majandusliku sisu tõlgendamise põhimõtted kaotaksid reaalse sisu. Kuigi maksuotsuse
vaidlustamisel on võimalik tugineda ebamõistlikule menetlusajale, ei taga kõnealune
kaebemenetlus kaebaja rikutud õiguste reaalset ja efektiivset kaitset, mis oleks ka tõhus. Sellisel
juhul peaks kaebaja vaidlustama oluliselt mahukamat maksuotsust, mis on omakorda tehtud
peale mõistliku menetlusaja möödumist, st milline otsus sisaldaks ka juba õigusvastaselt saadud
ja kogutud tõendeid ja põhistusi. Eeltoodu tähendab kaebaja jaoks paratamatult tulevikus
tekkivate menetluskulude suurenemist (õigusvastaselt tekkiva teabemassi läbitöötamise kaudu
avalduvate õigusabikulude näol) ja vajadust vaidlustada eeldatavalt tehtavat ja ilmselgelt
õigusvastast maksuotsust, mille tegemist ja millest tõusetuvat oluliselt mahukamat
halduskohtuvaidlust on võimalik vältida käesoleva kaebuse rahuldamise kaudu.

2. Ühtlasi esitas kaebaja taotluse keelata maksuhalduril esialgse õiguskaitse korras BaltNordic
Food OÜ suhtes perioodil 01.01.2015.a kuni 31.08.2015.a käibedeklaratsioonidel kajastatud
andmete õiguse kontrollimiseks 22.09.2015.a korraldusega nr 12.2-3/034615-1 algatatud
kontrollmenetluse läbiviimine, sh maksuotsuse andmine kuni käesolevas asjas tehtava
kohtulahendi jõustumiseni. Kontrollmenetluse jätkumisel on tegemist kaebaja põhjendamatu
koormamisega, samuti kaebaja äri- ja koostööpartnerite koormamisega. Kontrollmenetluse
jätkumise ajendid ja põhjused ei ole objektiivselt äratuntavad. On tõenäoline, et
kontrollmenetluse jätkumisel võivad kaebaja senised majandussuhted katkeda, mis tähendaks
kaebaja tegevuse lõppemist. Kõik kaebaja arveldusarved on olnud arestitud alates 10.12.2015.a,
mis on sisuliselt halvanud kaebaja igapäevase majandustegevuse. Maksumenetluse läbiviimise
ning maksuotsuse andmise keelamine enne lõplikku kohtulahendit on põhjendatud olukorras, kus
maksukontroll on käesolevaks ajaks kestnud ebamõistlikult kaua ning eeldatav maksuotsus oleks
vastuolus oluliste maksustamise aluspõhimõtetega.
3. Vastustaja palub jätta esialgse õiguskaitse taotlus rahuldamata. Maksuhaldurile esitatud
käibemaksu deklaratsioonide kohaselt kaebajal 2016.a käive puudub, mis viitab sellele, et
kaebajal igapäevane majandustegevus puudub. Kaebaja ei selgita, kuidas kontrolli läbiviimine
põhjustab kaebaja majandustegevuse lõppemise või miks peaks majandussuhted katkema. Kui
kaebaja majandustegevus oleks reaalne, siis takistaks pangakontode arest majandustegevust palju
rohkem kui kontrollimenetlus ning kaebaja taotleks pangakontode aresti alt vabastamist, mitte
kontrollmenetluse lõpetamist. Maksuhalduril on põhjendatud kahtlus, et ostu-müügi tehingute
varjus on tegelikult toimunud ettevõtte osa üleminek. Käesoleval juhul tuleb jätkata
kontrollimenetlust, et välja selgitada, kas kaebaja on seadust rikkunud või mitte ning vastavalt
sellele otsustada kas maksuotsuse andmine või menetluse lõpetamine. Kaebuses esitatud
etteheited ei ole sellised, mis välistaksid maksumenetluse lõpule viimise ja vajadusel
maksuotsuse väljastamise, mistõttu tuleks nimetatud etteheited esitada koos kaebusega, mis
esitatakse maksuotsuse vaidlustamisel eeldusel, et maksuotsus vaidlusaluses menetluses
väljastatakse. Eraldiseisvalt kaebuses nimetatud asjaolude vaidlustamine ei ole vastustaja
hinnangul otstarbekas, sest need ei saa kaasa tulla maksuotsuse tegemata jätmist. Eeltoodust
tulenevalt on vastustaja hinnangul kaebus perspektiivitu ning kaebajal puudub kaebeõigus.

KOHTU SEISUKOHT JA PÕHJENDUSED

4. Halduskohtumenetluse seadustiku (HKMS) § 121 lg 2 p-de 1 ja 2 kohaselt võib kohus
tagastada kaebuse määrusega selle esitajale, kui kaebajal puudub asjas ilmselgelt kaebeõigus,
eeldades, et faktilised väited on tõendatud või kui kaebusega ei ole võimalik saavutada selle
eesmärki.

5. Kaebaja taotleb, et kohus tuvastaks MTA korraldusega nr. 12.2-3/034615-1 algatatud
kontrollmenetluse mõistliku menetlustähtaja ületamise alates 29.02.2016.a või 21.03.2016.a ning
kontrollmenetluse lõppemise. Lisaks soovib kaebaja, et kohus tunnistaks kontrollmenetluse
läbiviimise alates 29.02.2016.a või 21.03.2016.a õigusvastaseks või alternatiivselt tunnistaks
õigusvastaseks maksuhalduri viivitamise kontrollmenetluse läbiviimisel.

HKMS § 45 lg 2 kohaselt võib tuvastamiskaebuse esitada üksnes juhul, kui õiguste kaitseks ei
leidu tõhusamaid vahendeid. Kohtupraktikas on asutud seisukohale, „[i]sikul on õigus taotleda
oma asja menetlemist mõistliku aja jooksu. Peamiseks õiguskaitsevahendiks, mida
haldusmenetluses viivituse korral kasutada, on haldusakti andmise või toimingu sooritamise
nõue (RVastS § 6)“(RKHKo 3-3-1-78-14, p 19). Seega kui kaebaja leiab, et menetluse kestusega
on rikutud tema subjektiivseid õigusi, on tal võimalik pöörduda esmalt maksuhalduri poole
nõudega kontrollmenetluse kiiremaks läbiviimiseks või lõpetamiseks ning taotluse rahuldamata
või tähtaegselt läbi vaatamata jätmise korral on kaebajal võimalik pöörduda kohtusse
samasisulise kohustamisnõudega (HKMS § 37 lg 2 p 2, § 46 lg 2). Kohustamiskaebuse raames
saab taotleda esialgse õiguskaitse korras ka menetlustoimingute kiiremat läbiviimist. Esmaste
õiguskaitse vahendite ammendatuse nõue on RVastS § 7 lg 1 kohaselt ka kahju hüvitamise nõude
eelduseks, mis on kaebuse väitel kaebaja huviks tuvastamiskaebuse esitamisel. Kuivõrd kaebajal
on võimalik väidetava ebamõistlikult pikaajalise menetlusega kaasnevat kahju ära hoida
asjakohase kohustamisnõudega, ei ole tuvastamiskaebuse eeldused täidetud. Eeltoodust
tulenevalt leiab kohus, et tuvastamiskaebus tuleb HKMS § 121 lg 2 p 1 alusel kaebajale tagastada.

6. Kaebaja taotleb ka perioodil 01.01.2015 - 31.08.2015.a käibedeklaratsioonidel kajastatud
käibemaksu osas maksuotsuse andmise keelamist.
HKMS § 37 lg 2 p 3 kohaselt võib kaebusega muu hulgas nõuda haldusakti andmise või toimingu
tegemise keelamist (keelamiskaebus). HKMS § 45 lg 1 kohaselt võib keelamiskaebuse esitada
üksnes juhul, kui on põhjust arvata, et vastustaja annab haldusakti või teeb toimingu, mis rikub
kaebaja õigusi ning õigusi ei saa tõhusalt kaitsta haldusakti või toimingu hilisemal
vaidlustamisel. RVastS § 5 lg 1 näeb ette, et isik võib nõuda haldusakti andmata jätmist või
halduse toimingu sooritamata jätmist, kui haldusakt või toiming rikuks tema õigusi ja tooks
tõenäoliselt endaga kaasa tagajärje, mida ei saaks kõrvaldada haldusakti või toimingu hilisemal
vaidlustamisel. Riigikohus on 19.06.2012.a otsuse nr 3-3-1-84-11 p-s 22 keelamiskaebuse
menetlusõigusliku lubatavuse eeldused, mis peavad üheaegselt esinema, määratlenud järgmiselt:
1) antav haldusakt või sooritatav toiming peab olema isiku õigusi riivav; 2) õiguste rikkumist
poleks hiljem üldse võimalik kohase kaebusega ära hoida või kõrvaldada ega heastada
(haldusakti või toimingu tagajärjed on pöördumatud) või hilisem õiguste kaitse oleks
ebamõistlikult keeruline; 3) on põhjust arvata, et selline haldusakt antakse või toiming
sooritatakse.

Kohus leiab, et käesoleval juhul ei ole keelamiskaebuse esitamiseks täidetud teine eeldus, mille
kohaselt õiguste rikkumist pole võimalik hiljem kohase kaebusega ära hoida. Kui maksuhaldur
teeb kaebaja suhtes maksuotsuse, on kaebajal on võimalik oma õigusi efektiivselt kaitsta
maksuotsuse vaidlustamise menetluses. Kohus kontrollib konkreetse haldusakti õiguspärasuse
kontrolli teostamise raames, kas haldusakti andmisel on järgitud nii menetlus- kui
materiaalõiguse norme. Juhul kui vastavaid norme on rikutud tühistab kohus haldusakti ning
kaebaja õigused ei jää kaitseta. Ka HKMS-i seletuskirjas on leitud, et keelamiskaebuse puhul on
oluline tagada selle erandlikkus, et vältida kohtu põhjendamatut sekkumist haldusmenetlusse, kui
selle raames ei ole lõplikku otsust veel tehtud (HKMS seletuskirja lk 14). Kohus leiab, et
käesoleval juhul ei esine sellist erandlikku asjaolu, millisel juhul oleks keelamiskaebuse
esitamine lubatav. Koormava haldusakti andmist ei saa HKMS § 45 lg 1 alusel tõrjuda pelgalt
väitega, et haldusakti hilisem vaidlustamine toob endaga kaasa kaebajale täiendavat aja- ja
rahakulu. Eeltoodust tulenevalt leiab kohus, et nõue, keelata maksuhalduril 01.01.2015 -
31.08.2015.a käibedeklaratsioonidel kajastatud käibemaksu osas maksuotsuse andmine, tuleb
HKMS § 121 lg 2 p 1 alusel kaebajale tagastada.

7. Eeltoodust lähtuvalt leiab kohus, et BaltNordic Food OÜ kaebus tuleb HKMS § 121 lg 2 p 1
alusel kaebajale tagastada.

8. HKMS § 249 lg 1 kohaselt on esialgse õiguskaitse kohaldamise eesmärgiks ära hoida
poolelioleva kohtumenetluse kestel tehtavad toiminguid, mis muudaksid kaebajal kaebuse
eesmärgi saavutamise võimatuks. Keelamiskaebuse tagastamisega kaebeõiguse puudumise tõttu
puudub kaebajal ka esialgse õiguskaitse vajadus keelata esialgse õiguskaitse korras maksuotsuse
andmine perioodil 01.01.2015-31.08.2015.a käibedeklaratsioonidel kajastatud käibemaksu osas.
Eeltoodust lähtuvalt tuleb BaltNordic Food OÜ esialgse õiguskaitse taotlus jätta rahuldamata.



/allkirjastatud digitaalselt/
Indrek Andreas Paukštys

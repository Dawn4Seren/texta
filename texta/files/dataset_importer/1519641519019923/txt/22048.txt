                                                                                   3-15-1624




                                     KOHTUOTSUS
                                     EESTI VABARIIGI NIMEL




Kohus                                Tallinna Halduskohus

Kohtunik                             Lea Kuuse

Otsuse tegemise aeg ja koht          4. märts 2016, Tallinn

Haldusasja number                    3-15-1624

Haldusasi                            A.E.u kaebus CargoExpert OÜ kohustamiseks teabenõudele
                                     vastama

Menetlusosalised      ja      nende Kaebaja – A.E.
esindajad
                                    Vastustaja – CargoExpert OÜ, esindaja Rait Tammik

Asja läbivaatamine                   Kirjalikus menetluses

RESOLUTSIOON                         1. Jätta A.E.u kaebus rahuldamata.
                                     2. Jätta kummagi poole menetluskulud tema enese kanda.
                                     3. Tagastada A.E.ule Tartu Vangla 09.07.2015 vastus nr 2-
                                     3/2787-2, jättes toimikusse kohtuniku kinnitatud ärakirja
                                     sellest dokumendist.


Edasikaebamise kord                  Kohtuotsuse peale on õigus esitada apellatsioonkaebus Tallinna
                                     Ringkonnakohtule 30 päeva jooksul otsuse avalikult
                                     teatavakstegemisest arvates ehk hiljemalt 04.04.2016.
                                     30 päeva jooksul tuleb apellatsioonkaebus esitada ka juhul, kui
                                     selle koostamiseks vajatakse menetlusabi. Menetlusabi taotluse
                                     ja apellatsioonkaebuse võimalike puuduste kõrvaldamise
                                     lahendab ringkonnakohus (HKMS § 114, § 187 lg 4).
                                     Kui apellatsioonkaebuses ei taotleta asja lahendamist
                                     kohtuistungil, võidakse see lahendada kirjalikus menetluses
                                     (HKMS § 182 lg 1 p 9).



I ASJAOLUD


                                                                                               1
1. Tallinna Vangla sõlmis 03.10.2014 CargoExpert OÜ-ga kontsessioonilepingu, millega
CargoExpert OÜ sai õiguse osutada jaemüügiteenust Tallinna Vangla territooriumil.
2. Kinnipeetav A.E. esitas 27.01.2015 Tallinna Vanglale teabenõude (tl 79), milles palus teada anda,
milliste hindadega ja millisest kaubandusvõrgust ostab kaupu Tallinna Vanglas kaupluseteenust osutav
CargoExpert OÜ alates novembrist 2014. Teabenõue edastati 02.02.2015 CargoExpert OÜ-le, kes
keeldus teabe avaldamisest, kuna tegu on ärisaladusega (tl 76 pöördel).
3. A.E. esitas 12.02.2015 teise teabenõude (tl 76), mis edastati 20.02.2015 CargoExpert OÜ-le.
CargoExpert OÜ avaldas 12.03.2015 kinnipeetavatele edasimüümiseks soetatud kaupade
sisseostuhinnad perioodil november 2014 kuni veebruar 2015, kuid keeldus avaldamast, kust kaubad
osteti avaliku teabe seaduse (AvTS) § 35 lg 1 p 17 alusel (tl 78).
4. A.E. esitas 16.03.2015 kolmanda teabenõude (tl 77), milles palus koopiat dokumendist, kust nähtuks,
milliste hindadega ja millisest kaubandusvõrgust on CargoExpert OÜ soetanud kaupu edasimüümiseks
vanglas. CargoExpert OÜ keeldus 13.04.2015 vastusega teabenõude vastamast, tuginedes enda ja oma
koostööpartnerite vahel sõlmitud lepingutele, AvTS § 35 lg 1 punktile 17 ja konkurentsiseaduse
(KonkS) § 63 lg-le 1 (tl 75).
5. A.E. esitas 16.04.2015 Andmekaitse Inspektsioonile vaide CargoExpert OÜ kohustamiseks
vastata teabenõudele täies ulatuses ning anda infot selle kohta, kust CargoExpert OÜ kaupu ostab.
Andmekaitse Inspektsioon jättis vaide 01.06.2015 vaideotsusega nr 2.1-3/15/728 (tl 6-7)
rahuldamata.
6. A.E. esitas 22.06.2015 Tallinna Halduskohtule kaebuse CargoExpert OÜ kohustamiseks
avaldada ettevõtete nimed, kust ta kaupu sisse ostab ja milliste hindadega.
7. Tallinna Halduskohus jättis 26.11.2015 määrusega kaebuse läbi vaatamata osas, milles kaebaja
nõudis vastustaja kohustamist avaldada kaupade sisseostuhinnad, kuna selle teabe avaldas
vastustaja juba 12.03.2015. Määrus jõustus ilma edasi kaebamata.
II KAEBUSE PÕHJENDUSED
8. Vastustaja on osaliselt täitnud teabenõude ja väljastanud kaupade sisseostuhindade kokkuvõtte,
mis on trükitud vangla poolt väljastataval kaupade hinnakirjal. Kokkuvõttest ei nähtu, kust
vastustaja kaupu sisse ostab, mistõttu ei ole esitatud kokkuvõte usaldusväärne. Vastustaja viited
AvTS § 35 lg 1 punktile 7 ja KonkS § 63 lg-le 1 on asjakohatud. Esiteks osutab vastustaja
kaupluseteenust monopoolses seisundis, mistõttu pole tal vaja karta konkurente ning teiseks ei too
kauba sisseostukohtade avaldamine kaasa turvariski. Justiitsministri 05.09.2011 määruse
nr 44 § 28 lg 1 sätestab, et vanglasse sisenev ja vanglast väljuv sõiduk ning selle veos otsitakse
läbi, mistõttu ei saa kinnipeetava kätte sattuda vanglas keelatud aine või ese. Kaebajal puudub
huvi selle vastu, mis aadressil vastustaja kaupa autole peale laadib. Samuti ei kahjustaks teabe
avaldamine vastustaja ärihuve. Seda eeldusel, et vastustaja ja kaubapakkuja ei ole kokku leppinud
hindade kunstlikus mõjutamises. Hindade kunstlik mõjutamine seisneb selles, et VangS § 48 lg-s 1
sätestatud juurdehindluse piirangu tõttu on vastustaja huvitatud sellest, et sisseostuhindade
salastatuse tõttu on tal võimalik teenida suuremat kasumit ehk vastustaja ja kaubapakkuja saavad
kokku leppida kaupade kõrgema hinna tegelikult sisseostetava hinna suhtes. Kui kaebajal oleks
vaja teada, millistes kohtades vastustaja kaupu peale laadib, on tal võimalik saata kedagi vastustaja
registreerimisaadressile ja seal mõju avaldada, et talle see info avaldataks või lasta kellelgi
vastustaja kaubaautot jälitada. Kaebajat huvitab see, et vastustaja ei kasutaks seadusest tulenevat
võimalust manipuleerida hindadega, mille tõttu on vanglas pakutavatel kaupadel ebamõistlikud
hinnad. Näiteks Tartu Vangla on kaebajale 09.07.2015 kirjas nr 2-3/2787-2 avaldanud, millistest
ettevõtetest soetatakse kaupa edasimüümiseks kinnipeetavatele.


                                                                                                    2
III VASTUSTAJA VASTUVÄITED
9. Vastustaja palub jätta kaebuse rahuldamata. CargoExpert OÜ ja Tallinna Vangla vahel sõlmitud
kontsessioonilepingu punktidest 1.1, 2.5, 2.6, 2.7, 2.11, 2.12, 2.13 ja 2.14 nähtub ühemõtteliselt,
et Tallinna Vangla kontrollib kinnipeetavatele sisseostude tegemise võimaluse tagamist kooskõlas
VangS § 48 lg-s 1 sätestatud juurdehindluse piiranguga. Selleks on Tallinna Vanglal õigus välja
nõuda ja vastustajal kohustus esitada kauba soetamisega seotud dokumente, millest nähtub kauba
soetamise hind, kvaliteedinõuetele vastavus ja muud andmed kauba kohta. Eeltoodust tulenevalt
on põhjendamatu kaebusest nähtuv kahtlus, et kaebajale ei ole tagatud vanglas müüdava kauba
hindade kooskõla VangS § 48 lg-ga 1 ning väide, et seda on võimalik kontrollida üksnes vastustaja
tarneallikate ja sisseostuhindade avaldamise läbi.
10. Vastustaja on 01.11.2014 käskkirjaga nr 1411-1 tunnistanud AvTS § 35 lg 1 p 9 ja 17 alusel
asutusesiseseks kasutamiseks mõeldud teabeks muu hulgas sisseostetud kaupade tarneallikad ning
vastustaja ja tema koostööpartnerite vahel sõlmitud lepingud ning nende sisu, kuivõrd need
sisaldavad ärisaladust ning turvameetmete kirjeldust. AvTS § 23 lg 1 p 1 kohaselt keeldub
teabevaldaja teabenõude täitmisest, kui taotletava teabe suhtes kehtivad juurdepääsupiirangud ja
teabenõudjal ei ole taotletavale teabele juurdepääsuõigust. Vastustaja lähtus teabe asutusesiseseks
kasutamiseks tunnistamisel järgnevatest kaalutlustest.
Teave vastustaja ning tema koostööpartnerite vaheliste lepingute sisu, sh tarneallikate kohta,
kvalifitseerub ärisaladuseks KonkS § 63 tähenduses, kuivõrd on teave, mis seondub vastustaja ja
tema koostööpartnerite äritegevusega, mille avaldamine teistele isikutele võib kahjustada
vastustaja ja tema koostööpartnerite huve, näiteks võtta neilt konkurentsieelise, kahjustada nende
turupositsiooni, nende suhteid oma koostööpartneritega ning nende muid majanduslikke ja
mittemajanduslikke huve. Nimelt on vastustaja tarneallikad üheks põhjuseks, miks vastustajal on
võimalik müüa kaupa sedavõrd soodsate hindadega, et võita vastav riigihange ning saavutada
lepingu sõlmimine. Vastustaja tarneallikate avalikustamine võtaks vastustajalt kõnealuse
konkurentsieelise, mis kahjustaks tulevikus tõenäoliselt vastustaja majanduslikke huve ja
turupositsiooni. Oluline on seegi, et vastustajale kaupa tarnivad isikud ei pruugi oma teistele
koostööpartneritele tarnida kaupa samadel tingimustel nagu vastustajale, muu hulgas sama
hinnaga. Vastustaja tarneallikate avalikustamise läbi võib vastav asjaolu vastustaja
koostööpartnerite koostööpartneritele teatavaks saada, mis omakorda võib kahjustada vastustaja
koostööpartnerite suhteid oma koostööpartneritega ning potentsiaalselt ka vastustaja
koostööpartnerite majanduslikke huve ja turupositsiooni.
Teiseks ei saa välistada, et kui vastustaja avaldaks kinnipeetavatele, millistest tarneallikatest
vastustaja kaupa soetab, püüavad kinnipeetavate vabaduses viibivad sõbrad, tuttavad või
pereliikmed vastustaja tarneallikate juures vastustaja tarbeks komplekteeritud kauba vahele peita
vanglas keelatud aineid ja esemeid. Ladudes on vastustaja tarbeks komplekteeritud kaupa lihtne
tuvastada, kuna see kannab silti vastustaja ärinimega. Kuna Tallinna Vangla territooriumil laevad
kaupa sõidukite pealt maha kinnipeetavad, on võimalik, et kinnipeetavad saaksidki keelatud ained
ja esemed seeläbi oma käsutusse. Sellise olukorra realiseerumine võib vastustaja jaoks päädida
süüdimõistmisega karistusseadustiku § 325 lg 1 järgi. Lisaks eeltoodule sisaldavad vastustaja ja
tema koostööpartnerite vahelised lepingud informatsiooni turvameetmete kirjelduse kohta, mis
võib samuti luua võimaluse vastava teabe ärakasutamiseks keelatud ainete ja esemete
kinnipeetavateni toimetamise eesmärgil.
Asjaolu, et kaebaja on kaebuses põhjalikult käsitlenud seda, kuidas tal oleks soovi korral võimalik
saada teada kauba ladustamise ning sõidukitele laadimise kohad, kinnitab vastustaja muret, et
tarneallikate avaldamine kinnipeetavatele võib päädida selle teabe kuritarvitamisega. Kui kaebaja
soovib kontrollida, kas vastustaja tegevus on kooskõlas VangS § 48 lg-ga 1, piisab kaupade
müügihindade ja sisseostuhindade võrdlemisest, mis on kaebajale teatavaks tehtud.


                                                                                                 3
IV KOHTU PÕHJENDUSED

11. Kaebaja on esitanud kohustamisnõude, et saada vastustajalt teavet tema tarneallikate kohta.
Kui õigusvastaselt on jäetud sooritamata toiming, võib kohus riigivastutuse seaduse § 6 lg 5 alusel
teha avaliku võimu kandjale nõude rahuldamise korral ettekirjutuse haldusakti andmiseks või
toimingu sooritamiseks ilma asjaolude täiendava kaalumiseta vaid juhul, kui juhtumi asjaolude
tõttu ei saa avaliku võimu kandja toimingu sooritamisest asja uuel otsustamisel ühelgi tingimusel
keelduda. Vastustaja jättis teabenõude täitmata AvTS § 23 lg 1 p 1 alusel. Kuna vastustaja pole
esitanud ühtegi väidet, mis viitaks võimalusele jätta teabenõue rahuldamata muul alusel, saab
kohus kaebuse rahuldamise korral teha vastustajale ettekirjutuse teabenõude täitmiseks.
12. Kohus leiab, et kaebuse rahuldamiseks puudub alus.
13. Vaidlust ei ole selles, et CargoExpert OÜ on teabevaldaja AvTS tähenduses. Kuna kohustus
tagada kinnipeetavatele võimalus sisseostude tegemiseks on avalik-õiguslik, on sellega seotud
teave samuti avalik teave.
14. AvTS § 23 lg 1 p 1 alusel keeldub teabevaldaja teabenõude täitmisest, kui taotletava teabe
suhtes kehtivad juurdepääsupiirangud ja teabenõudjal ei ole taotletavale teabele
juurdepääsuõigust. CargoExpert OÜ on 01.11.2014 käskkirjaga nr 1411-1 tunnistanud
asutusesiseseks kasutamiseks mõeldud teabeks sisseostetud kaupade tarneallikad AvTS § 35 lg 1
p 9 alusel, CargoExpert OÜ ja CargoExpert OÜ koostööpartnerite vahel sõlmitud lepingud
AvTS § 35 lg 1 p 17 alusel ning CargoExpert OÜ ja CargoExpert OÜ koostööpartnerite vahelised
lepingud, lepingutes sisalduva info, hinnad ja tarneallikad KonkS § 63 lg 1 p 17 alusel. Kuna
sellist sätet nagu KonkS § 63 lg 1 p 17 pole olemas, on ilmselgelt mõeldud KonkS § 63 lg-t 1 ja
AvTS § 35 lg 1 punkti 17, mis on omavahel sisu poolest seotud. AvTS § 35 lg 1 p 9 kohaselt on
teabevaldaja kohustatud tunnistama asutusesiseseks kasutamiseks mõeldud teabeks teabe
turvasüsteemide, turvaorganisatsiooni või turvameetmete kirjelduse kohta ja AvTS § 35 lg 1 p 17
kohaselt teabe, mille avalikustamine võib kahjustada ärisaladust. KonkS § 63 lg 1 kohaselt
loetakse ärisaladuseks niisugune teave ettevõtja äritegevuse kohta, mille avaldamine teistele
isikutele võib selle ettevõtja huve kahjustada, muuhulgas teave tarneallikate kohta.
15. Kaebaja on väitnud esiteks seda, et vastustaja ei peaks tuginema ärisaladuse kaitsele, kuna
tegutseb monopoolses seisundis. Tallinna Vangla territooriumil on vastustaja tõepoolest ainuke
kaupluseteenuse osutaja, kuid vastustaja majandustegevus toimub ka väljaspool Tallinna Vanglat,
kus toimivad tavapärased konkurentsireeglid. Seega võib tarneallikate avaldamine kahjustada
vastustaja ärisaladust. Teiseks on kaebaja väitnud, et tarneallikate avaldamine ei kujuta endast
turvariski, sest temal isiklikult puudub huvi selle vastu, kus vastustaja kaupa peale laadib. Samas
ei ole välistatud teiste kinnipeetavate huvi, kelleni nõutud teave avalikustamise korral suure
tõenäosusega jõuaks, mistõttu on teabe kuritarvitamise oht olemas. Vastustaja jaoks seisneb
turvarisk selles, et vanglasse saadetava kauba hulka üritatakse peita keelatud esemeid, kui need
veel laos on. Isegi, kui kauba hulka peidetud keelatud esemed leitaks läbiotsimise käigus igal juhul
üles, on tegemist täiendava turvariskiga ning vastustaja huvides ei ole Tallinna Vanglale kui
lepingupartnerile täiendavaid turvariske tekitada.
16. Sõltumata sellest, et AvTS ei näe ette teabenõude põhjendamise kohustust, peab kohus
vajalikuks lisada, et teave vastustaja tarneallikate kohta ei ole kaebaja eesmärki arvestades vajalik.
Kaebaja on rõhutanud, et tema eesmärk on kontrollida, kas vastustaja rikub VangS § 48 lg 1
kolmandas lauses sätestatud juurdehindluse piirangut. Selle kontrollimiseks piisab kaupade
sisseostuhindade võrdlemisest müügihindadega. Sisseostuhinnad on kaebajale juba avaldatud
ning puudub alus arvata, et need ei ole usaldusväärsed. Ka kohtupraktikas on peetud teavet
kaupade müügi- ja sisseostuhindade kohta piisavaks, et tagada kaebajatele võimalus kontrollida
juurdehindluspiirangu järgimist (nt haldusasjades nr 3-09-2809 ja 3-12-1906 esitatud nõuded).


                                                                                                    4
17. Tähtsust ei oma asjaolu, et Tartu Vangla avaldas kaebajale, millistest ettevõtetest soetatakse
kaupa edasimüümiseks kinnipeetavatele. Esiteks ei ole Tartu Vangla seda teavet ilmselgelt
asutusesiseseks kasutamiseks tunnistanud, kuna vastasel juhul poleks kaebaja teabenõuet täidetud.
Teiseks on Tartu Vanglas jaemüügiteenuse osutamine teisiti korraldatud. Tartu Vanglas ei osuta
kaupluse teenust eraõiguslik juriidiline isik kontsessioonilepingu alusel. Kauplust juhib vangla
ise, mistõttu ei saa tõusetuda näiteks ärisaladuse kahjustamise küsimus. Kui Tartu Vangla ei pea
teabe avaldamist turvariskiks, ei ole see teiste vanglate ega kaupluseteenuse osutajate jaoks siduv.
18. Kuna taotletava teabe suhtes kehtivad juurdepääsupiirangud ning kaebajal ei ole taotletavale
teabele juurdepääsuõigust, ei saa kohus kohustada vastustajat teabenõuet täitma. Seega jääb
kaebus rahuldamata.
19. HKMS § 108 lg 1 kohaselt kannab menetluskulud pool, kelle kahjuks otsus tehti. Kohtuotsus
on tehtud kaebuse esitaja kahjuks. Vastustaja ei ole taotlenud menetluskulu väljamõistmist
kaebuse esitajalt. Seega menetluskulude jaotamise küsimust ei tõusetu ning võimalikud
menetluskulud jäävad kummagi poole enda kanda.
20. Kaebaja palub endale tagastada Tartu Vangla 09.07.2015 kirja nr 2-3/2787-2.
Halduskohtumenetluses saab kohaldada tsiviilkohtumenetluse seadustiku (TsMS) §-des 251-305
tõendite kohta sätestatut (halduskohtumenetluse seadustiku § 56 lg 2 esimene lause).
Tsiviilkohtumenetluse seadustiku § 273 lg 2 kohaselt kui menetlusosaline esitab algdokumendi
koos ärakirjaga, võib kohus algdokumendi tagastada ja jätta toimikusse kohtuniku kinnitatud
ärakirja. Kaebaja ei ole Tartu Vangla 09.07.2015 kirja nr 2-3/2787-2 ärakirja kohtule esitanud,
kuid kuna tegemist on kinnipidamisasutuses viibiva isikuga, kes on oma majandusliku seisundi
tõttu menetlusabi saanud, teeb kohus algdokumendist ise ärakirja, mis jääb toimikusse.


/allkirjastatud digitaalselt/

Lea Kuuse
kohtunik




                                                                                                  5

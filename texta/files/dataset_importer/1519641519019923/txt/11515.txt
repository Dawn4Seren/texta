                         KOHTUMÄÄRUS
 Kohus                            Viru Maakohus

 Määruse aeg ja koht              29. juuni 2016, Rakvere kohtumajas, kirjalikus menetluses

 Kohtuasja number                 1-11-3881

 Kohtunik                         Kristel Vedro

 Kohtuistungi sekretär            Raili Raja

 Prokurör                         Ain Tali

 Kohtuasi                         Viru Vangla materjalid Igor Melnikovi vangistusest
                                  tingimisi enne tähtaega vabastamiseks

                                  IGOR MELNIKOV, i.k. 37308112225, kannab karistust
 Süüdimõistetu
                                  Viru Vanglas, elukoht vabanemisel: xxxx
                                  Karistuse kandmise algus 03.02.2003 ja lõpp 27.11.2019.

 Kohtumääruse õiguslik alus       KarS § 76; KrMS § 426, § 383, § 384 ja § 387.

 RESOLUTSIOON
Jätta Igor Melnikov vangistusest tingimisi enne tähtaega vabastamata.

Edasikaebamise kord

Kohtumäärusele on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.

Kohtumääruse väljatrükk saata Viru Vanglale, Igor Melnikovile ja prokurörile.

Asjaolud

Viru Vangla esitas 02.05.2016 Viru Maakohtule materjalid kinnipeetava Igor Melnikovi
vangistusest tingimisi enne tähtaega vabastamiseks. Kinnipeetav on avaldanud, et ta soovib asja
läbi vaatamist kirjalikus menetluses.

Igor Melnikov on süüdi tunnistatud Ida-Viru Maakohtu 03.02.2003 otsusega KrK § 101 p 1, §
141 lg 2 p 3,41 järgi ja karistuseks mõistis kohus 18 aastat 4 kuud vangistust. Kohus arvas
eelvangistuses viibitud aja karistusaja hulka ning mõistis ärakandmisele karistuse 17 aastat 3

                                               1
kuud 24 päeva vangistust. Karistuse kandmise alguseks luges kohus 03.02.2003. Viru
Maakohtu 19.01.2015 määrusega vabastati Igor Melnikov talle 18.12.2000 Ida-Viru Maakohtu
otsusega KrK § 139 lg 2 p 1,2,3 järgi mõistetud 6 kuu pikkusest vangistusest. Uueks lõplikuks
liitkaristuseks mõistis kohus 16 aastat 9 kuud 24 päeva vangistust.

Viru Vangla ei toeta kinnipeetava ennetähtaegset vabastamist.

Prokuratuuri seisukoht

Prokuratuur on esitanud kohtule kirjalikult oma seisukoha, mille kohaselt ta kinnipeetava
ennetähtaegset vabastamist ei toeta. Prokurör märgib oma seisukohas, et Igor Melnikov on
süüdi mõisetud raskendavatel asjaoludel tapmise ja röövimise eest. Tema varasem elukäik
ning toimepandud kuritegude arvukus ja iseloom (mh vägivaldsus) viitavad tema
ohtlikkusele. Tegemist on kuuel korral kriminaalkorras karistatud isikuga. Kuriteo tagajärjel
suri inimene. Olukorras, kus kinnipeetav ei ole aru saanud oma kuritegude tõsidusest ja
sellega kaasnevatest tagajärgedest ning ei ole üles näidanud tõsist tahet seaduskuulekaks
eluks, tema vabastamise korral oleks ühiskonna heaolu ohustatud.

Igor Melnikovil puuduvad kehtivad distsiplinaarkaristused. Senises kohtupraktikas on peetud
ennetähtaegse vabastamise oluliseks eelduseks distsiplinaarrikkumiste puudumist. Sellest aga
ei saa järeldada, et õigusrikkumiste puudumine iseenesest omab märgilist tähendust
isikuomaduste üle otsustamisel, sest õiguskuulekas käitumine peaks olema normiks ka
kinnipidamisasutuses.

Kinnipeetaval on karistust kanda veel üle 3 aasta 5 kuu. Kuna karistuse lõppaeg on alles
27.11.2019, siis on tal piisavalt aega aktiivselt tegeleda enda ennetähtaegse vabastamise
küsimustega.
Süüdlase ennetähtaegse tingimisi vabastamise küsimuse lahendamisel peab arvestama ka
õiguskorra kaitsmise huvidega. Tulenevalt toimepandud kuritegude tehioludest ei saa
aktsepteerida karistuspoliitiliselt sellise isiku kergekäelist ennetähtaegset vabastamist. Teiste
inimeste turvalisuse tagamiseks – nende elu, tervise, isikupuutumatuse ja vara kaitseks on
põhjendatud jätta käesoleval juhul süüdemõistetu vangistusest tingimisi ennetähtaegselt
vabastamata.

Kohtumääruse põhjendused

Kohus, tutvunud asja materjalide ning prokuröri seisukohaga leidis, et taotlus            ei ole
põhjendatud ega kuulu rahuldamisele.

Vastavalt KarS § 76 lg 4 tingimisi enne tähtaega vangistusest vabastamise otsustamisel arvestab
kohus kuriteo toimepanemise asjaolusid, süüdlase isikut, varasemat elukäiku ning käitumist
karistuse kandmise ajal, samuti tema elutingimusi ja neid tagajärgi, mida võib süüdlasele kaasa
tuua tingimisi enne tähtaega karistusest vabastamine.

Igor Melnikov on kriminaalkorras karistatud kuuel korral ja vanglas viibib neljandat korda.
Varasemalt on isikut karistatud varguste eest. Käesolevat karistust kannab röövmõrva
toimepanemise eest. Kuritegu on toime pandud rahalise kasu saamise eesmärgil ja
soodusteguriks on alkoholi tarvitamine.



                                               2
Kriminaalhooldusametniku arvamusest nähtub, et vabanemisjärgselt asuks kinnipeetav elama
ema juurde emale kuuluvasse korterisse, seega on isikul olemas kindel elukoht, mis on
kinnipeetava ennetähtaegse vabastamise vältimatuks eelduseks.

Positiivseks loeb kohus ka asjaolu, et kinnipeetav on vangistuses läbinud sotsiaalprogrammid
„Eluviisitreening“, „Igapäevane valik“, „Viha juhtimine“ ja „Agressiivsuse asendamise
treening“, osalenud tööhõives, suitsetamisest loobujate nõustamisel, lõpetanud elektriku
kursused, riigikeele A1 taseme õppe ning omandanud aku- ning autotõstukijuhi ja keevitaja
eriala. Seega on kinnipeetav vangistuses viibitud aega kasutanud otstarbekalt.

Vähetähtis pole ka asjaolu, et vabaduses on kinnipeetavat ootamas ema ja õde. Suhted
lähedastega on head ja toetavad. Ema on valmis poega vabanemise korral moraalselt toetama.

Igor Melnikovi käitumine vanglas on olnud seaduskuulekas: kehtivad distsiplinaarkaristused
puuduvad. Vastavalt Riigikohtu kriminaalkolleegiumi 02.11.2006 määrusele kohtuasjas nr
3-1-1-91-06 on vangistusest ennetähtaegse vabastamise oluliseks tingimuseks vangistatu
õiguspärane käitumine. Käesoleval juhul on see tingimus täidetud. Kohus leiab aga, et
eelnimetatu on küll oluliseks, kuid mitte otsustavaks tingimuseks kinnipeetava isikuomaduste
üle otsustamisel.

Kinnipeetaval puudub vabanedes töökoht. Isikul on vähene ka ametlikult töötamise harjumus
ja kogemus, seega on tema konkurentsivõime tööturul problemaatiline ja seda olukorras, kus
kinnipeetav on majandusliku kasu saamise eesmärgil toime pannud vargusi, mis omakorda
viitab tema majandusliku toimetulekuoskuse puudulikkusele. Kinnipeetava ema sõnul ei ole
tal võimalik poega materiaalselt aidata, kuna ta on pensionär. Kohtu hinnangul ei ole
kinnipeetava ennetähtaegne vabastamine töökoha puudmisel põhjendatud, kuna tegevusetus
võib Igor Melnikovi puhul olla uue kuriteo toimepanemise riskifaktoriks.

Vangla iseloomustuse kohaselt võib kinnipeetav               kriitilises situatsioonis kaotada
enesevalitsemise (on rünnanud kaaskinnipeetavat) ja alkoholijoobes olles võib kasutada
vägivalda. Ei mõtle oma tegude tagajärgedele. Korduvkaristatus viitab tema hoolimatule
suhtumisele kehtivasse õiguskorda ning riskivale elustiilile. Kinnipeetaval oli enne vangistust
probleeme ka alkoholi tarvitamisega, mis võib vabanemisel olla uue kuriteo toimepanemise
riskifaktoriks.

Vangla hinnangul on kinnipeetav kõrgohtlik ja ohustatud on kõik ühiskonna liikmed. Oht kõige
tõenäolisem, kui isikul on rahalised probleemid, kui isik tarvitab alkoholi, on tegevuseta ja kui
suhtleb kuritegeliku mõtteviisiga isikutega. Uue korduva kuriteo toimepanemise tõenäosus
kahe aasta jooksul on 30 %, uue vägivaldse kuriteo toimepanemise tõenäosus 2 aasta jooksul
on 32 %. Lisaks märgib kohus, et Igor Melnikov on varasemalt olnud kriminaalhooldusel, kuid
pani katseajal toime uue kuriteo.

Eeltoodu alusel asub kohus seisukohale, et Igor Melnikovi puhul on tegemist kõrge
käitumiskontrollist kõrvalehoidumise riskiga, mistõttu ei ole kriminaalhoolduse ajal
võimalik tema ohtlikkust ühiskonnas alandada. Korduvkaristatus isiku- ja varavastaste
kuritegude toimepanemise eest näitab kohtu hinnangul kinnipeetava suhtumist teistesse
ühiskonna liikmetesse ning nende turvatundesse.

Kohus on seisukohal, et toimepandud kuriteo raskus ja asjaolud on käesoleval juhul kahtlemata
kaalukamad kui süüdimõistetu võimalused vabaduses. Igor Melnikovi vabanemisjärgse

                                               3
elukoha olemasolu, toetav sotsiaalvõrgustik ning õiguskuulekas käitumine senise vangistuse
jooksul ei ole piisav, õigustamaks isiku käesoleval ajal vangistusest ennetähtaegset vabastamist
elektroonilise järelevalve alla.

Kohus on seisukohal, et isikut, kes kannab karistust raskeima isikuvastase kuriteo
(raskendavatel asjaoludel tahtliku tapmise) toimepanemise eest, pole põhjendatud vangistusest
tingimisi enne tähtaega vabastada. Mõrvale õigustust ei ole ning tulenevalt teo tagajärgede
pöördumatusest on kohtul õigus jätta süüdlane vabastamata ka vaid kuriteo raskuse motiivil.
Ka ei ole kohtu hinnangul karistuse eesmärk (hoida ära uute kuritegude toimepanemine) Igor
Melnikovi puhul saavutatud ning seetõttu on teiste inimeste turvalisuse tagamiseks – nende elu
ja vara kaitseks – põhjendatud jätta kinnipeetav vangistusest tingimisi ennetähtaega
vabastamata.

Kohus märgib täiendavalt, et isik, kes pani toime kuriteo, peab arvestama asjaoluga, et tal tuleb
ära kanda kogu temale mõistetud karistus ning riik ei loo tingimisi ennetähtaegselt vangistusest
vabastamise korra kehtestamisega isikutele õiguspositsioone, millele need hiljem võiksid
toetuda. Süüdimõistmisel ei ole ennetähtaega vabastamine isikule garanteeritud.


/allkirjastatud digitaalselt/

Kristel Vedro
Kohtunik




                                               4

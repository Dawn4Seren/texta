                         KOHTUMÄÄRUS
 Kohus                                Tartu Ringkonnakohus
 Määruse tegemise aeg ja koht         19. veebruar 2016, Tartu (kirjalik menetlus)
 Kriminaalasja number                 1-13-4845
 Kohtukoosseis                        Tiit Lõhmus, Maarika Kuusk, Aarne Sarjas
 Vaidlustatud kohtulahend             Tartu Maakohtu (Tartu kohtumaja) 11. septembri 2013 otsus
 Kaebuse esitaja ja kaebuse liik      süüdimõistetu Revo Lillemetsa seaduslik esindaja ja
                                      tsiviilkostja Marget Kondi (Kont; isikukood 47506212751)
                                      kaitsja vandeadvokaat Rene Varul, apellatsioon

RESOLUTSIOON
Jätta Marget Kondi kaitsja vandeadvokaat Rene Varuli apellatsioon Tartu Maakohtu
11. septembri 2013 otsuse peale läbi vaatamata ja tagastada selle esitajale.

Edasikaebamise kord
Määruse peale võib KrMS § 384 lg 2 alusel advokaadi vahendusel Tartu Ringkonnakohtu kaudu
esitada määruskaebuse Riigikohtule 15 päeva jooksul alates päevast, mil isik sai vaidlustatavast
kohtumäärusest teada või pidi teada saama.

Asjaolud ja menetluse käik
1. Tartu Maakohtu 11.09.2013 otsusega lühimenetluses tunnistati Revo Lillemets süüdi KarS
§ 199 lg 2 p-de 4, 7, 8 järgi ja mõisteti karistuseks 6 kuud vangistust.
KrMS § 238 lg 2 alusel vähendati mõistetud karistust 1/3 võrra ja karistati R. Lillemetsa
vangistusega 4 kuud.
KarS § 65 lg 1 ja KarS § 64 lg 1 alusel suurendati R. Lillemetsale mõistetavat karistust Tartu
Maakohtu 19.04.2013 kohtuotsusega kriminaalasjas 1-13-740 mõistetud karistuse – 5 kuu
vangistuse – võrra ning R. Lillemetsa karistati liitkaristusega 9 kuud vangistust.
Liitkaristuse osa – 4 kuu pikkust vangistust – KarS § 74 lg-te 1, 3 alusel ei pööratud
R. Lillemetsa suhtes täitmisele, kui R. Lillemets 18 kuu pikkuse katseaja jooksul, alates
kohtuotsuse kuulutamisest, ei pane toime uut kuritegu ja täidab KarS § 75 lg-s 1 sätestatud
kontrollnõudeid ning kohustusi tulenevalt KarS § 75 lg 2 p-dest 2, 4.
Mõistetud liitkaristusest – 5 kuu pikkusest vangistusest – jäi R. Lillemets vabastatuks Tartu
Maakohtu Tartu kohtumaja 19.04.2013 otsusega mõistetud tingimustel.
1.1. Maakohtu otsusega mõisteti VÕS § 1043, § 1045 lg 1 p 5 alusel välja S.K. lt ja
R. Lillemetsalt kui ühiselt kahju tekitanutelt kannatanule J.A. le 7365 eurot kahju hüvituseks.
VÕS § 1053 lg 2 alusel vastutab S.K. poolt tekitatud kahju eest tema seaduslik esindaja K.L.
ja R. Lillemetsa poolt tekitatud kahju eest ka tema seaduslik esindaja Marget Kont.

Apellatsioon
2. Tartu Maakohtu 11.09.2013 otsuse peale esitas apellatsiooni M. Kondi kaitsja R. Varul, kes
taotleb maakohtu otsuse tühistamist osas, millega on M. Kont pandud tsiviilhageja J.A. eest
vastutama VÕS § 1053 lg 2 järgi ja saata asi tsiviilhagi osas uueks arutamiseks tagasi Tartu
Maakohtule.
2.1. Apellatsiooni kohaselt ei ole apellanti sisuliselt menetlusse kaasatud ja temale ei ole
saadetud kohtuotsust. Kohtuotsusega tutvus apellant alles kohtutäituri vahendusel 2016
jaanuari lõpus, kes edastas talle täitemenetluse algatamise teatise koos väljavõttega maakohtu
lahendist.
2.2. Apellant väidab, et tal ei võimaldatud maakohtus tõendada, et ta on teinud mõistlikult
oodatava, et hoida poja poolt ära kahju tekitamist. M. Kont oli protsessi ajal töövõimetuna
hospitaliseeritud ja maakohus oleks pidanud sellega arvestama. M. Kont on kasvatanud poeg
R. Lillemetsa üksinda ja selleks mõistlikult oodatava hoolega.
2.3. Apellant soovib, et ringkonnakohus saadaks tsiviilhagi rahuldamise osas apellandi suhtes
kriminaalasja uueks arutamiseks maakohtusse, kus apellant saaks anda ütlusi ja esitada muid
tõendeid VÕS § 1053 lg 2 täitmise kohta. Samuti ei ole apellant andnud nõusolekut asjas
lühimenetluse kohaldamiseks.

Ringkonnakohtu poolt tuvastatud asjaolud ja järeldused
3. Ringkonnakohus leiab, et M. Kondi kaitsja apellatsioon tuleb KrMS § 326 lg 3 alusel jätta
läbi vaatamata ja tagastab selle apellandile, kuna apellatsioon on esitatud ilmselgelt
menetlustähtaegu rikkudes.
KrMS § 319 lg 2 kohaselt esitatakse apellatsioon ringkonnakohtule kirjalikult 15 päeva jooksul
alates otsuse avalikult teatavaks tegemisest.
KrMS § 325 lg 1 p 1 kohaselt kriminaalasja kohtulikku arutamist ette valmistades kohus
kontrollib muuhulgas KrMS §-s 319 märgitud apellatsioonitähtajast kinnipidamist.
KrMS § 326 lg 2 p 1 kohaselt koostab kohtunik apellatsiooni läbi vaatamata jätmise määruse ja
tagastab apellatsiooni apellandile, kui apellatsioon on esitatud pärast KarS §-s 319 sätestatud
apellatsioonitähtaja möödumist ja tähtaja ennistamise taotlust ei ole esitatud või kui kohus on
jätnud tähtaja ennistamata.
4. Käesolevas asjas rõhutab ringkonnakohus järgmist. Tartu Maakohtu 11.09.2013 otsusele oli
juba esitatud apellatsioon R. Lillemetsa kaitsja R. Levini poolt ning Tartu Ringkonnakohtu
01.11.2013 otsusega jäeti maakohtu otsus muutmata ja apellatsioon rahuldamata. Kriminaalasja
materjalidest nähtuvalt oli tollane kaitsja juba siis apellatsioonitähtaega järgivalt apellatsioonis
vaidlustanud maakohtu otsuse osas, millega kohus mõistis R. Lillemetsalt ja S.K. lt J.A. i kasuks
välja 7365 eurot.
Tartu Ringkonnakohtu 01.11.2013 otsusele esitas kaitsja R. Levin omakorda kassatsiooni,
mille aga Riigikohus jättis oma 05.02.2014 määrusega menetlusse võtmata. Seega on
käesolevas kriminaalasjas seadusjõustunud kohtulahend ning Tartu Maakohtu 11.09.2013
otsuse veelkordne vaidlustamine apellatsioonimenetluses pole võimalik.
5. Vaatamata asjaolule, et ringkonnakohus jätab apellatsiooni läbi vaatamata ja apellatsioonis
väljatoodud sisulised asjaolud ei anna kindlasti alust kriminaalasja maakohtule uueks
arutamiseks saatmiseks, märgib ringkonnakohus siiski järgmist.
6. Ringkonnakohus ei nõustu, et M. Konti ei ole sisuliselt kriminaalasja menetlusse kaasatud.
Süüdistatava seaduslik esindaja on olnud menetlusse kaasatud. Ta on PPA Lõuna prefektuuri
05.03.2013 määrusega tunnistatud R. Lillemetsa toimepandud tegude osas tsiviilkostjaks (köide
1, lk 67-68). Seejuures on M. Kont sellele isiklikult alla kirjutanud ning talle on selgitatud
tsiviilkostja õigusi ja kohustusi. Samuti on tsiviilkostjale kättetoimetatud kohtukutse
kriminaalasja istungile (köide 2, lk 16).
R. Lillemetsalt mõisteti tsiviilhagi J.A. kasuks välja solidaarselt S.K. ga. VÕS § 1053 lg 2
alusel määrati vastutama ka süüdistatavate seaduslikud esindajad, mis on kohtuotsuses selgelt
ära näidatud. Seega ei ole asjakohane väide, et pole ära näidatud, mis ulatuses ja summas
seaduslik esindaja vastutab.
Tegemist on solidaarnõudega. VÕS § 65 lg 2 kohaselt tekib solidaarkohustus, kui mitu isikut
peavad täitma sama sisuga kohustuse, mille täitmist võib võlausaldaja nõuda vaid ühe korra,
samuti muul seaduses sätestatud juhul või tehingu alusel. Ehk kuna M. Kont on tsiviilkostja,
siis on J.A. l õigus nõuda nõude täitmisele pööramist kõigi tsiviilkostjate osas.
Kuna VÕS § 1053 lg 2 kohaselt vanemad või eestkostja vastutavad, sõltumata oma süüst, ka
14–18-aastase isiku poolt teisele isikule tekitatud kahju eest, kui nad ei tõenda, et nad on teinud
kõik, mida saab mõistlikult oodata, et ära hoida kahju tekitamist, siis VÕS § 69 lg 2 kohaselt
solidaarkohustuse täitnud võlgnikule läheb üle võlausaldaja nõue teiste võlgnike vastu
(solidaarvõlgniku tagasinõue), välja arvatud talle endale langevas osas. Asjaolu, et seaduslik
esindaja oli haige ja viibis istungi ajal ravil, ei anna alust veel eeldada, et ta on teinud kõik,
mida mõistlikult saab oodata, et ära hoida kahju tekitamist.
7. Apellatsioonis taotletakse kriminaalasja maakohtule tagasisaatmist väljamõistetud tsiviilhagi
osas. KrMS § 341 lg-d 2 ja 3 sätestavad alused kriminaalasja tagasisaatmiseks uue otsuse
tegemiseks või asja arutamiseks maakohtule samas kohtukoosseisus. Eelviidatud säte eeldab
kriminaalmenetluse olulist rikkumist KrMS § 339 lg 1 p-de 6-8, 11-12 või lg 2 alusel.
Kohtukolleegium ei tuvastanud eelmenetluses käesolevas kriminaalasjas sellist
kriminaalmenetlusõiguse olulist rikkumist.
8. Kriminaalasja maakohtule tagasisaatmist ei tingi ka asjaolu, et väidetavalt ei ole M. Kont
andnud nõusolekut lühimenetluse kohaldamiseks. KrMS § 234 kohaselt on vajalik
vastavasisuline taotlus ning et kahtlustatav või süüdistatav, kaitsja ja prokuratuur peavad
nõustuma lühimenetluse kohaldamise võimalikkusega. Käesolevas asjas on esitanud
lühimenetluse taotluse R. Lillemets koos oma kaitsjaga, kes kinnitab, et on nõus lühimenetluse
kohaldamisega. Kuna kaitsja oli süüdimõistetu esindaja, siis puudus vajadus täiendavalt küsida
nõusolekult seaduslikult esindajalt.
9. Eeltoodu alusel ning juhindudes KrMS § 326 lg-st 3 jätab ringkonnakohus M. Kondi kaitsja
apellatsiooni läbi vaatamata ja tagastab selle esitajale.
.
         /allkiri/                      /allkiri/                      /allkiri/

       Tiit Lõhmus                    Maarika Kuusk                  Aarne Sarjas

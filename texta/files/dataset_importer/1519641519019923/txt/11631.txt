                         KOHTUMÄÄRUS

Kohus                                         Tartu Halduskohus

Kohtunik                                      Raili Randlane

Määruse tegemise aeg ja koht                  28. juuni 2016, Jõhvi

Kohtuasja number                              3-16-773

Kohtuasi                                      A.L.i kaebus

Menetlustoiming                               Kaebuse tagastamine



RESOLUTSIOON
1. Tagastada A.L.i kaebus.
2. Saata määrus vene keelde tõlgituna kaebajale teadmiseks.

EDASIKAEBAMISE KORD

Määrust saab vaidlustada Tartu Ringkonnakohtus. Määruskaebuse võib esitada Tartu Halduskohtu
Jõhvi kohtumaja kaudu 15 päeva jooksul määruse ärakirja kättesaamisest arvates.


ASJAOLUD, MENETLUSOSALISTE SEISUKOHAD JA TAOTLUSED

1. 07.04.2016 on kinnipeetav A.L. (edaspidi kaebaja) koostanud kaebuse, milles teatas, et
kriminaalasjas nr 1-16-627 tagastati talle vale asitõend, kuna dressipluusi Adidas asemel saadeti
Nike dressipluus.
06.06.2016 kohtumääruses leidis kohus, et kaebus ei vasta nõuetele, loetles selle puudused ning
andis kaebajale 15 päeva aega nende kõrvaldamiseks. Tema on määruse 08.06.2016 kätte saanud,
kuid pole kuni käesoleva ajani kohtule midagi edastanud.

KOHTU PÕHJENDUSED

2. HKMS § 120 lg 1 p 3, 8 ja lg 3 kohaselt peab kohus kaebuse saamisel kontrollima, kas see vastab
nõuetele ja sisaldab selle eesmärgi saavutamiseks sobivaid ja vajalikke nõudeid ja taotlusi, tegema
kõrvaldatavate puuduste ilmnemisel määruse kaebuse käiguta jätmiseks ning andma tähtaja nende
kõrvaldamiseks. HKMS § 121 lg 1 p 2 kohaselt peab kohus kaebuse määrusega tagastama, kui see
ei vasta nõuetele, kaebaja pole kohtu määratud tähtaja jooksul puudusi kõrvaldanud ja need
takistavad asja läbivaatamist.
3. HKMS § 38 lg 1 p 5, 6, 7 ja 8 kohustavad kaebusesse märkima vaidlusaluse haldusakti või
toimingu sisu, kaebuse faktilise põhjenduse, kaebaja poolt väidetud asjaolusid kinnitavad tõendid
ning kaebuse nõude vastavalt sama seadustiku §-le 37.
Kaebusest ei selgu, kelle vastu ja millist konkreetset nõuet soovib kaebaja esitada. Selle väidetest
nähtuvalt pole ta rahul sellega, et kriminaalasjas nr 1-16-627 tehtud kohtuotsusega tagastamisele
kuuluva dressipluusi Adidas, milline oli hoiule antud PPA Põhja prefektuuri asitõendite hoidlasse,
aadressiga Rahumäe tee 6/1, asemel saadeti talle hoopis dressipluus Nike. Niisuguste asjaolude
puhul on tal võimalik oma õigusi tõhusalt kaitsta vaid kohustamisnõude esitamisega Politsei- ja
Piirivalveameti vastu. HKMS § 46 lg 2 kohaselt saab niisuguse nõude esitada 30 päeva jooksul
arvates haldusakti andmisest või toimingu tegemisest keeldumise teatavakstegemisest. Kohtu
järelepärimise peale nimetatud ametist 30.05.2016 saadud vastusest nr 1.11-11/353-3 nähtub aga, et
kaebaja pole seoses vale asitõendi tagastamisega selle haldusorgani poole üldse pöördunud. Mingit
vastava sisuga pöördumist ei ole ta Viru Vangla 01.06.2016 vastuse nr 2-6/16058-2 väidetel
esitanud ka vanglale. Lisaks anti nimetatud vastuses teada, et dressipluus Adidas paikneb hetkel
kaebaja isiklike asjade laos.

4. RLS § 60 lg-te 1 ja 2 kohaselt tuleb kaebuse halduskohtusse esitamisel tasuda üldreeglina 15 euro
suurune riigilõiv ning kahju hüvitamise nõudega kaebuse esitamisel on riigilõivu suuruseks kolm
protsenti summast, mille väljamõistmist taotletakse, kuid mitte alla 15 euro ja mitte üle 750 euro.
HKMS § 39 lg 1 p 4 kohaselt peab kaebusele lisama andmed riigilõivu tasumise kohta või
menetlusabi taotluse.
Kaebaja ei ole lisanud oma kaebusele riigilõivu tasumist kinnitavaid andmeid ega esitanud ka
menetlusabi taotlust ning haldusasja nr 3-16-773 eest pole riigilõivu laekunud.

5. Eeltoodud põhjustel ei vasta kaebus seaduses kehtestatud nõuetele. Arusaadavate ja konkreetsete
faktiliste põhjenduste ja nõuete sõnastamata jätmine ning riigilõivu mittetasumine on puudused,
millised ei võimalda kaebust menetlusse võtta. Kuna kaebaja ei ole vaatamata tagajärgede kohta
antud hoiatusele neid kõrvaldanud, peab Tartu Halduskohus kaebuse HKMS § 121 lg 1 p 2 kohaselt
talle tagastama.
Ühtlasi selgitab kohus, et HKMS § 43 lg 2 kohaselt ei võta kaebuse tagastamine õigust pöörduda
uuesti kohtusse, kui selleks on olemas alus ja kõik seadusest tulenevad tingimused on täidetud.
Kaebuse tagastamisel loetakse, et kaebus ei ole kohtu menetluses olnud.


/allkirjastatud digitaalselt/
Raili Randlane

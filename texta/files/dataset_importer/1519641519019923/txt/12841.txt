                          KOHTUMÄÄRUS

Kohus                            Pärnu Maakohus
Kohtunik                         Ivika Sillaots
Kohtujurist                      Ave Roosvalt
Määruse tegemise aeg ja koht     13. juuni 2016, Pärnu
Tsiviilasja number               2-16-8172
Tsiviilasi                       I.K. avaldus MTÜ Pärnu Hansa Kultuurikoda vastu
                                 saamata jääva kasu ning kahju hüvitamise nõudes
                                 summas 2000 eurot. Hagi tagamise avaldus.
Menetlustoiming                  Menetlusse võtmisest keeldumine
Menetlusosalised ja nende        Hageja: I.K., isikukood xxxxxxxxxxx, eluk. Xxxxxxxxxxx,
esindajad                        e-post: xxxxxxxxxxx
                                 Kostja: MTÜ Pärnu Hansa Kultuurikoda
RESOLUTSIOON                     Keelduda menetlusse võtmast I.K. hagiavaldust MTÜ
                                 Pärnu Hansa Kultuurikoda vastu saamata jääva kasu
                                 ning kahju hüvitamise nõudes summas 2000 eurot ning
                                 hagi tagamise avaldust.    Tagastada avaldus selle
                                 esitajale.
Menetluskulude jaotus            Jätta kõik menetluskulud hageja kanda.
Edasikaebamise kord              Määruse peale võib esitada 15 päeva jooksul arvates
                                 määruse    kättesaamisest  määruskaebuse   Tallinna
                                 Ringkonnakohtule Pärnu Maakohtu kaudu.

Sisulised asjaolud ja kohtu põhjendused

I.K. esitas 24.05.2016. a Pärnu Maakohtule avalduse, milles ta soovib saada saamata jäävat kasu
ning kokkuleppest taganemisest tulenevat kahju hüvitamise Pärnu Hansa Kultuurikoda MTÜ-lt
summas 2000 eurot. Avaldaja taotleb ka materiaalse kahju hüvitamise tagamist Pärnu Hansa
Kultuurikoda MTÜ pangakonto arestimisega summas 2000 eurot.
Kohus jättis esitatud avalduse 25.05.2016 määrusega käiguta ja andis hagejale tähtaja
hagiavalduses ja hagi tagamise avalduses esinevate puuduste kõrvaldamiseks 14 päeva puuduste
kõrvaldamise määruse kättetoimetamisest. Määruses kohus selgitas hagejale, et määruses
näidatud tähtpäevaks kohtu nõude täitmata jätmisel keeldub kohus hagiavaldust ja hagi tagamise
avaldust menetlusse võtmast. Hageja sai puuduste kõrvaldamise määruse kätte avaliku e-toimiku
                                                                            Tsiviilasi nr 2-16-8172

(AET) kaudu 26.05.2016. Tänaseks on kohtu antud tähtaeg möödunud, kuid avaldaja puudusi
kõrvaldanud ei ole.

I.K. hagiavalduses jäeti kõrvaldamata järgmised puudused:
1. TsMS § 338 lg 1 p 1 alusel märgitakse hagiavalduses kohtu nimi, kuhu hagi esitatakse ning
andmed hageja ja kostja kohta – nimi, isikukood või registrikood, elukoht või asukoht.
Menetlusdokumendis märgitakse lisaks menetlusosalise nimele ja isikukoodile ka tema aadressid
ning sidevahendite andmed. Antud andmed tuleb märkida hagiavalduse päises muust tekstist
eraldi, märkides ära, kes on hageja ja kes kostja. Esitatud avalduse puhul ei ole kohtule selge, kes
on hageja – kas I.K. või Ekspress OÜ või OÜ Jaoskond. Kostja MTÜ Pärnu Hansa Kultuurikoda
ei ole märgitud koos registrikoodi ja asukohaga.
2. Tsiviilkohtumenetluse seadustiku (TsMS) § 363 lg 1 p 1 ja 2 alusel tuleb hagiavalduses
märkida hageja selgelt väljendatud nõue (hagi ese) ning hagi aluseks olevad asjaolud (hagi alus).
Käesoleva hagi puhul hagi aluseks olevad asjaolud ja nõuded ei ole selged.
3. Hagiavalduses ei ole märgitud hagi hinda (TsMS § 363 lg 1 p 5).
4. Hageja ei ole märkinud, kas on nõus kirjaliku menetlusega (TsMS § 363 lg 1 p 4).
5. Hagiavaldus ja hagi tagamise avaldus on allkirjastamata. Vastavalt TsMS § 338 lg 1 p 8 peab
hagiavaldusel olema menetlusosalise või tema esindaja allkiri, elektroonilise dokumendi puhul
digitaalallkiri või muu isikusamasuse tuvastamist võimaldav tunnus vastavalt käesoleva
seadustiku §-s 336 sätestatule.
6. Tasumata on riigilõiv hagi esitamiselt, riigilõiv hagi tagamiselt ja hagi tagatis.

Seetõttu ning juhindudes TsMS § 371 lõike 1 punktidest 9 ja 10 ning § 340¹ lõikest 2 keeldub
kohus käesoleva määrusega hagiavaldust ja hagi tagamise taotlust menetlusse võtmast ning
tagastab selle esitajale. Kui kohus keeldub hagiavaldust menetlusse võtmast ja tagastab selle
määrusega, loetakse, et avaldust ei ole esitatud ja et hagi ei ole olnud kohtu menetluses (TsMS §
372 lg 6).

Vastavalt TsMS § 168 lõikele 1 tuleb kõik menetluskulud jätta hageja kanda. Kuid kohtule
teadaolevalt asjas kulusid (vähemalt riigi poolt) kantud ei ole.



/allkirjastatud digitaalselt/
Ivika Sillaots
Kohtunik




                                                                                           2(2)

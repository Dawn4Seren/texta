                       KOHTUMÄÄRUS
Kohus                            Tallinna Halduskohus
Kohtunik                         Karin Kalmiste
Määruse tegemise aeg ja koht     28. aprill 2016, Tallinn
Haldusasja number                3-16-808
Haldusasi                        Maksu- ja Tolliameti taotlus täitmist tagavate toimingute
                                 sooritamise loa saamiseks
Menetlusosalised                 Taotleja – Maksu- ja Tolliamet, volitatud esindaja Kaire
                                     Jurjev
                                 Isik, kelle suhtes haldustoiminguks luba taotletakse – H.S.
                                     (isikukood xxxxxxxxxxx)


RESOLUTSIOON
1. Rahuldada Maksu- ja Tolliameti taotlus ning anda Maksu- ja Tolliametile luba
taotleda Eesti Vabariigi kasuks (Maksu- ja Tolliameti kaudu):
1.1. kohtuliku hüpoteegi seadmist H.S.le kuuluvale kinnisasjale xxxx (registriosa nr
xxxxxxx) summas 8 480,70 eurot;
1.2. kohtuliku hüpoteegi seadmist H.S.le kuuluvale kinnisasjale xxxx (registriosa nr
xxxxxx) summas 25 000 eurot;
1.3. kohtuliku hüpoteegi seadmist H.S.le kuuluvale kinnisasjale asukohaga xxxx
(registriosa nr xxxxxxxx) summas 2 554,71 eurot;
2. Toimetada määrus kätte Maksu- ja Tolliametile, kellel tuleb kohut viivitamata
teavitada käesoleva loa alusel täitetoimingute sooritamisest. Seejärel toimetada määrus
kätte H.S.le.

Edasikaebamise kord
Määruse peale võivad maksuhaldur ja isik, kelle õigusi määrus puudutab, esitada Tallinna
Halduskohtu kaudu määruskaebuse Tallinna Ringkonnakohtule 15 päeva jooksul arvates
määruse kättetoimetamisest.


ASJAOLUD
1. Maksu- ja Tolliamet (MTA) esitas maksukorralduse seaduse (MKS) § 1361 lg 1 alusel
27.04.2016 Tallinna Halduskohtule taotluse täitmist tagavate toimingute sooritamiseks loa
saamiseks, paludes kohtult luba seada kinnistusraamatusse Eesti Vabariigi kasuks (Maksu- ja
Tolliameti kaudu) kohtulik hüpoteek summas 8 480,70 eurot H.S.le kuuluvale kinnisasjale
asukohaga xxxx (registriosa nr xxxxxxx); kohtulik hüpoteek summas 25 000 eurot H.S.le
kuuluvale kinnisasjale asukohaga xxxx (registriosa nr xxxxxxx) ning kohtulik hüpoteek
summas 2 554,71 eurot H.S.le kuuluvale kinnisasjale asukohaga xxxx (registriosa nr xxxxxxx).
2.   Taotlust põhjendab maksuhaldur järgnevalt.
Osaühing Virumaa Teenus (registrikood 11234942) on äriregistris registreeritud 02.05.2006.
OÜ Virumaa Teenus juhatuse liikmeks oli perioodil 02.05.2006 kuni 18.05.2015 H.S.,
perioodil 18.05.2015 kuni 06.08.2015 M. P. ja alates 06.08.2015 on äriühingu juhatuse liikmeks
märgitud J.F.
OÜ Virumaa Teenus ei ole maksnud deklareeritud maksuvõlga perioodist 03.2015 kuni
08.2015. Kuna äriühing maksuvõlgu tähtaegadeks ei ole tasunud, alustas maksuhaldur
sissenõudmistoiminguid. Sundtäitmise toimingute tulemusena OÜ-lt Virumaa Teenus
maksuvõlga sisse nõuda ei ole õnnestunud. Kuna maksuhaldur on tuvastanud, et puudub
võimalus maksuvõla täielikuks sissenõudmiseks OÜ-lt Virumaa Teenus, on MKS § 96 lg-st 5
tulenevalt täidetud alus H.S.le vastutusotsuse koostamiseks.
3. Käesoleva taotlusega alustab maksuhaldur maksumenetlust H.S. suhtes, mille eesmärgiks
on vastutusotsuse koostamine MKS § 40 lg 1 ja § 96 lg 1 alusel. Vastutusotsuse tõenäoliseks
tulemuseks on rahalise nõude määramine kolmandale isikule, kes vastutab seaduse alusel
äriühingu maksuvõla eest. Vastutusotsusega võib maksuhaldur esitada nõude nimetatud isiku
vastu tasuda OÜ Virumaa Teenus deklareeritud maksusummadest ja maksuotsusest tulenev
maksuvõlg, mis koos intressiga moodustab käesoleva taotluse koostamise hetkeks kokku 30
268,44 eurot (millest põhivõlg moodustab 29 905,01 eurot ning tasumisele kuuluv intress
363,43 eurot).
Taotlejal on põhjendatud alus väita, et haldustoiminguks loa andmata jätmisel asub H.S.
haldusakti sundtäitmise vältimiseks võõrandama (või muul viisil käsutama) talle kuuluvat vara.
Antud järeldus tuleneb H.S. eelnevast käitumisest OÜ Virumaa Teenus majandustegevuse
korraldamisel, tegevusest maksuvõlgade järjepidevas kasvatamises, tasumata jätmises ning
käesolevaks hetkeks OÜ Virumaa Teenus maksuvõla suurusest. H.S. tegevus maksuvõlgade
järjepidevas kasvatamises väljendub selles, et tasumata on deklareeritud maksuvõlg, mis
pärineb alates 2015 veebruarikuust.
Arvestades    maksumenetluse ning võimaliku kohtumenetluse pikkust on maksuhaldur
seisukohal,   et on vajalik, proportsionaalne ja põhjendatud täitmist tagavate toimingute
sooritamine   enne rahalise nõude või kohustuse määramist, kuna meetmete mitterakendamise
korral võib   H.S. tegevuse tõttu haldusakti täitmine olla raskendatud või muutuda koguni
võimatuks.
4. MKS § 98 lg 1 alusel on maksusumma määramise aegumistähtaeg kolm aastat.
Maksusumma tahtliku tasumata või kinni pidamata jätmise korral on maksusumma määramise
aegumistähtaeg viis aastat. Aegumistähtaeg algab selle maksudeklaratsiooni esitamise
tähtpäevast, mida ei esitatud või milles esitatud andmete alusel maksusumma valesti arvutati.
OÜ Virumaa Teenus deklareeritud tasumisele kuuluvad maksusummad pärinevad
maksustamisperioodist 02.2015 kuni 08.2015. Kuna maksuhalduril on tekkinud põhjendatud
kahtlus, et esineb põhjuslik seos OÜ Virumaa Teenus juhatuse liikme H.S. kohustuste tahtliku
rikkumise ja maksuvõla tekkimise vahel, siis rakendub suure tõenäosusega H.S. suhtes
viieaastane maksusumma määramise tähtaeg. Vanim tasumata maksusumma pärineb
20.03.2015, rakendades 5-aastast aegumistähtaega ei ole OÜ Virumaa Teenus maksuvõla
sissenõudmine vastutusotsusega aegunud. Maksuhaldur märgib, et vanima maksukohustuse
aegumise tähtaeg saabub 20.03.2020 kuid maksuvõlg ei ole aegunud ka juhul, kui menetluse
käigus ilmneb juhatuse liikme süü vormina raske hooletus.
5. Maksuhaldur, analüüsinud H.S. varalist seisu, eesmärgiga tuvastada maksuvõla
sissenõutavus maksuhalduri poolt, tuvastas, et H.S.le kuulub:

                                                                                         2(6)
-korteriomand registriosa nr xxxxxxx üldpinnaga 48,60 m2 aadressil xxxxxx kinnistul lasub
Swedbank AS kasuks hüpoteek summas 4 000 eurot;
-elamumaa registriosa nr xxxxxxx pindalaga 1 271 m2 aadressil xxxxxx, kinnistul lasub OÜ
Ronarta kasuks hüpoteek summas 50 000 eurot ja AS Olerex kasuks hüpoteek summas 9 500
eurot;
-maatulundusmaa registriosa nr xxxxxx pindalaga 1 599 m2 aadressil xxxxxxx, kinnistul lasub
hüpoteek OÜ Ronarta kasuks summas 50 000 eurot.
6. Taotleja on seisukohal, et on vajalik, proportsionaalne ja põhjendatud täitmist tagavate
toimingute sooritamine OÜ Virumaa Teenus endise juhatuse liikme vara suhtes enne rahalise
nõude või kohustuse määramist, kuna selleks loa mitteandmine võib otseselt mõjutada Eesti
Vabariigi (Maksu- ja Tolliameti kaudu) tõenäosust riigimaksude võlgnevus reaalselt sisse
nõuda. Taotleja peab vajalikuks maksuvõla sissenõudmise tagamiseks seada hüpoteek H.S.
omandis olevatele kinnistutele.
Hüpoteegi seadmine ei takista vara kasutust ning on ajutise iseloomuga, kuid samal ajal tagab
maksuhalduri poolse võimalikust vastutusotsusest tekkiva nõude.
7. Käesoleva aja seisuga on H.S. juhatuse liikmeks oleku ajal deklareeritud, kuid tasumata
(23 612,07 eurot) ja maksuotsusega määratud, kuid tasumata (6 292,94 eurot) kogusummas 29
905,01 eurot, millele lisanduvad tähtaegselt tasumata summadelt arvestatud intressid, mis on
juhatuse liikme kohalt tagasi astumise kuupäeva, s.o 18.05.2015 seisuga 363,43 eurot. Seega
vastutusmenetluse raames võimaliku vastutusotsusega endistelt juhatuse liikmetelt H.S.lt
sissenõutav nõue on kokku 30 268,44 eurot.
8. Kohtutäituri seaduse (edaspidi KTS) § 29 lg 1 kohaselt võib kohtutäituri tasu koosneda
menetluse alustamise tasust, menetluse põhitasust ja täitetoimingu lisatasust. Menetluse
alustamise tasu on KTS § 34 kohaselt 15,97 eurot. KTS § 35 lg 2 p 8 kohaselt on kohtutäituri
nõude summalt 25 501–38 400 eurot kohtutäituri põhitasu 9% nõude summast, kuid mitte
rohkem kui 3 355 eurot. Kuna maksuhalduri nõude võimalikuks suuruseks H.S. vastu on 30
268,44 eurot, siis on põhitasu suuruseks 2 724,16 eurot (30 268,44x9%=2724,16). Lisaks tuleb
tagatise suuruse määramise arvestamisel lähtuda ka muude võimalike täitekulude suurusest (sh
võimalikud lisakulud ja muud täitekulud TMS § 37 mõistes). Maksuhaldur peab põhjendatuks
arvestada võimalike täitekulude katteks täiendavalt 10% nõude suurusest ehk 3 026,84 eurot
(30 268,44 x10%=3026,84) Maksuhalduri hinnangul on selline sundtäitmise kulude suurus
piisavalt põhjendatud ja proportsionaalne.
Taotleja peab otstarbekaks ja põhjendatuks paluda käesoleva taotlusega luba seada kohtulik
hüpoteek kokku summas 36 035,41 eurot (30268,44+15,97+2724,16+3026,84) H.S.
kinnistutele, võttes arvesse ka kinnistutele seatud hüpoteekide aega ja summat, järgmiselt: 1.
kinnistu registriosa nr xxxxxx, 8 480,70 eurot 2. kinnistu registriosa nr xxxxxx, 25 000 eurot 3.
kinnistu registriosa nr xxxxxx, 2 554,71 eurot
9. Maksuhalduri hinnangul ei piira nõude tagamiseks taotletav abinõu juhatuse liiget rohkem,
kui on vajalik vastutusmenetluse raames esitatava nõude täitmise tagamiseks.
10. Tulenevalt MKS § 136¹ lg 2 p 3 lõpetab maksuhaldur H.S. vastu suunatud täitetoimingud,
kui isik on esitanud tagatise MKS § 120 lg 1 p 3 ja § 121 kohaselt. Asendustagatise esitamisel
tuleks arvestada asjaoluga, et esitatav tagatis peab lisaks maksuhalduri nõudele katma ka
sundtäitmise kulud, mille suurus oleneb tagatise liigist (MKS § 122). Kui H.S. soovib kanda
deposiidina tagatissumma, siis on kantava deposiidi väärtuseks 30 268,44 eurot.


KOHTU PÕHJENDUSED



                                                                                            3(6)
11. Halduskohtumenetluse seadustiku (HKMS) § 264 lg 1 kohaselt annab kohus seadusega
sätestatud juhtudel haldustoimingu tegemiseks loa ja pikendab seda. Sama paragrahvi lg 2
kohaselt esitab taotluse loa saamiseks selleks volitatud haldusorgan kirjalikult koos
põhjendusega ning seaduses ettenähtud ja asja otsustamiseks vajalike tõendite ja seletustega.
Kohus võib nõuda täiendavate tõendite või seletuste esitamist. HKMS § 264 lg 4 kohaselt
otsustab kohus loa andmise viivitamatult kirjaliku määrusega lihtmenetluses. MKS § 1361 ei
sätesta maksukohustuslase seletuse esitamist maksuhalduri täitetoimingute sooritamiseks loa
andmise menetluses.
Kuna antud juhul ei näe seadus ette seletuse küsimist isikult, kelle suhtes sooritatavaks
toiminguks loa andmist otsustatakse, samuti ei tulene seadusest kohustust otsustada asi
kohtuistungil, siis otsustab kohtunik loa andmise ainuisikuliselt, viivituseta ja kohtuistungit
pidamata.
12. MKS § 1361 lg 1 sätestab, et kui maksude tasumise õigsuse kontrollimisel tekib
põhjendatud kahtlus, et pärast maksuseadusest tuleneva rahalise nõude või kohustuse
määramist võib selle sundtäitmine maksukohustuslase tegevuse tõttu osutuda oluliselt
raskemaks või võimatuks, võib maksuhalduri juht või tema volitatud ametnik teha
halduskohtule taotluse loa saamiseks, et sooritada MKS § 130 lg-s 1 sätestatud täitetoimingud.
Maksuhalduril on mh õigus taotleda käsutuskeeldu nähtavaks tegeva keelumärke kandmist
kinnistusraamatusse või muusse vararegistrisse puudutatud isiku nõusolekuta (MKS § 130 lg 1
p 1) ning taotleda kinnisasjale, laevakinnistusraamatusse kantud laevale või tsiviilõhusõidukite
registrisse kantud õhusõidukile hüpoteegi seadmist asjaõigusseaduses sätestatud kohtuliku
hüpoteegi regulatsiooni kohaselt (MKS § 130 lg 1 p 2).
MKS § 1361 lg-s 1 nimetatud loa andmine eeldab esiteks seda, et maksuhaldur on läbi viimas
menetlust, mille eeldatavaks tulemuseks on isiku maksukohustuse kindlaksmääramine, ning
teiseks peab esinema põhjendatud kahtlus, et pärast maksuseadusest tuleneva rahalise nõude
või kohustuse määramist võib selle sundtäitmine maksukohustuslase tegevuse tõttu osutuda
oluliselt raskemaks või võimatuks. Kohus ei kontrolli seejuures üksikasjalikult seda, kas
käimasoleva maksumenetluse tulemusena maksuhalduri poolt eelduslikult tehtav maksuotsus
oleks õiguspärane. Võimaliku maksuotsuse sisuline kohtulik kontroll on võimalik pärast sellise
otsuse tegemist esitatava kaebuse alusel. MKS § 1361 lg 1 nimetatud loa andmisel saab kohus
lähtuda maksuhalduri kinnitusest, et maksumenetlus on käimas. Taotluse rahuldamiseks ei
oleks alust, kui maksuhalduri esitatud andmete põhjal oleks kavandatava maksuotsuse või
vastutusotsuse tegemine ilmselgelt õigusvastane. Halduskohus otsustab maksuhaldurile täitmist
tagavate toimingute sooritamiseks loa andmise olukorras, kus tuleb tegutseda ennetavalt ja
puuduvad kindlad tõendid isiku käitumise kohta tulevikus. Seega on tegemist prognoosiga, kus
maksuhalduril ja halduskohtul tuleb hinnata isiku käitumise võimalikkust ja kahjulike
tagajärgede saabumise tõenäosust.
MKS § 1361 lg 2 kohaselt peavad taotluses olema märgitud: 1) põhjendus, millest nähtub
võimaliku maksukohustuse sissenõudmise oluline raskenemine või võimatus; 2) võimaliku
rahalise nõude või kohustuse hinnanguline suurus; 3) andmed tagatise kohta, mille esitamisel
maksuhaldur lõpetab täitetoimingud; 4) üks või mitu MKS § 130 lg-s 1 või täitemenetluse
seadustikus sätestatud täitetoimingutest ning põhjendus, miks maksuhaldur peab valitud
toimingu tegemist vajalikuks.
13. Kontrollinud taotluse lubatavust ja seaduse nõuetele vastavust leiab kohus, et taotlus vastab
MKS § 1361 lg-s 2 sätestatud nõuetele ja on vajalikul määral põhistatud. Kohtule on esitatud
taotluse lahendamiseks vajalikud tõendid ja selgitused. Kohtu hinnangul tuleb taotlus
rahuldada.
14. Taotlusest nähtuvalt alustab maksuhaldur halduskohtule esitatud loataotlusega OÜ
Virumaa Teenus endise juhatuse liikme H.S. suhtes vastutusotsuse koostamisele suunatud

                                                                                            4(6)
maksumenetlust. Maksumenetluse eesmärgiks on tuvastada, kas H.S. vastutab OÜ Virumaa
Teenus maksukohustuse täitmise eest MKS § 40 ja MKS § 96 lg 1 alusel.
Taotluses kirjeldatud asjaolude ning kohtule esitatud tõendite pinnalt ei saa kohus väita, et
vastutusotsuse tegemine oleks välistatud või ilmselgelt võimatu. Seega on kontrolli
tõenäoliseks tulemuseks rahalise nõude või kohustuse määramine. Äriregistri kohaselt oli H.S.
OÜ Virumaa Teenus juhatuse liige perioodil 02.05.2006 – 18.05.2015. Seega oli ta juhatuse
liige ajal, mil äriühingule tekkis maksuvõlg. Järelikult on võimalik, et H. S. vastutab äriühingu
maksuvõla eest.
15. Kohus nõustub taotleja hinnanguga, et arvestades H.S. senist maksuõiguslikku käitumist
äriühingu juhatuse liikmeks oleku ajal, võib ta ka tema suhtes algatatud vastutusmenetlusest
teadasaamisel hakata maksukohustusest kõrvale hoidma (s.h võõrandada oma vara). Lisaks on
tõenäoline, et sarnaselt võidakse suhtuda ka vastutusotsusega määratavasse kohustusse.
16. Maksuvõla tekkimise ajal, mille kohta kavatseb MTA vastutusotsuse teha, oli juhatuse liige
kohustatud MKS § 8 lg 1 järgi tagama rahaliste ja mitterahaliste OÜ Virumaa Teenus
kohustuste tähtaegse ja täieliku täitmise. MKS § 40 lg 1 kohaselt vastutab juhatuse liige
kohustuse tahtliku või raskest hooletusest rikkumise korral maksuvõla tekkimise eest
solidaarselt maksukohustuslasega. Sundtäitmise olulise raskenemise või võimatuse vältimiseks
on vajalik anda maksuhaldurile luba võimaliku tulevase vastutusotsuse täitmist tagavate
toimingute sooritamiseks enne kohustuse kindlaksmääramist vastutusotsusega.
17. Taotleja on kirjeldanud, et kuivõrd äriühing maksuvõlgu tähtaegadeks ei tasunud, alustas
maksuhaldur sissenõudmistoiminguid. Sundtäitmise toimingute tulemusena OÜ-lt Virumaa
Teenus maksuvõlga sisse nõuda ei ole õnnestunud. Sissenõudmise alustamisest on möödunud
enam kui 3 kuud – maksuhaldur alustas krediidiasutustele korralduste edastamist 20.07.2015.
18. Maksusumma määramise aegumistähtaeg ei ole möödunud (MKS § 98). Maksuhalduri
poolt sooritatud päringutest nähtub, et OÜ Virumaa Teenus pangakontol puuduvad piisavad
rahalised vahendid maksuvõla tasumiseks. Ka puudub OÜ-l Virumaa Teenus võimalus
maksuvõla vähendamiseks äriühingu majandustegevusest laekuva raha arvelt, kuna OÜ
Virumaa Teenus on käivet deklareerinud kuni maksustamisperioodini juuni 2015.
Maksuhalduri päringutest nähtub ka see, et OÜ Virumaa Teenus ei oma registervara, mille
arvelt oleks võimalik maksuhalduri nõuet rahuldada.
Taotlusest ja sellele lisatud dokumentidest nähtuvalt ei esine MKS § 96 lg-s 6 nimetatud
aluseid, mis välistaksid vastutusotsuse tegemist. OÜ Virumaa Teenus õigusvõime ei ole
lõppenud.
19. Kohus leiab, et valitud meetmed – kinnistusraamatusse Eesti Vabariigi kasuks (Maksu- ja
Tolliameti kaudu) kohtuliku hüpoteegi seadmine H.S.le kuuluvale kinnisasjadele asukohaga
xxxxx, xxxxxx (registriosa nr xxxxx) summas 8 480,70 eurot; asukohaga xxxxx, xxxxx
(registriosa nr xxxxxxx) summas 25 000 eurot; asukohaga xxxxx, xxxxxx (registriosa nr
xxxxxxx) summas 2 554,71 eurot – on taotluses märgitud asjaoludel proportsionaalsed.
Taotletud viisil on võimalik tagada maksuhalduri nõue ja täitekulud ning vastavad
täitetoimingud koormavad maksukohustuslast minimaalselt.
Maksuhaldur on hinnanud H. S. varalist seisu ning pidanud põhjendatuks just kohtuliku
hüpoteegi seadmist. Arvestades maksuhalduri põhjendatud huvi, ei koorma maksuhalduri
valitud meetmed maksukohustuslast ülemäära. H.S.l säilib õigus koormatud kinnisasju vallata,
kasutada ja käsutada, kui ta sellega ei vähenda koormatud kinnisasja väärtust ega kahjusta
hüpoteegipidaja õigusi muul viisil, välja arvatud juhul, kui see toimub korrapärase majandamise
tulemusena. Maksuhaldur on hinnanud kinnisasjade väärtust ning põhjendanud käsutamise
keelumärke seadmise vajadust. Lisaks on kohtu hinnangul kinnisasjadele kohtuliku hüpoteegi
seadmine tõenäoliselt leebem meede kui arvelduskontode arestimine.

                                                                                            5(6)
20. Maksuhaldur on osundanud, et lõpetab täitetoimingud, kui H.S. on esitanud tagatise MKS
§ 120 lg 1 p-i 3 ja § 121 kohaselt ning valides tagatise liigi vastvalt MKS §-s 122 loetelule. Kui
H.S. soovib kanda tagatissumma deposiidina, siis on kantava deposiidi väärtuseks 30 268,44
eurot.
Eeltoodust tulenevalt ning arvestades taotleja põhjendusi, maksumenetluse ja võimaliku
kohtumenetluse pikkust, nõustub kohus taotlejaga, et on vajalik, proportsionaalne ja
põhjendatud täitmist tagavate toimingute sooritamine enne rahalise nõude või kohustuse
määramist, kuna ennetavate meetmete mitterakendamise korral võib haldusakti täitmine olla
raskendatud või muutuda võimatuks. Kohus nõustub maksuhalduriga, et nõue tuleks tagada ka
täitekulude osas ning peab maksuhalduri märgitud täitekulude suurust põhjendatuks.


(allkirjastatud digitaalselt)
Karin Kalmiste
kohtunik




                                                                                             6(6)

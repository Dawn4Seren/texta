                           KOHTUMÄÄRUS
Tsiviilasja number                        2-10-19414

Kohus                                     Tallinna Ringkonnakohus

Määruse tegemise aeg ja koht              15. märts 2016 Tallinnas

Kohtukoosseis                             Kohtunikud Ülle Jänes, Margo Klaar, Indrek Parrest

Tsiviilasi                                TY kohustustest vabastamise menetlus

Vaidlustatud kohtulahend                  Harju Maakohtu 09.11.2015 määrus võlgniku
                                          kohustustest vabastamise menetluse lõpetamises
Kaebuse esitaja ja kaebuse liik           TY määruskaebus
Menetlusosalised ja nende esindajad       Võlgnik TY (IK XXXXXXXXX)
                                          Usaldusisik SR (IK XXXXXXXXXXX)
                                          Võlausaldaja Swedbank AS (RK 10060701), lepinguline
                                          esindaja Külli Reinfeld
Menetluse liik                            Kirjalik menetlus


RESOLUTSIOON

Harju Maakohtu 09.11.2015 määrus jätta muutmata ja määruskaebus rahuldamata.
Määruskaebuse menetlemise kulud jätta TY kanda.

Edasikaebamise kord
Kohtumääruse peale võib esitada määruskaebuse Riigikohtule 15 päeva jooksul alates määruse
ärakirja kättetoimetamisest.


Menetluse käik
28.06.2011 määrusega lõpetas Harju Maakohus TY pankrotimenetluse, algatas TY suhtes
kohustustest vabastamise menetluse ning nimetas TY usaldusisikuks SR.

14.05.2015 esitas TY võlausaldaja Swedbank AS Harju Maakohtule taotluse võlgniku kohustustest
vabastamise menetluse lõpetamiseks ja pankrotimenetluses täitmata jäänud kohustustest
vabastamisest keeldumiseks. Swedbank AS märgib taotluses, et kohtule ja võlausaldajale edastatud
võlgniku kontoväljavõtetest nähtuvalt töötab võlgnik OÜ-s G ning tema igakuine netopalk perioodil
01.09.2013 – 10.01.2015 oli 152,96 eurot. Eeltoodust nähtub, et vähemalt üks aasta ja 4 kuud ei ole
võlgniku sissetulek suurenenud. Kohustustest vabastamise ajal väljamakseid võlausaldajatele tehtud
ei ole. Võlausaldaja hinnangul ei saa 152,96 euro suuruse töötasu teenimist ühe kuu kohta pidada
mõistlikult tulutoovaks tegevuseks pankrotiseaduse (PankrS) § 173 lg 1 tähenduses. Lisaks
märgitule puudub võlausaldajal info, et võlgnik oleks tulutoovat tegevust ka otsinud. Arvestades, et
laenulepingu sõlmimisel töötas võlgnik AS-s F juhataja ametikohal ning tema netosissetulek oli üle
19 500 krooni (1246,28 euro), siis järelikult on võlgnik võimeline tegema oluliselt kõrgemalt
tasustatavat tööd. Seda olukorda arvestades ei ole eluliselt usutav, et isik ei suuda mitme aasta
jooksul leida oma võimetele vastavat uut mõistlikult tasustatavat töökohta, mis võimaldaks ka
võlausaldajate nõudeid rahuldada. Eeltoodust tulenevalt on võlgnik tahtlikult rikkunud PankrS §
173 lg-s 1 sätestatud kohustusi ja kahjustanud sellega võlausaldajate huve, kelle nõudeid ei ole
võlgnik nelja aasta jooksul mingiski ulatuses rahuldanud. Võlgnik ei ole tegelenud mõistlikult
tulutoova tegevusega ega ka sellist tegevust otsinud. Seega esineb käesoleval juhul alus võlgniku
pankrotimenetluses täitmata jäänud kohustustest vabastamise menetluse lõpetamiseks ja võlgniku
kohustustest vabastamata jätmiseks PankrS § 175 lg 2 p 2 alusel.

Võlausaldajate seisukohad
KÜ Õismäe 32, AS SEB Pank ja Krediidikassa AS toetavad Swedbank AS taotlust.

Tele2 Eesti AS teatas, et on TY võlgnevuse maha kandnud, mistõttu ei oma keelavat seisukohta
kohustustest vabastamise menetluse suhtes.

Võlgniku ja usaldusisiku seisukoht
Võlgnik ja usaldusisik palusid jätta Swedbank AS taotluse rahuldamata. Võlgnik ei ole rikkunud
oma kohustust tegeleda mõistlikult tulutoova tegevusega. Võlgnik on Ukraina kodanik, kes asus
elama Eestis 2000. a alguses ja ta ei ole õppinud eesti keelt. Ilma keelt valdamata on väga raske
leida uut töökohta. Võlgnik töötab OÜ-s G müüjana ja alates 2015. a algusest tema töötasu suurenes
200 euroni kuus. Ka on võlgnik otsinud tööd töövahendusportaali CV-Keskus kaudu, kuid kuna ta
ei valda keelt, on tal väga raske tasuvamat tööd leida. Pankrotimenetluse käigus realiseeriti võlgniku
korteriomand ja saadud rahast osaliselt rahuldati võlausaldajate nõudeid. Muu likviidne vara
võlgnikul puudub. Võlgnik üürib korterit 190 euro eest kuus ja tasub kommunaalmakseid, ta saab
sotsiaalabi umbes 250 eurot kuus. Selle rahaga peab ta koos pojaga, kes on XXX-s 3. kursuse
tudeng, toime tulema. Võlgnikul puuduvad vahendid, et koguda raha võlausaldajate nõuete
rahuldamiseks. Seega on võlgnik teinud kõik, et leida uut töökohta ja täiendavaid sissetulekuid, kuid
objektiivsed majanduslikud asjaolud takistavad tal teostada oma eesmärki. Samuti on pankroti-
menetluse käigus tuvastatud, et võlgnik ei ole toime pannud ühtegi Panks § 171 lg-s 2 sätestatud
tegu, mis oleks aluseks võlgniku kohustustest vabastamise algatamisest keeldumisele.

Maakohtu põhjendused
Maakohus lõpetas 09.11.2016 määrusega TY kohustustest vabastamise menetluse ja keeldus TY
tema pankrotimenetluses täitmata jäänud kohustustest vabastamast. Samuti vabastas kohus SR
võlgniku usaldusisiku kohustustest.

Kuivõrd kohus andis võlgnikule ja usaldusisikule 23.07.2015 võimaluse esitada oma seisukoht
Swedbank AS taotluse osas ning võlgnik ja usaldusisik on kirjalikult seisukoha esitanud, on täidetud
TsMS § 477 lg-s 4 sätestatud kohtu poolt ärakuulamise kohustus.

Võlgniku väidete kohaselt teenib ta 200 eurot (neto) kuus, mida ei saa pidada mõistlikult tulutoovaks
tegevuseks PankrS § 173 lg 1 tähenduses. Olukorras, kus võlgnik tegeleb sellise tegevusega, mille
eest saadav tasu ei ole piisav võlausaldajate nõuete rahuldamiseks, on ta kohustatud otsima tegevust,
mille eest saadav tasu oleks võlausaldajatele kasulikum. Töövahendusportaali CV-Keskus
väljavõttest nähtuvalt on võlgnik kandideerinud küll erinevatel konkurssidel ja seda kokku 12
korral, kuid 6 kandideerimist on toimunud 2008. a (viimane kandideerimine 12.02.2008) ehk enne
võlgniku pankroti väljakuulutamist ning 6 korral on võlgnik kandideerinud 04.08.2015 ehk peale
seda, kui kohus palus esitada seisukoht Swedbank AS 14.05.2015 taotluse osas.



                                                                                             2(4)
Võlgniku perearsti väljastatud tõendi kohaselt on võlgnikule vastunäidustatud töö külmas ruumis ja
lõhnadega ning füüsiline koormus seljale peab olema piiratud. Võlgniku tervislik seisund ning
puudulik eesti keele oskus võivad oluliselt piirata võimalust leida tulutoovamat tegevust, kuid
eluliselt ei ole usutav, et ajavahemikul 12.02.2008 - 04.08.2015 ei leidunud mitte ühtegi
tööpakkumist, kuhu TY võinuks kandideerida ning alles peale seda, kui kohus oli 23.07.2015
palunud esitada seisukoht võlausaldaja taotluse osas, leidus 04.08.2015 kuus sobivat tööpakkumist,
kuhu kandideerida.

Eeltoodust tulenevalt ei ole võlgnik kohustustest vabastamise menetluse kestel tegelenud mõistlikult
tulutoova tegevusega ega ka sellist tegevust otsinud. TY ei ole andnud endast parimat võlausaldajate
nõuete rahuldamisel ja võlgnik on tahtlikult rikkunud PankrS § 173 lg-s 1 sätestatud kohustust
tegeleda mõistlikult tulutoova tegevusega ning kui tal sellist tegevust ei ole, siis seda otsida.

Määruskaebus
Võlgnik palub määruskaebuses tühistada maakohtu määruse, millega lõpetati kohustustest
vabastamise menetlus ja keelduti võlgnikku tema pankrotimenetluses täitmata jäänud kohustustest
vabastamast.

Kuna kohus ei kutsunud võlgniku kohtusse ja ei kuulanud teda ja tema usaldusisikut ära, nagu
võlgnik taotles, ei olnud võlgnikul võimalust oma seisukohta põhjendada ega esitada täiendavaid
tõendeid. Sellega rikkus maakohus PankrS §175 lg-t 3, mille kohaselt ei või kohus keelduda
võlgnikku kohustustest vabastamast enne, kui ta on ära kuulanud usaldusisiku, võlgniku ning
võlausaldajad, kes on selleks soovi avaldanud.

Võlgnik palub asja juurde täiendavate tõenditena võtta OÜ V vastuse, OÜ V vastuse, OÜ G teate ja
L OÜ vastuse, millest nähtub, et võlgnik on tööd otsinud, kuid ei ole osutunud valituks.

Vastus
Swedbank AS vaidleb määruskaebusele vastu.

Ringkonnakohtu seisukoht
Ringkonnakohus leiab, et maakohtu määrus on seaduslik ja põhjendatud ning määruskaebuse väited
ei anna alust selle tühistamiseks. TsMS § 657 lg 1 p 1 alusel tuleb jätta määrus muutmata ja määrus-
kaebus rahuldamata. Tulenevalt TsMS §-st 659 ja 654 lg-st 6 ringkonnakohus ei korda maakohtu
põhjendusi, nõustudes nendega. Vastuseks määruskaebusele märgib ringkonnakohus järgmist.

Määruskaebuse esitaja etteheide maakohtule, et kohus ei ole ära kuulanud usaldusisikut ja
võlgnikku, ei ole põhjendatud. PankrS § 175 lg 3 järgi ei või kohus keelduda võlgnikku kohustustest
vabastamast, enne kui ta on ära kuulanud usaldusisiku ja võlgniku, samuti võlausaldajad, kes on
selleks soovi avaldanud. Maakohus teatas 23.07.2015 e-kirjaga võlausaldajatele, võlgnikule ja
usaldusisikule võimalusest esitada oma seisukoht võlausaldaja Swedbank AS 14.05.2015 taotluse
osas. Võlgnik ja usaldusisik esitasid oma seisukoha taotluse osas kirjalikult 01.08.2015 ja
täiendavalt 18.08.2015. Seega täitis maakohus PankrS § 175 lg-st 3 tuleneva ärakuulamise nõude,
andes võlgnikule ja usaldusisikule võimaluse olla ärakuulatud. Nimetatud säte ei nõua isikute suulist
ärakuulamist.

Toimiku materjalist nähtuvalt ei ole võlgnik teinud alates tema kohustustest vabastamise menetluse
algatamisest mingeid pingutusi võlausaldajate nõuete rahuldamiseks. Usaldusisiku aruannetele
(tl 160-161 ja 176-177, I köide) ei ole lisatud tõendeid selle kohta, et võlgnik oleks alates tema
kohustustest vabastamise menetluse algatamisest nelja aasta jooksul aktiivselt tööd otsinud.
Aruannetes on lihtsalt märgitud, et võlgniku CV ja kontaktandmed on olemas tööotsinguportaalis
CV-Keskus. Arvestades asjaolu, et võlgnik ei ole nelja aasta jooksul kohustustest vabastamise
menetluse algatamisest tegelenud mõistlikult tulutoova tegevusega ega seda aktiivselt otsinud, ei

                                                                                            3(4)
ole kohustustest vabastamise menetluse jätkamine ringkonnakohtu arvates põhjendatud. Teistsugust
järeldust ei võimalda asjas teha ka võlgniku esitatud täiendavad tõendid, s.o vastused päringutele
töö võimaluste kohta. Võlgniku poolt töö aktiivset otsimist need tõendid ei kinnita.

Menetluskulude jaotus
Kuna ringkonnakohus jätab määruskaebuse rahuldamata ja esimese astme kohtu määruse muutmata,
jäävad TsMS § 171 lg 1 alusel määruskaebuse menetlemise kulud TY kanda.


   /allkirjastatud digitaalselt/   /allkirjastatud digitaalselt/    /allkirjastatud digitaalselt/

              Ü. Jänes                     M. Klaar                        I. Parrest




                                                                                           4(4)

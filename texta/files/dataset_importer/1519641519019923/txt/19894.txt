                          KOHTUOTSUS
                                    Eesti Vabariigi nimel

Kohus                           Tallinna Ringkonnakohus

Kohtukoosseis                   Margo Klaar (eesistuja), Ele Liiv, Kaupo Paal

Otsuse tegemise aeg ja koht     30.03.2016, Tallinn

Tsiviilasja number              2-15-104114

Tsiviilasi                      Osaühingu Aktiva Finants hagi LT vastu võla ja viivise
                                saamiseks

Vaidlustatud kohtulahend        Harju Maakohtu 27.11.2015 otsus

Tsiviilasja hind                1013,76 eurot
apellatsioonimenetluses

Kaebuse esitaja ja kaebuse      LT apellatsioonkaebus
liik

Menetlusosalised ja nende       Hageja (apellatsioonimenetluses vastustaja): Osaühing Aktiva
esindajad                       Finants (registrikood 10746479), lepinguline esindaja Ene
                                Solovjev

                                Kostja (apellatsioonimenetluses apellant): LT (isikukood
                                XXXXXXXXXXX)

Menetluse liik                  Kirjalik menetlus

RESOLUTSIOON
  1. Harju Maakohtu 27.11.2015 otsus tühistada.
  2. Saata tsiviilasi Harju Maakohtule uueks läbivaatamiseks.
  3. Apellatsioonkaebus rahuldada.

Edasikaebamise kord ja selgitused
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada
teise menetlusosalise kaebuse või muu taotluse kohta seisukohti ja vastuväiteid. Menetlusabi


                                                                                         1(6)
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb. Menetluskulude
kindlaksmääramise peale võib edasi kaevata menetluskulude hüvitamiseks õigustatud või
menetluskulusid kandma kohustatud isik, kui vaidlustatav menetluskulude summa ületab 200
eurot.

Hagi ja selle aluseks olevad asjaolud
  1. 23.02.2015 esitas Osaühing Aktiva Finants (hageja) maakohtule maksekäsu
       kiirmenetluse avalduse LT-lt (kostja) põhivõla 506,88 eurot ja viivise 387 eurot
       saamiseks. Maksekäsu kiirmenetluse avalduse kohaselt kohustus kostja tasuma Tele2
       Eesti AS-le telekommunikatsiooniteenuste ja kaupade eest ning Tele2 Eesti AS
       loovutas nõude hagejale. Maakohus andis nõude üle menetluse jätkamiseks
       hagimenetluses.

   2. 28.05.2015 esitas hageja maakohtule hagiavalduse (täiendatud 17.07.2015), milles
      palus kostjalt välja mõista hageja kasuks põhivõlgnevuse 506,88 eurot, viivise 350,51
      eurot ja alates avalduse esitamisest viivise määraga 0,15% päevas põhinõudelt kuni
      summani 156,37 eurot.

   3. Tele2 Eesti AS ja kostja sõlmisid liitumislepingud ja juurdeostulepingu, mille alusel
      Tele2 Eesti AS kohustus pakkuma kostjale telekommunikatsiooniteenust ja üle andma
      kaubad (telefonid Samsung Galaxy Note II N7100 ja Nokia 1101) ning kostja
      kohustus teenuste ja kauba eest vastavalt arvetele tasuma. Lepingutel kinnitas kostja,
      et kohustub täitma lepingu lahutamatuks lisaks olevaid teenuste kasutamise
      üldtingimusi. Tele2 Eesti AS on oma kohustused täitnud ja esitanud kostjale igakuised
      arved teenuste kasutamise eest. Kostja ei ole nõutud raha tasunud.

   4. Tele2 Eesti AS loovutas nõude 03.10.2014 hagejale. Vastavalt üldtingimustele
      kohustus kostja tasuma tähtajaks tasumata summalt viivist 0,15% iga maksmisega
      viivitatud päeva eest. Tele2 Eesti AS hakkas arvestama viivist pärast lepingu
      lõpetamist iga arve maksetähtajast.

   5. Juurdeostulepingud      muutsid    liitumislepingud      tähtajalisteks.  23.11.2012
      liitumislepingu alusel oli saadud teenuse kuutasu oli 29,90 eurot. Lepingu
      ennetähtaegsel lõpetamisel kohustus klient tasuma leppetrahvi 489 eurot. Leppetrahvi
      suurus tulenes teenuspaketi tingimustest, mis olid kostjale kättesaadavad Tele2 Eesti
      AS kodulehel. 28.08.2012 sõlmitud liitumislepingu ennetähtaegne lõpetamine tõi
      kaasa leppetrahvi 80 eurot.

   6. Arved on kostjale esitatud tarbitud telekommunikatsiooniteenuste ja saadud seadmete
      kuumaksude eest. Võlgnevuse tõttu saadeti kostjale 16.09.2013 teatis lepingu
      lõpetamise kohta, milles hoiatati, et võlgnevuse tasumata jätmise korral ütleb hageja
      lepingud üles ja sel juhul lisandub leppetrahv.

Kostja vastuväited
   7. Kostja vaidles hagile vastu ja palus jätta selle rahuldamata.

   8. Kostja sõlmis 28.08.2012 Tele2 Eesti AS-ga liitumislepingu telekommunikatsiooni
      teenuste tarbimiseks ja juurdeostulepingu mobiiltelefoni järelmaksuga ostmiseks.


                                                                                       2(6)
      23.11.2012 sõlmis kostja uue juurdeostulepingu telefoni järelmaksuga soetamiseks.
      Igakuine makse 29,90 eurot sisaldas järelmaksu, kõnesid ja internetti. Kostjale selgitati
      lepinguid sõlmides, et iga kuuga väheneb telefoni jääkväärtus ja lepingu lõpetamisel
      on telefonid välja makstud või lepingu ennetähtaegsel peatamisel tuleb tasuda
      telefonide jääkväärtused. Kostja ei ole Tele2 Eesti AS-le ega hagejale tasunud arveid
      nr 40269798 ja nr 400505466, millele on lisatud arusaamatud leppetrahvid. Kokku on
      kostja tasunud 812,12 eurot. Kostja on oma lepingulised kohustused Tele2 Eesti AS
      ees täitnud vastavalt lepingule ja viimane on täitmise vastu võtnud. Tele2 Eesti AS ei
      ole seadusest tulenevat leppetrahvist teavitamise kohustust nõuetekohaselt täitnud ega
      kostjat teavitanud leppetrahvi nõudmise soovist. Seega on hageja kaotanud õiguse
      leppetrahvi nõudmiseks. Lihtsalt tüüptingimuste alusel leppetrahvi nõudmine ei ole
      põhjendatud.

Esimese astme kohtu otsus ja selle põhjendused
   9. Harju Maakohus 27.11.2015 otsusega rahuldas hagi, mõistis kostjalt välja hageja
      kasuks põhivõla 506,88 eurot, viivise 350,51 eurot ja viivise 0,15% päevas
      põhinõudelt alates maksekäsu kiirmenetluse avalduse esitamisest kuni summani
      156,37 eurot. Maakohus jättis menetluskulud kostja kanda, mõistis kostjalt hageja
      kasuks välja menetluskulud 487,60 eurot ja viivise menetluskuludelt VÕS § 113 lg 1
      teises lauses sätestatud määras.

   10. Puudub vaidlus, et Tele2 Eesti AS ja kostja sõlmisid 28.02.2012 liitumislepingu ja
       juurdeostulepingu nr 30047330 ning 23.11.2012 liitumislepingu ja juurdeostulepingu
       nr 30047330, mille alusel Tele2 Eesti AS kohustus pakkuma kostjale
       telekommunikatsiooniteenust ning kostja kohustus saadud teenuste ja kauba eest
       vastavalt esitatud arvetele õigeaegselt ja regulaarselt tasuma. Lepingutele kohaldati
       üldtingimusi. Tele2 Eesti AS andis kostjale üle mobiiltelefonid Samsung Galaxy Note
       II N7100 ja Nokia 1101. Tele2 Eesti AS esitas kostjale regulaarselt arveid, millised
       kostja jättis õigeaegselt tasumata.

   11. Tele2 Eesti AS loovutas 03.10.2014 oma nõude kostja vastu hagejale (tlk 24). Tele2
       Eesti AS teatas kostjale 03.10.2014 nõude loovutamise teatisega nõude loovutamisest
       põhisummas 506,88 eurot koos õigusega nõuda viivist, kahjuhüvitist ja muid
       kõrvalnõudeid. Kostjal on hagejale raha maksmise kohustus.

   12. Tele2 Eesti AS ja kostja vahelise 28.02.2012 liitumislepinguga ja juurdeostulepinguga
       nr 30047330 kaasnes teenusepakett „hinnaliider extra 15“ ja 23.11.2012
       liitumislepinguga ja juurdeostulepinguga nr 30047330 kaasnes teenusepakett „nuti 5“.
       Poolte õigused ja kohustused on kindlaks määratud lepingute lahutamatuks osaks
       olevates Tele2 teenuste kasutamise tingimustes, mida osapooled lepingutele alla
       kirjutades kohustusid täitma (tlk 44-56). Juurdeostulepingute alusel andis Tele2 Eesti
       AS kostjale üle kaks mobiiltelefoni. Juurdeostulepingud sõlmiti tähtajalistena
       kestusega 24 kuud alates lepingute sõlmimisest. Kostja kohustus nimetatud perioodi
       kestel mitte muutma kasutatavaid teenuspakette väiksema kuutasuga teenuspaketi
       vastu või lepinguid ennetähtaegselt mitte lõpetama.

   13. Kostja on perioodil 01.04.2014-01.06.2014 esitatud arvetest nähtuvalt tasunud
       võlgnevuse katteks kokku 409,72 eurot ning tasumata on põhivõlg 506,88 eurot.
       Poolte vahel sõlmitud teenuse kasutamise tingimuste punkti 6.15 kohaselt on kliendil
       õigus teenuse tasu suurust vaidlustada tsiviilseadustiku üldosa seaduses sätestatud


                                                                                          3(6)
       tähtaja jooksul. Kohtutoimikust ei nähtu, et kostja oleks nõude aluseks olevat arvet
       summas 506,88 eurot vaidlustanud.

   14. Tele2 Eesti AS on lepingutest ja nende lahutamatuks lisaks olevatest kasutamise
       tingimustest tulenevaid kohustusi täitnud ning käitunud hea usu põhimõtte kohaselt ja
       mõistlikult. Kostja on jätnud oma lepingutest tulenevad kohustused täitmata, milline
       käitumine ei ole vabandatav. Kostja on ostnud soodustingimustel kaks mobiiltelefoni
       ning võtnud endale kohustuse olla 24 kuud Tele2 Eesti AS klient. Kostja on nimetatud
       kohustust rikkunud arvete tasumata jätmisega, mis tõi endaga kaasa vajaduse lepingud
       ennetähtaegselt lõpetada. Puudub vaidlus lepingute ennetähtaegse lõpetamise üle.

   15. Pooled on kokku leppinud, et „hinnaliider extra 15“ paketiga liitumisel kohustus kostja
       lepingu ennetähtaegsel lõpetamisel tasuma Tele2 Eesti AS-le lepingujärgse
       leppetrahvi vastavalt lepingu lõpuni jäänud tähtajale 7-24 kuud summas 80 eurot.
       Teenusepaketi „nuti 5“ ennetähtaegsel lõpetamisel 7-24 kuud enne tähtaja lõppu
       kohustus kostja tasuma leppetrahvi 498 eurot. Hageja nõutav leppetrahv ei
       kompenseeri telefonide jääkväärtust, vaid on kehtestatud tähtajaliste lepingute
       ennetähtaegse lõpetamise korraks. Tele2 Eesti AS õigustatud huvi lepingute
       sõlmimisel oli eelkõige kliendisuhete säilitamine sideteenuste pakkumiseks
       kokkulepitud ajal, mitte kliendile mobiiltelefonide müümiseks järelmaksu pakkumine.
       Leppetrahvi nõude esitamine ei saanud kostjale tulla üllatusena, kuna kostja oli teadlik
       leppetrahvi tasumise kohustusest lepingu ennetähtaegsel lõpetamisel. Hageja
       leppetrahvi nõue kajastus kostjale esitatud arvetel ning hageja ei pidanud oma soovist
       leppetrahvi nõuda kostjale eraldi teatama. Kuivõrd kostja on rikkunud oma lepingulisi
       kohustusi, siis tuli tal tasuda nii tasuta enda käsutusse saadud telefonide jääkväärtused
       kui ka kokkulepitud leppetrahvid tähtajalise lepingu ennetähtajalisel lõpetamisel (VÕS
       § 158 lg 1).

   16. Kuivõrd kostja on arvete tasumisega viivitanud, on põhjendatud hageja nõude
       rahuldamine ka viivise osas.

   17. Hageja lepingulise esindaja tasu 287,60 eurot on põhjendatud ja vajalik kulu,
       arvestades lepingulise esindaja poolt läbiviidud toimingutega ja nende mahuga.

Apellatsioonkaebus ja selle põhjendused
   18. Kostja esitas apellatsioonkaebuse, milles palub maakohtu otsuse tühistada.

   19. Pooled ei ole leppetrahvis eraldi kokku leppinud. Hageja on kinnitanud, et leppetrahv
       tuleneb tüüptingimustest. Maakohus ei ole arvestanud, et tüüptingimused on kallutatud
       ja võivad olla teisele poolele äärmiselt kahjulikud.

   20. Maakohus ei ole arvestanud, et kostja on juba tasunud lepingu p 4.9 alusel Tele2 Eesti
       AS-le leppetrahve 409 eurot. Tele2 Eesti AS käitumine ei olnud kooskõlas hea usu
       põhimõttega. Ei ole arusaadav, miks maakohus on pidanud Tele2 Eesti AS käitumist
       õigeks.

   21. Maakohus ei ole arvestanud leppetrahvi nõudmise tingimusi. Maksekäsu
       kiirmenetluses esitatud vastuväitestki nähtub, et kostja on arved vaidlustanud. On
       küsitav, kas Tele2 Eesti AS informeeris kostjat leppetrahvi nõudest.



                                                                                           4(6)
   22. Maakohus ei ole süvenenud asjaolusse, et Tele2 Eesti AS ja kostja vahel sõlmitud
       lepingu kogu väärtus 24 kuu jooksul oleks olnud 856 eurot ning Tele2 Eesti AS on
       tänaseks saanud kostjalt 812,12 eurot, kuigi 11 kuud sellest perioodist teenust ei
       osutatud. Arved, millega kostja ei nõustu, sisaldavad kokku leppimata ja arusaamatuid
       leppetrahve ja viiviseid. Nõue on muutunud kostja jaoks ebamõistlikult suureks (VÕS
       § 42). Tele2 Eesti AS on viinud kostja makseraskustesse.

Vastustaja seisukoht
   23. Vastustaja vaidleb apellatsioonkaebusele vastu ja palub jätta selle rahuldamata.

Ringkonnakohtu seisukoht
   24. Ringkonnakohus, tutvunud apellatsioonkaebusega ja tsiviilasja materjalidega, leiab, et
       TsMS § 657 lg 1 p 3 alusel tuleb maakohtu otsus tühistada ja asi saata maakohtule
       uueks läbivaatamiseks. Apellatsioonkaebus tuleb rahuldada.

   25. Maakohus ei ole piisavalt järginud otsuse põhjendamise nõudeid (TsMS § 442 lg 8).
       Maakohtu otsuses ei ole kõiki nõude eeldusi ja kostja vastuväiteid kontrollitud.
       Maakohus on oma järeldusi põhjendanud osaliselt ekslike seisukohtadega ja otsuse
       järeldused on vastuolulised.

   26. Maakohus on otsuse kirjeldavas ja põhjendavas osas märkinud hagi alusena asjaolu, et
       kostjal oli kohustus tasuda teenuste ja kauba eest ning Tele2 Eesti AS esitas kostjale
       regulaarselt arveid, mille kostja jättis õigeaegselt tasumata. Samas aga ei ole
       maakohus lahendanud hagi teenustasu või ostuhinna tasu nõudes, vaid leppetrahvi
       nõudes.

   27. Maakohtu otsuse põhjendusest ei selgu, kas või mil viisil või mis ulatuses maakohus
       on arvestanud asjaolu, et kostja on teinud oma rahaliste kohustuste täitmiseks makseid.
       Maakohus leidis, et kostjal tuli tasuda telefonide jääkväärtused, kuid otsusest ei selgu,
       millistel hageja esitatud asjaoludel ja asjas uuritud tõenditel selline seisukoht põhineb.

   28. VÕS § 158 lg 1 kohaselt on leppetrahv lepingus ettenähtud lepingut rikkunud
       lepingupoole kohustus maksta kahjustatud lepingupoolele lepingus määratud
       rahasumma. Maakohus on märkinud, et kostja kohustus 24 kuu kestel mitte muutma
       kasutatavaid teenuspakette väiksema kuutasuga teenuspaketi vastu või lepinguid
       ennetähtaegselt mitte lõpetama. Hageja ei ole esile toonud lepingute lõppemise
       asjaolusid, sealhulgas asjaolu, et tähtajalised lepingud oleks üles öelnud kostja. Hageja
       esitatud asjaolud viitavad sellele, et tähtajalised lepingud lõpetas Tele2 Eesti AS.
       Maakohtu otsuses ei ole jälgitav lepingulise kohustuse ja selle rikkumise tuvastamine,
       millest võis kostjal tekkida leppetrahvi maksmise kohustus. Maakohtu põhjendus,
       mille kohaselt kostja rikkus kohustust olla 24 kuud Tele2 Eesti Aktsiaseltsi klient
       arvete tasumata jätmisega, ei ole arusaadav. Hageja esile toodud lepingutingimuste
       kohaselt ei ole antud juhul leppetrahvi aluseks rahalise kohustuse rikkumine.

   29. Maakohus ei ole vastanud kostja väitele, mille kohaselt arusaamatut leppetrahvi
       tüüptingimust ei tuleks lugeda lepingu osaks (VÕS § 37 lg 3). Kostja väidetel olid
       leppetrahvid vastavate lepingute kogumahuga võrreldes suured. Maakohus ei ole
       ammendavalt põhjendanud, kas leppetrahvi nõude aluseks olevad tingimused
       kahjustavad kostjat ebamõistlikult. Maakohtu põhjendus, mille kohaselt oli hageja
       õigustatud huvi lepingute sõlmimisel eelkõige kliendisuhete säilitamine, on


                                                                                            5(6)
   leppetrahvi aluseks olevate tingimuste hindamisel asjakohatu, juhul kui kliendisuhte
   lõpetas Tele2 Eesti AS.

30. Ringkonnakohus ei pea võimalikuks asja ise lahendada ja saadab asja uueks
    läbivaatamiseks maakohtule. Asja uuel läbivaatamisel tuleb maakohtul, vajadusel
    andes hagejale võimaluse asjaolusid täpsustada, välja selgitada kostja kohustus ja selle
    rikkumine, millele hageja leppetrahvi nõude alusena tugineb. Maakohtul tuleb
    tuvastada asjaolud, mille alusel võtta põhjendatud seisukoht, kas leppetrahvi nõude
    aluseks olevad tingimused on lepingu osaks ja kas need ei kahjusta kostjat
    ebamõistlikult. Samuti tuleb tsiviilasja uuel läbivaatamisel, vajadusel andes kostjale
    võimaluse oma vastuväiteid täpsustada, tuvastada, millised maksed kostja on lepingute
    alusel teinud ja milliste kohustuste katteks tuleb makseid arvestada, kui maksetest ei
    piisanud kõigi sissenõutavaks muutunud kohustuste täitmiseks.

31. Menetluskulude jaotus jääb TsMS § 173 lg 3 teise lause alusel maakohtu otsustada.


           Margo Klaar                     Ele Liiv                        Kaupo Paal
   /allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                            6(6)

                                              RIIGIKOHUS
                                      TSIVIILKOLLEEGIUM


                                            KOHTUMÄÄRUS

 Kohtuasja number                         3-2-1-96-16

 Määruse kuupäev                          Tartu, 17. oktoober 2016

 Kohtukoosseis                            Eesistuja Ants Kull, liikmed Villu Kõve ja Malle Seppik

 Kohtuasi                                 S. L hagi D. L vastu elatise vähendamiseks

 Vaidlustatud kohtulahend                 Tartu Ringkonnakohtu 16. veebruari 2016. a määrus
                                          tsiviilasjas nr 2-15-9004

 Kaebuse esitaja ja kaebuse liik          S. L määruskaebus

 Menetlusosalised ja nende                Hageja S. L, esindaja vandeadvokaat Rainer Objartel
 esindajad Riigikohtus
                                          Kostja D. L, esindaja vandeadvokaat Aare Kaldma

 Asja läbivaatamise kuupäev               3. oktoober 2016. a, kirjalik menetlus



RESOLUTSIOON
1. Tühistada Tartu Ringkonnakohtu 16. veebruari 2016. a määrus tsiviilasjas nr 2-15-9004 ja
saata asi samale ringkonnakohtule S. L apellatsioonkaebuse menetlusse võtmise otsustamiseks.
2. Määruskaebus rahuldada.
3. Tagastada S. L määruskaebuselt tasutud kautsjon.


ASJAOLUD JA MENETLUSE KÄIK
1. S. L (hageja) esitas 12. juunil 2015 Tartu Maakohtule D. L (kostja) vastu hagi, milles palus
lõpetada tsiviilasjas nr 2-14-61593 Tartu Maakohtu 23. märtsi 2015. a määrusega kinnitatud
kompromissis kokkulepitud elatise maksmine ning mõista elatishagi esitamisest hagejalt kostja
kasuks välja elatis 75 eurot kuus kuni kostja täisealiseks saamiseni.
Hagiavalduse järgi kohustus hageja maksma kostjale kohtuliku kompromissi alusel elatist 195 eurot
kuus. Kompromissi sõlmimise ajal oli hagejal piisav sissetulek kokkulepitud suurusega elatise
maksmiseks. Elatise vähendamise hagi esitamise ajaks ei maksta hagejale enam vanemahüvitist,
kokkuleppel elukaaslasega on ta 31. oktoobrini 2016 lapsehoolduspuhkusel ega tööta ning tema
ainsaks sissetulekuks on lapsetoetus 147 eurot kuus. Hagejal on lisaks kostjale veel kaks alaealist last,
keda tal on kohustus ülal pidada. Hagejal on võimalik maksta kostjale elatist kuni 75 eurot kuus.
2. Kostja palus jätta hagi rahuldamata.
Kostja arvates olid hagis esitatud elatise suuruse vähendamise aluseks olevad asjaolud olemas ka
kompromissi kinnitamise ajal ega ole muutunud.
3. Tartu Maakohus jättis 29. detsembri 2015. a otsusega hagi rahuldamata ja kohustas hagejat
jätkuvalt tasuma kostjale elatist maakohtu 23. märtsi 2015. a määruses nimetatud ulatuses, s.o pool
Vabariigi Valitsuse kehtestatud alampalga määrast. Menetluskulud jättis maakohus hageja kanda,
mõistes temalt välja kostja menetluskuludena 320 eurot.
Maakohtu otsuse järgi on maakohus kinnitanud kompromissi, mille alusel peab hageja maksma
kostjale elatist perekonnaseaduse (PKS) § 101 lg-s 1 ettenähtud määras. Lisaks kostjale on hagejal
veel kaks alaealist last, kelle vajadused on kostjast paremini rahuldatud, kuna nende ema tegeleb
ettevõtlusega ja saab oma sissetulekut ise reguleerida. Kostja ema sissetulek on üksnes 145 eurot
kuus. Hagejale on makstud vanemahüvitist 1725 eurot 80 senti kuus. Seega oli hagejal nii
vanemahüvitise saamise ajal kui ka enne lapsehoolduspuhkusele jäämist sissetulek, millest ta oleks
pidanud enda ja kõigi oma laste ülalpidamiseks säästma igaühele vähemalt poole kehtivast töötasu
alammäärast juhuks, kui ta ei saa lapsehoolduspuhkuse ajal töötamist jätkata. Hageja omandis on
1/2 suurune kaasomandiosa kinnistust, millel asuv elamu on hageja ja tema pere elukohaks. Lisaks on
hagejal korteriomand, mida ei kasutata, kuid millest on võimalik saada tulu (müüa, üürida, rentida).
Hageja ei ole teinud ega kavatse teha kõike endast olenevat, et kindlustada kostjale alammääras
elatise saamine. Hageja tegevusetuse õigustamiseks ei saa elatise suurust vähendada.
4. Hageja palus apellatsioonkaebuses maakohtu otsuse tühistada ja jätta menetluskulud kostja kanda.


Ringkonnakohtu lahend ja põhjendused
5. Tartu Ringkonnakohus keeldus 16. veebruari 2016. a määrusega apellatsioonkaebust menetlemast
ja luges selle hagejale tagastatuks.
Ringkonnakohtu määruse kohaselt on selles tsiviilasjas hagihind 1080 eurot ((195-75) * 9). Seega on
tegemist lihtmenetluse asjaga tsiviilkohtumenetluse seadustiku (TsMS) § 405 lg 1 tähenduses.
Ringkonnakohus keeldus apellatsioonkaebust menetlemast TsMS § 637 lg 21 alusel. Maakohus ei
andnud luba apellatsioonkaebuse esitamiseks. Samuti ei ole maakohus selgelt valesti kohaldanud
materiaal- või menetlusõiguse normi ega selgelt valesti hinnanud tõendeid. Hageja ei ole kolm kuud
pärast kompromissi kinnitamist esitatud elatise suuruse muutmise hagis nimetanud asjaolusid, mis on
pärast kompromissi sõlmimist oluliselt muutunud ja mille tõttu tuleks elatise suurust vähendada.


MENETLUSOSALISTE PÕHJENDUSED
6. Hageja palub määruskaebuses ringkonnakohtu määruse tühistada ja saata apellatsioonkaebuse
ringkonnakohtule menetlusse võtmise otsustamiseks. Lisaks palub hageja määrata kindlaks
menetluskulude suurus ning mõista kostjalt välja esindajakulud 360 eurot.
Hageja arvates keeldus ringkonnakohus alusetult apellatsioonkaebust menetlemast. Ringkonnakohus
ei arvestanud apellatsioonkaebuse väidetega, et maakohus on materiaalõiguse normi valesti
kohaldanud ja menetlusõiguse norme rikkunud, sh hinnanud valesti tõendeid. Põhjendatud ei ole
maakohtu järeldus, et hagejaga koos elavad lapsed on kostjast paremini kindlustatud. Asjas ei ole
oluline hageja laste ema sissetuleku suurus, lisaks on tema varaline olukord tõendamata. Maakohus
jättis tähelepanuta, et võrreldes kompromissi sõlmimise ajaga on asjaolud muutunud, kuna hagejale ei
maksta enam vanemahüvitist. Lisaks ei teinud maakohus kindlaks kostja vajadusi ega tuvastanud
tema vajalikke kulusid. Leides, et hagejal on võimalik maksta elatist korteriomandi võõrandamise
kaudu, pidi maakohus tegema kindlaks korteriomandi väärtuse või võimaliku üüri suuruse.
7. Kostja palub jätta määruskaebuse rahuldamata ja ringkonnakohtu määruse muutmata ning
menetluskulud hageja kanda, kellelt mõista kostja kasuks välja kassatsiooniastme menetluskulud
240 eurot.


KOLLEEGIUMI SEISUKOHT
8. Kolleegium leiab, et määruskaebus tuleb TsMS § 701 lg 3 esimese lause alusel rahuldada,
ringkonnakohtu määrus tühistada ja asi saata samale ringkonnakohtule apellatsioonkaebuse
menetlusse võtmise otsustamiseks.
9. Ringkonnakohus on leidnud, et hagi on esitatud lihtmenetluse asjas TsMS § 405 lg 1 tähenduses,
mille kohta tehtud maakohtu otsuse peale esitatud apellatsioonkaebuse menetlemisest on
ringkonnakohtul TsMS § 637 lg 21 alusel õigus keelduda. Kolleegium ei nõustu ringkonnakohtu
seisukohaga.
TsMS § 405 lg 1 järgi menetleb kohus hagi oma õiglase äranägemise kohaselt lihtsustatud korras,
järgides üksnes tsiviilkohtumenetluse seadustikus sätestatud üldisi menetluspõhimõtteid, kui tegemist
on varalise nõudega hagiga ning hagihind ei ületa summat, mis arvestatuna põhinõudelt vastab
2000 eurole ja koos kõrvalnõuetega 4000 eurole. Riigikohus asus 19. aprilli 2016. a määruses
tsiviilasjas nr 3-2-1-185-15 (p-d 14 ja 15) seisukohale, et TsMS § 405 lg 1 esimese lause mõttes on
hagihinnal autonoomne sisu ja lihtmenetluse asja olemasolu hindamiseks tuleb lähtuda esmajoones
TsMS § 122 lg-st 2 ning teha kindlaks asjas taotletu harilik väärtus, s.o hageja kogu tegelik nõue, mis
tähendab korduvate kohustuste puhul juba sissenõutavaks muutunud ja tulevikus sissenõutavaks
muutuvate perioodiliste maksete kogusummat.
Eeltoodu alusel on Riigikohus ka varem leidnud, et TsMS § 405 lg 1 tähenduses saab lihtmenetluse
asjaks pidada elatiseasja, milles nõutud elatisemaksete kogusumma ei ületa 2000 eurot (Riigikohtu
16. juuni 2016. a määrus tsiviilasjas nr 3-2-1-56-16, p 9). Kolleegium järgib neid seisukohti ka
praeguses asjas.
10. Hageja palus vähendada kostjale makstava elatise suurust alates hagi esitamisest 195 eurolt
75 euroni kuus kuni kostja täisealiseks saamiseni. Seega palub hageja vähendada elatist 120 euro
võrra kuus. Kostja saab täisealiseks 11. märtsil 2020. Järelikult on hageja nõude koguväärtus kindlasti
suurem kui TsMS § 405 lg 1 esimeses lauses sätestatud varalise nõude ülempiir.
Arvestades Riigikohtu ülalviidatud seisukohti, leidis ringkonnakohus ekslikult, et tegemist on
lihtmenetluse asjaga TsMS § 405 lg 1 tähenduses. Seega keeldus ringkonnakohus põhjendamatult
TsMS § 637 lg 21 alusel apellatsioonkaebust menetlusse võtmast.
11. Kuna määruskaebus tuleb rahuldada ja ringkonnakohtu määrus tühistada menetlusõiguse normi
rikkumise tõttu apellatsioonkaebuse menetlusse võtmise otsustamisel, ei käsitle kolleegium
määruskaebuses hagi põhjendamatu rahuldamata jätmise kohta esitatud väiteid.
12. Kuna ringkonnakohtu määrus tühistatakse ja asi saadetakse samale ringkonnakohtule
apellatsioonkaebuse menetlusse võtmise otsustamiseks, jääb menetluskulude jaotus TsMS § 173 lg 3
teise lause järgi ringkonnakohtu otsustada. Menetluskulude rahalise suuruse määrab TsMS § 173 lg 6
alusel kindlaks ringkonnakohus.
13. Määruskaebuse rahuldamise tõttu tuleb TsMS § 149 lg 4 esimese lause ja lg 8 esimese lause
alusel määruskaebuselt tasutud kautsjon hagejale tagastada.


Ants Kull, Villu Kõve, Malle Seppik

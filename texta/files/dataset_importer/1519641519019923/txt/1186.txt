                                             RIIGIKOHUS
                                     HALDUSKOLLEEGIUM
                                             KOHTUOTSUS
                                         Eesti Vabariigi nimel
 Kohtuasja number                      3-3-1-55-16
 Otsuse kuupäev                        8. detsember 2016
 Kohtukoosseis                         Eesistuja Ivo Pilving, liikmed Viive Ligi ja Jüri Põld
 Kohtuasi                              Aleksei Bobrovnitski kaebus Tallinna Vangla 11. märtsi
                                       2014. a käskkirja nr 322 tühistamiseks ning Tallinna Vangla
                                       toimingute õigusvastaseks tunnistamiseks
 Menetlusosalised                      Kaebaja Aleksei Bobrovnitski
                                       Vastustaja Tallinna Vangla
 Vaidlustatud kohtulahend              Tallinna Ringkonnakohtu 9. mai 2016. a otsus haldusasjas
                                       nr 3-14-50770
 Menetluse alus Riigikohtus            Tallinna Vangla ja Aleksei Bobrovnitski kassatsioonkaebused
 Asja läbivaatamine                    Kirjalik menetlus

RESOLUTSIOON
1. Rahuldada Tallinna Vangla kassatsioonkaebus osaliselt.
2. Tühistada Tallinna Ringkonnakohtu 9. mai 2016. a otsus haldusasjas nr 3-14-50770 kartseri​-
kambri tingimuste õigusvastasuse tuvastamise nõude osas. Saata asi selles osas uueks
läbivaatamiseks Tallinna Ringkonnakohtule.
3. Tühistada Tallinna Halduskohtu 18. septembri 2015. a otsuse resolutsiooni punkt 2 ja
Tallinna Ringkonnakohtu 9. mai 2016. a otsuse resolutsiooni punkt 1 värskes õhus jalutus​-
käikudest ilmajätmise õigusvastasuse tuvastamise osas. Teha selles osas uus otsus, millega
tuvastada, et Tallinna Vangla jättis kaebajale õigusvastaselt tagamata nõuete​kohased
tingimused vabas õhus viibimiseks.
4. Ülejäänud osas jätta ringkonnakohtu otsuse resolutsioon muutmata. Täiendada ringkonna​-
kohtu otsuse põhjendusi käesoleval otsuse põhjendustega.
5. Jätta Aleksei Bobrovnitski kassatsioonkaebus rahuldamata.


ASJAOLUD JA MENETLUSE KÄIK
1. Tallinna Vangla (vastustaja) karistas 11. märtsi 2014. a käskkirjaga nr 322 kinnipeetavat Aleksei
Bobrovnitskit (kaebaja) kartserisse paigutamisega 30 ööpäevaks. Käskkirja kohaselt kasutas kaebaja
vanglaametniku poole pöördumisel vene keeles ähvardava sisuga väljendit, rikkudes sellega Tallinna
Vangla kodukorra punkti 1.11.1 ja pannes sellega toime raske distsiplinaarsüüteo. Karistuse
määramisel arvestati kaebaja kehtivate distsiplinaarkaristustega (20), sh oli samalaadsete rikkumiste
eest määratud kuus distsiplinaarkaristust.
2. Kaebaja esitas pärast kohustusliku kohtueelse menetluse läbimist halduskohtule kaebuse, milles
palus eelnimetatud käskkirja tühistada, sest tema teos puudusid distsiplinaarsüüteo elemendid.
Kaebaja ei ole vanglaametnikku ähvardanud, vaid kasutas toidujagaja poole pöördudes humoorikat
sõnastust. Lisaks palus kaebaja tuvastada, et vangla toimis õigusvastaselt, kui pidas teda 30 päeva
(ajavahemikul 13.03.–12.04.14) kinni ebainimlike tingimustega kartserikambris (kamber nr 84 oli
külm ja niiske, puudus nõuetekohane ventilatsioon, WC oli kambrist eraldamata ning sellest levis
ebameeldivat lõhna) ning jättis talle tagamata võimaluse värskes õhus jalutada. Kartserikambri
tingimused olid inimväärikust alandavad. Nõuetele mittevastavust kinnitab Piinamise ja Eba​inimliku
või Alandava Kohtlemise või Karistamise Tõkestamise Euroopa Komitee (CPT) 2012. a
kontrollkäigu järel esitatud raporti punktides 56 ja 57 kajastatud järeldused, milles kritiseeritakse
Tallinna Vangla blokis K1 esinevaid kinnipidamistingimusi ning kutsutakse üles kõrvaldama see
blokk viivitamatult kasutusest. Kinnipidamistingimused ei vasta ka Euroopa vanglareeglistiku
punktides 1–3 ja 18 sätestatud minimaalsetele standarditele. Vangla esitatud mõõtmistulemused ei
vasta nõuetele, neid pole teinud pädev isik ning mõõtmistulemused pole nõuetekohaselt jälgitavad,
mistõttu tuleb need tõendid kambritingimuste hindamisel jätta arvesse võtmata. Jalutusboksidele
ehitatud katus ei võimalda kasutatud ehitustehniliste lahenduste tõttu piisavat õhuringlust ning suvel
tekib kasvuhooneefekt.
3. Vastustaja palus jätta kaebuse rahuldamata. Vastustaja hinnangul kasutas kaebaja vangla​ametniku
poole pöördudes ähvardava sisuga väljendeid, millega pani toime distsiplinaarsüüteo, sest ei järginud
vangla kodukorra punktis 1.11.1 sätestatud nõudeid. Distsiplinaarsüüteo toimepanemine on
tuvastatud vanglaametnike ütlustega, isik kuulati menetluses ära ning järgiti teisi distsiplinaar​-
menetluse norme. Vangla on distsiplinaarkaristuse määramise käskkirjas veenvalt põhjendanud, miks
vanglaametnike ütlused on selles asjas kaebaja selgitustest usaldusväärsemad. Kaebaja tehtud
ähvardus ohustas vangla julgeolekut ning sellele distsiplinaarkorras reageerimine on õiguspärane.
Kaebaja selgitused selle kohta, et ta ei lausunud mitte ähvardava sisuga väljendit, vaid soovis teha
nalja, ei ole usaldusväärsed ega eluliselt usutavad. Kaebaja sõnavõtule eelnes vestlus vangla​-
ametnikuga, kes tegi kaebajale märkuse toiduainete võtmise reeglite kohta, mis võis tekitada kaebajas
emotsionaalseid pingeid, sest ta ei saanud teha meelepärast toimingut. Ei ole usutav, et pärast seda
pöördus kaebaja naljatades kaugemal seisnud toidujagaja poole sõnadega, milles väljendas armastust.
Kartserikambri tingimused vastasid seaduses sätestatud nõuetele. Kaebaja väited liigniiskuse ja
nõuetele mittevastava sisetemperatuuri kohta ei ole põhjendatud. Kartserikambris nr 84 on osaliselt
sundventilatsioon ning kambrit on võimalik õhutada ka õhutusava kaudu, kamber asub hoone teisel
korrusel. Vastustaja ei ole asjakohasel ajavahemikul kaebaja kartserikambri temperatuuri mõõtnud,
küll aga tehti mõõtmisi samal ajal hoone esimesel korrusel asuvates kartserikambrites nr 71–79 ning
nende kambrite temperatuur oli vahemikus 18,3–21,6 kraadi, mis vastas eluruumi sisetemperatuurile
kehtestatud nõuetele. Nende mõõtmiste tulemused on esitatud ka kohtule. Kuna kartserikambrite
kütmisel kasutatakse kaugküttevõrku, siis ei saanud teisel korrusel asuva kambri nr 84 tingimused
oluliselt erineda esimesel korrusel asunud kambrite tingimustest. Üldjuhul on teisel korrusel asuvate
kambrite temperatuur esimese korruse kambritega võrreldes isegi mõnevõrra kõrgem. Kaebaja väited
ventilatsiooni puudumise kohta ei vasta tõele ning kamber ei olnud liiga niiske.
Jalutusboksidele paigaldatud läbipaistvast plastist katus ei takistanud jalutamist värskes õhus. Jalutus​-
boksi temperatuur ei erinenud oluliselt välistemperatuurist ning jalutusbokside peale paigaldatud võre
ja plastkatuse vahel asuvate õhutusluukide kaudu oli tagatud värske õhu piisav juurdevool. Kaebajat
ei hoitud jalutusboksis suvel. Liiatigi kinnitavad 2013. aasta suvel tehtud mõõtmised, et jalutusboksi
temperatuur erines vaid vähesel määral välistemperatuurist.
Aasia tüüpi WC kasutamine ei ole keelatud ning tagatud oli vee kasutamine ka tualetis.
Kanalisatsioonist ebameeldiva lõhna vältimiseks olid kasutusel äravoolu sulgemise korgid. Kaebaja
sai kasutada puhastusvahendeid ning kambri üldise puhtuse tagamise kohustus oli kinnipeetaval. See,
et tualettruum oli kartserikambrist eraldamata, ei ole käsitatav inimväärikust alandava tingimusena.
Kaebajal pole põhjendatud huvi esitada tuvastamiskaebust. Kuna kartserikambri tingimused vastasid
nõuetele, ei ole vangla kaebajale hüvitatavat mittevaralist kahju tekitanud.
4. Tallinna Halduskohus rahuldas 18. septembri 2015. a otsusega kaebuse osaliselt ning tuvastas, et
vangla toimis õigusvastaselt, kui hoidis kaebajat 30 päeva jooksul (ajavahemikul 13. märts kuni
14. aprill 2014) kartserikambris nr 84, mis ei vastanud nõuetele, sh inimväärikuse põhimõttele, ning
jättis ta ilma võimalusest jalutada värskes õhus. Tallinna Vangla 11. märtsi 2014. a käskkirja nr 322
tühistamise nõude jättis halduskohus rahuldamata. Kohtu põhjendused olid kokkuvõtlikult järgmised.
4.1. Käskkirja tühistamiseks ei ole alust, sest kaebaja on süüteo toime pannud, tema ütlused on
ebausaldusväärsed, mistõttu tuleb sõna sõna vastu olukorras eelistada vanglaametnike ütlusi. Ei ole
eluliselt usutav, et kaebaja, kes ei saavutanud meelepärast tulemust, soovis kohe pärast ebameeldivat
sündmust toidujagajaga naljatleda. Ettekande kohaselt pöördus ta valvuri poole ähvardava sisuga
väljendiga. Vastustaja on käskkirjas veenvalt põhjendanud, miks vanglaametniku kirjalikus ette​-
kandes märgitut saab pidada usaldusväärsemaks. Kinnipeetav sattus vastumeelsesse olukorda ja võis
seetõttu tunda emotsionaalset pinget. Asjaolud kogumis, sh isikute paiknemine ja konflikti olemus,
vähendavad kaebaja naljatlemist puudutava väite usaldusväärust. Vanglaametniku ja kaebaja vahel ei
ole varem olnud isiklikke konflikte või vaenu, mistõttu puudus vanglaametnikul igasugune tõsiselt
võetav põhjus valeettekande tegemiseks. Vangla on karistuse määramisel teostanud nõuete​kohaselt
kaalutlusõigust, valitud karistus on süüteo raskust arvestades proportsionaalne.
4.2. Kartserikambri tingimused olid asjaolusid kogumis vaadeldes inimväärikust alandavad ja seega
õigusvastased.
4.2.1. Vastustaja ei ole esitanud kohtule usaldusväärseid tõendeid selle kohta, et kambris oli
nõuetekohane temperatuur ja ventilatsioon. Vangla on selgitanud, et asjakohases kambris ei ole
kõnealusel ajavahemikul mõõtmisi tehtud, kuid samal ajal esimese korruse kartserikambrites tehtud
mõõtmised näitasid, et kambrid vastasid nõuetele. Lisaks esitas vangla tabeli õhuniiskuse mõõtmise
kohta kambris nr 84, kuid seda erinevate ajavahemike kohta perioodil 05.11.2010–15.04.2013. Need
tõendid ei lükka kaebaja väiteid ümber. Mõõtetulemuste õigsuse seisukohalt on asjakohane silmas
pidada mõõteseaduses (MõõteS) sätestatut. Vangla esitatud andmetest ei nähtu, kes ja milliste
seadmetega mõõtmised tegi, dokumendid on allkirjastamata. Mõõtmisi tegid vanglaametnikud, kes
kandsid tulemused tabelisse, mõõtmise kohta aruannet või protokolli ei koostatud. Vastustaja ei ole
suutnud tõendada, et esitatud mõõtetulemused oleksid saadud ja fikseeritud mõõteseaduse § 5 lg-s 1
sätestatud viisil. Need andmed pole usaldusväärsed tõendid. Vangla mõõtmiskorraldus ei taga
mingilgi määral mõõtmiste aja, koha ja tulemuste kontrollitavust ega mõõtmisandmete autentsust.
4.2.2. Tõendina saab arvesse võtta CPT raporti punktides 56 ja 57 kajastatut. Nimetatud punktides on
CPT märkinud, et Tallinna Vangla kartserikambrites blokis K1 on väga halvad tingimused, kambrites
on halb ventilatsioon, väga vähene loomulik valgus, paljud kambrid on lagunenud seisus. Kambrites
on äärmiselt külm. Bloki nn füüsiliste tegevuste ala kujutas endast 4–5 m2 suuruseid karedate
seintega kuupe, kus polnud varjualust ega mingit varustust ning kus ainus vaade oli läbi võre paistev
taevas. CPT leidis, et blokk K1 tuleks viivitamatult kasutusest kõrvaldada (vt I kd, tl 88 pöördel).
Kuna vangla ei ole välja toonud, et kambreid oleks vahepeal parandatud, on usutavad kaebaja väited
kartserikambri üldiste halbade tingimuste kohta. Olukorda ilmestavad ka kohtule esitatud fotod,
millel kajastatu ei võimalda pidada kambrit nr 84 Euroopa Liidu liikmesriigis vastavatele
esteetilistele arusaamadele tuginedes inimväärikatele elamistingimustele vastavaks. Ka õiguskantsleri
kontrollikäike kajastavad kontrollaktid on väga kriitilised. Vastustaja kirjeldatud tingimused
(keskküte, väidetav piisav ventilatsioon) olid olemas ka ajal, mil CPT koostas raporti ning vanglat
külastasid õiguskantsleri esindajad, kuid sellest hoolimata pidasid nad tingimusi väga halbadeks.
Kuigi eraldamata WC ei riku kaebaja õiguseid, tuleb kinnipidamistingimused koosmõjus lugeda
inimväärikust alandavaks. Kaebaja väited kartserihoones kostva valju muusika kohta, samuti
väidetavalt talle liiga lühikese madratsi ja teki väljastamise kohta tuleb jätta tähelepanuta, kuna
kaebaja ei ole esialgses kaebuses ega ka hiljem esitatud täiendustes nende toimingute õigusvastasuse
tuvastamist taotlenud.
4.3. Värskes õhus viibimiseks ei saa pidada jalutamist suletud ruumis. Vangla esitatud tõenditest ei
nähtu, et jalutusboksile paigaldatud katuse ja jalutusboksi seinte vahele oleks jäetud nii palju ruumi,
et võiks järeldada, et tegemist on varikatusega, mis takistab üksnes sademete langemist jalutusboksi.
Fotodelt nähtub, et faktiliselt on jalutusboksi puhul tegemist suletud ruumiga.
5. Vastustaja esitas apellatsioonkaebuse, milles palus halduskohtu otsuse tühistada osas, millega
kaebus rahuldati. Kartserikambri nr 84 tingimused olid kooskõlas kõikide vangistusseaduses (VangS)
ja vangla sisekorraeeskirjas sätestatud nõuetega. Halduskohtu otsusest ei nähtu adekvaatseid
põhjendusi selle kohta, miks on kohtu hinnangul kaebaja väited kambri temperatuuri ja niiskuse
kohta usaldusväärsemad kui vangla esitatud mõõtmistulemused. Mõõteseadusest ei tulene nõuet, et
vanglas tuleks tavapäraseid mõõtmisi teha taadeldud mõõteriistaga. Vangla mõõdab sise​kliima
näitajaid iga päev haldusmenetluse raames ning sellisel juhul ei saa vanglalt nõuda MõõteS § 5
lg-tes 1 ja 2 sätestatud tõendatud mõõtetulemusi. Kohtule esitatud mõõtmistulemused kinnitavad, et
vaidlusalusel ajavahemikul oli kambrites nr 71–79 tagatud seaduses ette nähtud temperatuur.
Kaugküttevõrgu kasutamise tõttu oli vanglas tagatud ühtne temperatuur, mistõttu ei saanud kambris
nr 84 olla oluliselt külmem. Kambrites oli osaline sund- ning osaline loomulik ventilatsioon.
Julgeolekukaalutlustel on kambrites akende avamine piiratud ning avada saab ainult õhutusava,
millele on paigaldatud õhutusaukudega metallplaadid. Keskküte tagab, et õhk ei oleks kambrites liiga
niiske. Ebaõige on halduskohtu seisukoht ka jalutusbokside kohta. Nendele boksidele ehitati
2013. aastal katus, sest kinnipeetavad kurtsid sademete üle. Jalutusbokside peale paigaldatud võre ja
plastkatuse vahel asuvad avatud õhutusluugid, mille kaudu on tagatud värske õhu juurdevool.
Jalutusbokse katva võre ja katuse vahe on 0,5 m ning katuse küljed on lahtised. Seega ei ole tegemist
suletud ruumidega. Kinnipidamistingimused kogumis võisid tekitada kaebajas ebamugavustunnet,
kuid ei kvalifitseeru inimväärikust alandavate tingimustena. Vastustaja tegevuse õigusvastasust ei saa
tuletada mitme aasta vanusest raportist. Õiguskantsler on küll soovitanud kaaluda kartserihoone
kasutusest kõrvaldamist, kuid samas leidnud, et mõnevõrra on olmetingimusi parandatud. Kambrid
vajavad küll sanitaarremonti, kuid ei ole sedavõrd amortiseerunud, et oleksid käsitatavad
inimväärikust alandavate tingimustena. Kuna vastustaja hinnangul oleks tulevikus esitatav
hüvitamiskaebus ilmselgelt perspektiivitu, siis ei ole kaebajal põhjendatud huvi puudumise tõttu
kaebeõigust.
Kaebaja apellatsioonkaebuse palus vastustaja jätta rahuldamata. Vastustaja nõustus selles osas
halduskohtu otsuse põhjendustega.
6. Kaebaja esitas apellatsioonkaebuse, milles palus halduskohtu otsuse tühistada osas, millega
kaebus jäeti rahuldamata, ja teha selles osas uus otsus, millega kaebus rahuldatakse. Kaebaja ei ole
distsiplinaarsüütegu toime pannud ning tema distsiplinaarkorras karistamiseks puudus õiguslik alus.
Kaebaja jäi halduskohtus esitatud põhjenduste juurde ja palus nendega arvestada.
Kaebaja leidis, et vastustaja apellatsioonkaebus on põhjendamatu, ja palus jätta selle rahuldamata.
Kartserikambri tingimused ei vastanud kehtestatud nõuetele ning olid inimväärikust alandavad.
Vangla ei ole suutnud veenvalt tõendada, et kamber oli nõuetekohane.
7. Tallinna Ringkonnakohus jättis 9. mai 2016. a otsusega apellatsioonkaebused rahuldamata ja
halduskohtu otsuse muutmata.
7.1. Ringkonnakohtu hinnangul on halduskohus igakülgselt ja kogumis hinnanud esitatud tõendeid
ning teinud põhjendatud järelduse, et distsiplinaarsüüteo toimepanemine on piisavalt tõendatud.
Vanglaametik sai mõningal määral vene keelest aru ja mõistis kaebajale etteheidetava venekeelse
lause sisu. Konfliktis osalenud isikute usaldusväärsust on halduskohus detailselt ja nõuetekohaselt
hinnanud.
7.2. Võimalikku tulevikus esitatavat kahjunõuet ei saa pidada ilmselgelt perspektiivituks, mistõttu ei
ole vastustaja seisukoht kaebaja kaebeõiguse puudumise kohta põhjendatud.
7.3. Halduskohus on õigesti märkinud, et kuna vangla ei ole tõendanud, et bloki K1 kartserikambrite
tingimusi oleks märkimisväärselt parandatud, võib kinnipeetava esitatud etteheiteid pidada usutavaks.
Vastustaja esile toodud asjaolud kasutatud küttevõrkude ja kambri asendi kohta esinesid ka CPT
raporti koostamise ja õiguskantsleri külastuskäikude ajal, kuid sellest hoolimata peeti tingimusi väga
halbadeks. Tallinna Vangla kartserikambreid on külastanud ka kohtunikud ning nähtu põhjal ei ole
põhjust CPT raportis ja õiguskantsleri kontrollkäikude kohta koostatud dokumentides kajastatut
pidada ülepaisutatuks. Asjaolu, et formaalselt on eluruumidele esitatud nõuded täidetud, ei tähenda,
et kogumis ei võiks olmetingimused olla inimväärikust alandavad. Jalutusbokse katva võre ja katuse
vahe ei ole piisav, et vaadelda sellises ruumis jalutamist viibimisena värskes õhus VangS § 55 lg 2
mõttes. See on samaväärne pigem avatud aknaga ruumis viibimisega (vt foto I kd, tl 150).


MENETLUSOSALISTE PÕHJENDUSED
8. Tallinna Vangla palub kassatsioonkaebuses kohtute otsused tühistada osas, millega kaebus
rahuldati. Kohtud on ekslikult tunnistanud kartserikambri tingimused ja värskes õhus jalutamise
võimalusest ilmajätmise õigusvastaseks. Ainuüksi asjaolu, et vastustaja ei ole vangla K1 bloki
kambrites teinud mastaapseid parandustöid, ei ole kambritingimuste õigusvastasuse tuvastamiseks
piisav. Vaidlust ei ole selle üle, et vangla sisekorraeeskirja § 7 lõikes 4 sätestatud kambri sisustus​-
elemendid olid kartserikambris nr 84 tagatud. Hoone esimese korruse kartserikambrites 1. kuni
7. aprillini 2014 tehtud mõõtmised ja saadud mõõtetulemused (18,3–21,6 ºC) ning asjaolu, et
kambrites kasutatakse kaugküttevõrku, lubavad eeldada, et ka sama hoone teisel korrusel asuvas
kambris nr 84 oli nõuetekohane temperatuur tagatud. Kuna kaebaja viibis kartseris üksinda, ei saanud
WC eraldamata jätmine tema inimväärikust alandada. Kohtute otsused on ebaõiged ka jalutusboksi
mittenõuetekohasuse osas. Jalutusbokside peale paigutatud võre ja plastkatuse vahe on 50 cm ning
katuse küljed on lahtised, mis tagavad piisaval määral värske õhu juurdepääsu ning tegemist pole
suletud ruumiga. Kartserikambrisse sattumist on isikul võimalik vältida. Kartseri​kambri tingimused
peavadki juba distsiplinaarkaristuse olemusest lähtuvalt ja selle kasutamisega taotletavate
eesmärkidest täitmiseks olema tavakambritest piiravamad. Kartserikambris viibimisega kaasnevad
kaebajale seadusest tulenevad piirangud, mis pidid talle olema teada. Kaebajat ei ole inimväärikust
alandavates tingimustes hoitud.
9. Kaebaja esitas kassatsioonkaebuse, milles palub kohtute otsused tühistada osas, millega kaebus
jäeti rahuldamata. Kaebaja hinnangul ei ole ta distsiplinaarsüütegu toime pannud. Vanglaametnik ei
osanud piisavalt vene keelt mõistmaks iga kaebaja öeldud sõna tähendust.
Tallinna Vangla kassatsioonkaebuse palub kaebaja vastuses (pealkirjastatud ekslikult vastu​-
kassatsioon​kaebusena) jätta rahuldamata. CPT raporti kohaselt on Tallinna Vangla kartserikambrite
seisukord blokis K1 väga halb ning olukord ei ole võrreldes 2007. aastaga muutunud. Euroopa
Inimõiguste Kohus (EIK) on oma praktikas korduvalt tuginenud CPT raportites kajastatule (nt Aurel
Rodulescu vs. Rumeenia, 32800/12, 01.04.14).


KOLLEEGIUMI SEISUKOHT
10. Kolleegium märgib esmalt, et CPT esitab raportites üksnes mittesiduvaid ettepanekuid (piinamise
ja ebainimliku või alandava kohtlemise või karistamise tõkestamise Euroopa konventsiooni art 10
lg 1), kuid menetlusosaline võib aruandes kajastatud seisukohtadele kohtu​menetluses tugineda. Kui
kaebuses väidetud kinnipidamistingimuste kohta ei ole tõendite esitamine mõistlike jõupingutustega
võimalik või teatud tingimuse olemasolu või puudumise kindlaks​tegemine osutub tagantjärele
sootuks võimatuks, võib menetlusosaliste väidete usutavusele hinnangu andmisel tugineda CPT ja
õiguskantsleri kontrollkäikude aruannetele (vt ka RKHKo 3-3-1-5-10, p 19; 3-3-1-14-10, p 11). CPT
tuvastatud minetused kinnipidamisasutustes tõstatavad aga kahtluse kinnipidamistingimuste
vastavusest kehtestatud reeglitele ja standarditele ning vastustaja peab esitama tõendeid vaidluse all
olnud konkreetsete kinnipidamistingimuste kohta. CPT preventiivset rolli väärkohtlemise ennetamisel
ning tema koostatud raportites kajastatu olulisust on rõhutanud oma praktikas ka Euroopa
Inimõiguste Kohus (vt ka EIK Suurkoja otsus asjas Muršić vs. Horvaatia, 7334/13, 20.10.16).
11. Kuna kaebaja väited kambri tingimuste mittevastavuse kohta ühtivad suures osas CPT raportis ja
õiguskantsleri kontrollkäigu kokkuvõttes kajastatuga, siis on kohtud põhjendatult leidnud, et kambrite
nõuetekohasuse tõendamise kohustus lasub vanglal.
12. Halduskohtumenetluse seadustiku (HKMS) § 229 lg 3 järgi on Riigikohus asja lahendamisel
seotud ringkonnakohtu tuvastatud faktiliste asjaoludega, välja arvatud juhul, kui asjaolu tuvastamine
on vaidlustatud kassatsioonkaebusega ning asjaolu tuvastamisel on oluliselt rikutud menetlusõiguse
norme. Tallinna Vangla on kassatsioonkaebuses vaidlustanud peaasjalikult faktiliste asjaolude
tuvastamise. Samas on kassatsioonkaebusest välja loetav, et vastustaja hinnangul rikkusid kohtud
menetlusnorme ja materiaalõiguse norme, kui jätsid kõrvale vangla esitatud tõendid ja leidsid, et
vanglas tuleb lähtuda mõõteseaduses sätestatud mõõtmistingimustest.
13. Kohtuotsuse põhjendamiskohustus tähendab kohtu kohustust esitada kohtuotsuse põhjendavas
osas (HKMS § 165) resolutsiooni (HKMS § 162) kohta selged, ammendavad, vastuoludeta ja
veenvad põhjendused, mille alusel oleks kohtu siseveendumuse kujunemine otsuse lugejale jälgitav
(vt nt RKHKo 3-3-1-14-15, p 20).
14. Halduskohus viitas kohtuotsuses vangla esitatud mõõtetulemusi kajastavate dokumentide
kõrvalejätmisel ja nende ebausaldusväärsuse tuvastamisel mõõteseadusele. Viitega mõõteseaduse § 5
lg-le 1 on halduskohus pidanud vangistusalastes vaidlustes mõõteseadust ning selles sätestatud
mõõtmistulemuste jälgitavuse tõendamise tingimusi (sh mõõtevahendite taatlemise ja pädeva mõõtja
kasutamise kohustust) sisuliselt kohaldatavaks. Ringkonnakohus ei ole mõõteseaduse kohaldatavuse
ning mõõtmiste tegemise ja kajastamise korra kohta seisukohta kujundanud, kuigi Tallinna Vangla on
mõõtetulemuste kajastamise ja arvestamata jätmise osas halduskohtu seisukohad apellatsioon​kaebuse
punktides 10–14 selgelt vaidlustanud. Ringkonnakohus piirdus otsuse punktis 9 üksnes abstraktse
seisukohaga, et kuna CPT raporti ja õiguskantsleri seisukohad kinnitavad blokis K1 asuvate
kartserikambrite halba seisukorda ja vangla ei ole suutnud esitada tingimuste parandamist kinnitavaid
tõendeid, siis võib kaebaja etteheiteid pidada usutavaks. Samuti ei ole ringkonnakohus käsitlenud
vastustaja apellatsioonkaebuses esitatud väidet, et ventilatsioon vastab kehtestatud nõuetele.
Arvestades, et halduskohus tugines CPT raporti üldistele tähelepanekutele ja järeldustele ning kohus
piirdus vangla esitatud seisukohtade ja tõendite analüüsimisel vaid üldise järeldusega, et vastustaja ei
ole ventilatsiooni olemasolu kohta esitanud usaldusväärseid tõendeid, ning vastustaja selle seisukoha
apellatsioonkaebuses sõnaselgelt vaidlustas (vt selle otsuse p 5), siis tulnuks ringkonnakohtul ka
selles osas võtta põhjendatud seisukoht, mitte piirduda viidetega halduskohtu otsuse põhjendustele.
Ringkonnakohus on jätnud vastustaja apellatsioonkaebuses esitatud olulised vastuväited
nõuetekohaselt käsitlemata ja esitatud tõendid sisuliselt hindamata, millega rikkus kohtuotsuse
põhjendamise kohustust (HKMS § 157 lg 1). Mõõtmistulemuste usaldusväärsuse hindamise ja
mõõteseaduse kohaldamise küsimuses ei olnud HKMS § 201 lg 4 kohaldamiseks alust.
15. Kolleegium ei nõustu halduskohtu otsuse sõnastusest tuleneva järeldusega, et mõõtetulemuste
jälgitavuse kontrollimisel on mõõteseaduses sätestatud mõõtetulemuste jälgitavuse tõendamise
kriteeriumid vanglas kohaldatavad. Mõõteseaduse § 5 lg 1 esimese lause kohaselt on mõõte​tulemuste
jälgitavus tõendatud, kui mõõtmised on teinud pädev mõõtja, kes kasutab mõõtevahendit, mille
taatluskohustus on täidetud või mis on jälgitavalt kalibreeritud, või sertifitseeritud etalon​aineid,
järgides asjakohast mõõtemetoodikat. Sama paragrahvi lõikes 2 on loetletud juhud, kus
mõõtetulemuste jälgitavus peab olema tõendatud. Nimetatud loetelus ei ole vanglat või muid
kinnipidamisasutusi nimetatud, samuti ei näe mõõtetulemuste jälgitavuse tõendamise tingimuste
kohaldamist ette vangistusseadus ega teised vangistust reguleerivad õigusaktid. Seega ei pea vanglas
tehtavate mõõtmiste puhul juhinduma mõõteseaduses mõõtja pädevusele ja mõõtmisvahendile
kehtestatud nõuetest. Vanglas ei pea asjakohaseid mõõtmisi tegema akrediteeritud mõõtja taadeldud
mõõteseadmega, vaid seda võib teha ka vangla administratsiooni esindaja asjakohase vahendiga.
Tegemist on tavapärase olulise tingimuse tõendamisega haldusmenetluses. Seda saab tõendada
haldusmenetluse seaduse § 38 lg-s 2 sätestatud tõendiliikidega, sest vangistusseaduse § 1¹ lg 1 järgi
kohaldatakse vangistusseaduses ja selle alusel ettenähtud haldusmenetlusele haldusmenetluse seaduse
sätteid, arvestades vangistusõiguse erisusi. Olulise tingimuse tõendamiseks võib kasutada
menetlusosalise seletusi, dokumentaalseid tõendeid, asitõendeid, tunnistaja ütluseid, eksperdi
arvamust ja mõõtevahendi kasutamisel saadud mõõtetulemusi (vt ka RKHKo 3-3-1-45-11, p-d 12 ja
15). Asjaolu, et kohtule esitatud tõendil pole märgitud mõõtmisi teinud isiku nime ja tema allkirja, ei
muuda iseenesest esitatud tõendit ebausaldusväärseks. Vanglal on võimalik kohtumenetluses
selgitada, kes ja milliste vahenditega mõõtmisi tegi ja vajaduse korral saab kohus selle isiku
tunnistajana kohtuistungil üle kuulata. Ka mõõtmiste aja ja koha vastavust protokollis kajastatule on
võimalik teiste tõenditega (vangla administratsiooni korraldused mõõtmiste tegemiseks, vangla
ametnike ütlused jms) tõendada. Seetõttu ei muuda ainuüksi asjaolu, et mõõtmisi ei teinud
akrediteeritud mõõtja taadeldud mõõtevahendiga, esitatud tõendit ebausaldusväärseks ja lubamatuks.
16. Ebaõige on ringkonnakohtu põhjendus, et isegi kui kambritele kehtestatud nõuded on formaalselt
täidetud, võivad kambritingimused kogumis osutuda isiku inimväärikust alandavaks. Kui
kambritingimused on nõuetele vastavad ehk õiguspärased, siis puudub õigusvastasus, mida
vastustajale ette heite. Õiguspärased tingimused ei saa kogumis olla inimväärikust alandavad.
17. Kolleegium peab vajalikuks juhtida ringkonnakohtu tähelepanu ka sellele, et CPT ei ole raportis
tuvastanud, et kartserikambri temperatuur ja niiskustase ei ole nõuetekohased. Raportis on kajastatud
üksnes kinnipeetavate ütlused, et kambrid on talvel äärmiselt külmad (vt p 56). Sellistest
kinnipeetavate subjektiivsetest konstateeringutest ei ole põhjendatud teha automaatselt järeldust, nagu
oleks raportis tuvastatud, et kambri temperatuur ei vasta seaduses ette nähtud normidele. Kaebaja on
heitnud ette ka puudulikku ventilatsiooni ning kolleegium märgib, et seda etteheidet analüüsides tuleb
kohtul mh hinnata, kas ventilatsiooni toimimist võivad takistada ehitustehnilised lahendused. Selles
asjas ei väitnud kaebaja, et kambris oli akende ette paigutatud metallplaatide tõttu liiga vähe
loomulikku valgust, ega vaidlustanud nende kasutamise nõuetekohasust.
18. Kuna ringkonnakohus ei ole vangla esitatud mõõtetulemuste kui tõendi usaldusväärsust ning
lubatavust nõuetekohaselt hinnanud ning halduskohus on kohaldanud mõõtetulemuste jälgitavuse
hindamisel ebaõigesti mõõteseaduses sätestatut, siis tuleb ringkonnakohtu otsus kartserikambri
tingimuste õigusvastasuse tuvastamise kaebuse osas tühistada. Tallinna Ringkonnakohtul tuleb
kartserikambri tingimuste kohta esitatud tuvastamiskaebus uuesti lahendada. Ringkonnakohtul tuleb
asja uuel läbivaatamisel hinnata esitatud tõendeid kogumis ning analüüsida halduskohtus kõrvale
jäetud vangla esitatud tõendite usaldusväärsust, korraldades vajaduse korral faktiliste asjaolude
tuvastamiseks kohtuistungi.
19. Tallinna Vangla kassatsioonkaebus jalutusboksi nõuetelevastavuse osas tuleb jätta rahuldamata,
kuid muuta tuleb halduskohtu otsuse resolutsiooni punkti 2 sõnastust. Halduskohtu resolutsiooni
sõnastuse kohaselt jäeti kaebaja üldse ilma võimalusest värskes õhus jalutada. Ka kohtuotsustes
tehtud viide VangS § 55 lg-le 2 on ebaõige, sest kinnipeetav kandis kartserikaristust ning vabas õhus
viibimise võimalust reguleeris erinormina VangS § 65¹ lg 3. VangS § 65¹ lg 3 näeb ette, et
kinnipeetava soovil võimaldatakse tal vähemalt üks tund päevas viibida vabas õhus. VangS § 65¹ lg 3
ja ka § 55 lg 2 peavad vabas või värskes õhus viibimise all silmas viibimist väljaspool siseruume.
Vaidlusalune jalutusboks oli sisuliselt muudetud siseruumiks, sest see oli suletud nii seinte kui ka
varikatusega, ehkki seinte ja varikatuse vahele jäid ligikaudu 0,5m kõrgused avad. Kolleegium
möönab, et Eesti kliimat arvestades (üldiselt on aasta ringi rohkesti sademeid) võib esineda vajadus
jalutushoovis või -boksis varjualuse kasutamiseks, kuid vangla jalutushoovi või -boksi ei tohi
kasutatavate ehituskonstruktsioonidega muuta sisuliselt siseruumiks. Nimetatud asjaoludest ei ole aga
õige teha järeldust, et kaebaja oli täielikult ilma jäetud võimalusest vabas õhus jalutada. Kolleegiumi
hinnangul tagati kaebajale vabas õhus viibimise võimalus, kuid mitte VangS § 65¹ lg 3 kõikidele
nõuetele vastavalt. Kolleegium tühistab seetõttu halduskohtu otsuse resolutsiooni punkti 2 ja
ringkonnakohtu otsuse resolutsiooni punkti 1 värskes õhus jalutuskäikudest ilmajätmise
õigusvastasuse tuvastamise osas ja teeb selles osas uue otsuse, millega tuvastab, et Tallinna Vangla
jättis kaebajale õigusvastaselt tagamata nõuetekohased tingimused vabas õhus viibimiseks.
20. Kaebaja kassatsioonkaebus jääb rahuldamata. HKMS § 229 lg-st 2 tulenevalt arvestab Riigi​-
kohus kassatsioonkaebuse põhjendatuse kontrollimisel faktilisi asjaolusid, mis on tuvastatud alama
astme kohtu otsusega, ning on HKMS § 229 lg 3 alusel nendega seotud, välja arvatud juhul, kui
asjaolu tuvastamine on vaidlustatud kassatsioonkaebusega ning asjaolu tuvastamisel on oluliselt
rikutud menetlusõiguse norme. Kolleegiumi hinnangul on kohtud analüüsinud distsiplinaarkaristuse
määramise käskkirja õiguspärasuse hindamisel esitatud tõendite lubatavust ja usaldusväärsust ning
põhjendanud piisavalt, millistele tõenditele ja miks on nad kaebaja distsiplinaarsüüteo toime​panemise
ja määratud karistuse proportsionaalsuse hindamisel tuginenud. Kolleegiumi hinnangul ei ole kohtud
tühistamiskaebust puudutavas osas menetlusõiguse norme rikkunud ning kaebaja kassatsioonkaebuse
rahuldamiseks ei ole seetõttu alust.
21. Eeltoodu tõttu rahuldab kolleegium Tallinna Vangla kassatsioonkaebuse osaliselt ja jätab Aleksei
Bobrovnitski kassatsioonkaebuse rahuldamata. Tallinna Ringkonnakohtu otsus tühistatakse HKMS
§ 230 lg 5 p 2 alusel osas, millega jäeti halduskohtu otsus kartserikambri tingimuste õigusvastasust
puudutavas osas muutmata. Selles osas saadetakse asi uueks läbivaatamiseks Tallinna
Ringkonnakohtule. Halduskohtu otsuse resolutsiooni punkt 2 ja ringkonnakohtu otsuse resolutsiooni
punkt 1 tuleb värskes õhus jalutuskäikudest ilmajätmise õigusvastasuse tuvastamise osas tühistada.
Selles osas teeb kolleegium uue otsuse, millega tuvastab, et Tallinna Vangla jättis kaebajale
õigusvastaselt tagamata nõuetekohased tingimused vabas õhus viibimiseks. Ülejäänud osas jääb
ringkonnakohtu otsuse resolutsioon muutmata, kuid kolleegium täiendab ringkonnakohtu otsuse
põhjendusi käesoleval otsuse põhjendustega. Kuna asi saadetakse osaliselt uueks lahendamiseks, siis
Riigikohus menetluskulusid ei jaga (HKMS § 109 lg 4). Kautsjoni tasumisest olid
kassatsioonkaebuste esitajad vabastatud.

                           KOH TU MÄÄ RUS

Kohus                                 Tartu Ringkonnakohus
Kohtukoosseis                         Tiina Pappel, Einar Vene, Agu Timmi
Määruse tegemise aeg ja koht          11.10.2016, Tartu
Haldusasja number                     3-16-1783
Haldusasi                             Igor Abdulajevi kaebus Tartu Vanglalt mittevaralise
                                      kahju hüvitise nõudes seonduvalt kambrite
                                      lukustamisega perioodil 07.07.2016 – 11.07.2016
Vaidlustatud kohtulahend              Tartu Halduskohtu 14.09.2016. a määrus
Menetluse alus ringkonnakohtus        Igor Abdulajevi määruskaebus
Asja läbivaatamine                    Kirjalik menetlus
Menetlusosalised                      Kaebaja Igor Abdulajev
                                      Vastustaja Tartu Vangla


RESOLUTSIOON
Jätta määruskaebus rahuldamata ja Tartu Halduskohtu 14.09. 2016. a määrus muutmata.

EDASIKAEBAMISE KORD
Määruse resolutsiooni peale võib esitada määruskaebuse otse Riigikohtule 15 päeva jooksul
määruse kättetoimetamisest arvates.

ASJAOLUD JA MENETLUSE KÄIK

1. Kaebaja esitas 06.09.2016 Tartu Halduskohtule kaebuse, milles taotleb Tartu Vanglalt
mittevaralise kahju hüvitise väljamõistmist kohtu äranägemisel. Kaebusest ja selle juurde
lisatud dokumentidest nähtub, et Tartu Vangla 07.07.2016. a käskkirjaga nr 6-1/690 lukustati
süüdimõistetute eluhoone viienda üksuse kambrite uksed julgeolekukaalutlustel. Kambrite
uksed avati 11.07.2016 kell 15.30. Uste lukustamise tingis asjaolu, et 07.07.2016 tuvastati
süüdimõistetute viiendas eluosakonnas paikneval kinnipeetaval kehavigastused. Kaebaja leiab
kaebuses, et tema ei olnud intsidendiga seotud ning intsidendiga seotud kinnipeetavad andsid
ütlusi juba 07.07.2016, mistõttu on 07.07.2016. a käskkiri ebaproportsionaalne. Kaebaja
inimväärikust on alandatud ning temalt võeti ebaseaduslikult vabadus seonduvalt
liikumispiirangutega. Kaebaja taotleb enda riigilõivu tasumise kohustusest vabastamist.
2. Tartu Halduskohtu 14.09.2016. a määrusega jäeti kaebaja taotlus riigilõivu tasumise
kohustusest vabastamiseks rahuldamata. Halduskohus leidis, et kuigi riigilõivu tasumisest
vabastamise majanduslikud eeldused on täidetud, ei ole see piisav põhjus kaebaja riigilõivu
tasumise kohustusest vabastamiseks, kuna kaebus on perspektiivitu. Kaebaja hinnangul tekitas
vangla talle mittevaralist kahju sellega, et lukustas neljaks päevaks avatud osakonnas kambrite
uksed. Kahju seisneb kaebaja inimväärikuse alandamises ning temalt ebaseaduslikult vabaduse
võtmises seonduvalt liikumispiirangutega. Tartu Vangla 07.07.2016. a käskkirjast nr 6-1/690
nähtub, et kambrite uksed otsustati lukustada seetõttu, et ühel eluosakonnas viibival
kinnipeetaval avastati kehavigastused. Kambrite lukustamine oli vajalik konflikti põhjuste ja
teiste kinnipeetavate seotuse tuvastamiseks ning vangla üldise julgeoleku tagamiseks.
Vangistusseaduse (VangS) § 8 lg 2 sätestab, et vanglateenistus võib põhjendatud vajaduse
korral kambreid või osakondi lukustada või kinnipeetavaid ajutiselt teistesse ruumidesse
paigutada käesoleva paragrahvi lõikes 1 ettenähtud ajast erinevalt, kui see on vajalik vangla
julgeoleku tagamiseks või kinnipeetava õigusvastase käitumise vältimiseks. Erandi tegemise
otsus tuleb teha kirjalikult. Kohtu hinnangul oli käesoleval juhul kambrite lukustamine
julgeolekukaalutlustel põhjendatud ning ei saa öelda, et sellega oleks kaebaja õigusi
ebaproportsionaalselt piiratud. Kuna ühel kinnipeetaval avastati kehavigastused, siis tuli
vanglateenistusel asuda intsidenti uurima ning tähtsust ei oma asjaolu, millal kaebaja hinnangul
olid kõik seotud isikud ja asjaolud tuvastatud. Samuti ei oma tähtsust asjaolu, et kaebaja väitel
ei olnud tema intsidendiga seotud. Kambrite lukustamine ei olnud tingitud kaebaja tegevusest,
vaid selle eesmärgiks oli julgeoleku tagamine vanglas. Kambrite uksed olid lukustatud lühikese
perioodi vältel ning kohus ei pidanud võimalikus, et kaebajale oleks saanud kambrite
lukustamisest tekkida sellist mittevaralist kahju, mis kuuluks riigivastutuse seaduse (RVastS)
alusel hüvitamisele. Nelja päeva vältel lukustatud kambris viibimine ei kvalifitseeru kohtu
hinnangul inimväärikuse alandamiseks ja samuti ei saa seda käsitleda kaebajalt ebaseaduslikult
vabaduse võtmisena. Kambrite lukustamiseks esines vajadus ning õiguslik alus. Kaebaja
liikumisvabadust küll piirati, kuid see toimus lühikese aja jooksul ning see ei kvalifitseeru
vabaduse võtmiseks RVastS § 9 lg 1 mõttes. Eelnevat arvestades leidis halduskohus, et kuna
kaebaja osalemist menetluses ei ole põhjust hinnata edukaks, siis ei ole põhjendatud kaebaja
riigilõivust vabastamine kaebuse esitamisel. Tuginedes ülaltoodule jättis halduskohus kaebaja
taotluse riigilõivu tasumisest vabastamiseks rahuldamata.

MENETLUSOSALISTE PÕHJENDUSED

3. Kaebaja esitas 15.09.2016 halduskohtule määruskaebuse Tartu Halduskohtu
14.09.2016. a määrusele. Kaebaja märgib, et määruskaebuse õiguslik alus tuleneb VangS § 41
lg-st 1 ja § 111 lg-st. Kaebaja leiab, et vastavalt VangS § 41 lg-le 2 oleks vangla pidanud kaebaja
lukustamist põhjalikult põhjendama, kuid ei ole seda üldse teinud. Seega rikkus vangla
proportsionaalsuse hea haldustava. Tartu Halduskohus hindas ebaõigesti tõendeid ja
materiaalõigust. Kaebaja leiab, et halduskohtu 14.09.2016. a määrus takistab kaebaja
juurdepääsu kohtule. Kaebaja taotleb Tartu Halduskohtu määruse tühistamist ja kaebaja
menetlusabi taotluse rahuldamist.

RINGKONNAKOHTU PÕHJENDUSED

4. Ringkonnakohus leiab, et määruskaebuse rahuldamiseks puudub alus.

5. Ringkonnakohus nõustub halduskohtu põhjendustega kaebuse eduväljavaadete osas ega
pea vajalikuks neid korrata (HKMS § 203 lg 1 ja § 201 lg 4). Kaebuses viidatud asjaoludel on
kaebuse rahuldamine ebatõenäoline. Seega on halduskohus õigesti leidnud, et puudus alus
kaebaja riigilõivust vabastamiseks. Ringkonnakohus leiab, et ükski määruskaebuses esitatud
väidetest ei anna alust määruskaebuse rahuldamiseks. Vastuseks kaebaja esitatud
määruskaebusele märgib ringkonnakohus järgnevat

6. Tartu Halduskohus on õigesti lähtunud halduskohtumenetluses kehtivatest menetlusosalisele
menetlusabi andmise reeglitest. HKMS § 111 lg 1 kohaselt antakse menetlusabi taotlejale
menetlusabi, kui menetlusabi taotleja ei suuda oma majandusliku seisundi tõttu
menetluskulusid tasuda või kui ta suudab neid tasuda üksnes osaliselt või osamaksetena ja on
piisav alus eeldada, et kavandatav menetluses osalemine on edukas. Seega
HKMS § 111 lg-st 1 tulenevalt välistavad haldusasjas menetlusabi andmise riigilõivu
tasumiseks nii füüsilise isiku võime riigilõivu tasuda kui ka kaebusel puuduvad eduväljavaated.
Kui kohus peab kaebuse edulootusi väheseks, siis vaatamata menetlusabi taotleja
majanduslikule seisundile, mis ei võimalda menetluskulusid tasuda, isikule menetlusabi ei anta.
Ka on kohtupraktikas sedastatud, et riigilõivu eesmärgiks on muu hulgas vähendada
pahatahtlike ja põhjendamatute kaebuste esitamist ning tagada selle kaudu kohtusüsteemi tõhus
toimimine, mistõttu kaebuse perspektiivi hindamine ja riigilõivust vabastamise taotluse
lahendamisel sellega arvestamine on põhjendatud ja vajalik (Riigikohtu 04.05.2011. a määrus
nr 3-3-1-11-11, p 11). Kuigi põhiseaduse § 15 lg 1 lausest 1 tuleneb igaühe õigus pöörduda oma
õiguste ja vabaduste rikkumise korral kohtusse, ei tähenda see, et isikul, kes leiab, et tema õigusi
on rikutud, peab olema piiramatu võimalus kohtusse pöörduda. Kaebeõigust saab mõistlikult
piirata, kui piirangul on legitiimne eesmärk ning arvestatakse proportsionaalsuse põhimõttega.
Kohtusse pöördumise mõningane kitsendamine on vajalik õiguskindluse tagamiseks ja
kohtusüsteemi ülekoormamise vältimiseks (RKHK 06.09.2007. a määrus nr 3-3-1-40-07, p 11,
RKHK 04.06.2013. a määrus nr 3-3-1-86-12, p 11). Seega oli halduskohus õigustatud kaebajat
riigilõivu tasumisest mitte vabastama.

7. Eeltoodud põhjendustel jätab ringkonnakohus määruskaebuse rahuldamata ning Tartu
Halduskohtu 14.09.2016. a määruse muutmata.




  /allkirjastatud digitaalselt/     /allkirjastatud digitaalselt/    /allkirjastatud digitaalselt/
          Tiina Pappel                       Einar Vene                      Agu Timmi

                            KOHTUOTSUS
                                  Eesti Vabariigi nimel

Kohus                             Tallinna Ringkonnakohus

Kohtukoosseis                     Eesistuja Imbi Sidok-Toomsalu, liikmed Ele Liiv ja
                                  Indrek Parrest

Otsuse tegemise aeg ja koht       29.06.2016, Tallinn

Tsiviilasja number                2-15-16478

Tsiviilasi                        TS hagi TS vastu elatise saamiseks

Vaidlustatud kohtulahend          Harju Maakohtu 25.01.2016 otsus

Kaebuse esitaja ja kaebuse liik   TS ja TS apellatsioonkaebused

Tsiviilasja hind                  TS apellatsioonkaebuse hind 4451.13 eurot
apellatsioonimenetluses           TS apellatsioonkaebuse hind 820.89 eurot

Menetlusosalised ja nende         Hageja/vastustaja/apellant TS         (isikukood
esindajad                         XXXXXXXXXXX), seaduslik esindaja MV, lepinguline
                                  esindaja v/adv Ene Ahas

                                  Kostja/apellant/vastustaja TS          (isikukood
                                  XXXXXXXXXXX), lepinguline esindaja Erki Casar

Kohtuistungi toimumise aeg        01.06.2016

RESOLUTSIOON
  1. Harju Maakohtu 25.01.2016 otsus tühistada osaliselt enne 01.01.2016
     väljamõistmata jäänud elatise võlgnevuse, samuti väljamõistetud elatise suuruse
     osas. Teha tühistatud osas uus otsus, millega rahuldada hagi osaliselt.

   2. Otsuse resolutsioon kehtib järgmises sõnastuses:
   1) Hagi rahuldada osaliselt;
   2) Mõista kostjalt hageja kasuks välja perioodil 24.05.2015 kuni 30.05.2016 tekkinud
      elatise võlgnevus summas 942.63 eurot;
   3) Mõista kostjalt hageja kasuks välja igakuine elatis järgmiselt: 1) alates 01.06.2016
      kuni 30.09.2016 306.42 eurot kuus; 2) alates 01.10.2016 kuni 31.05.2017 284.42
      eurot kuus; 3) alates 01.06.2017 kuni hageja täisealiseks saamiseni 259.42 eurot
                                                                                             2

      kuus, kuid mitte vähem kui perekonnaseaduse § 101 lõikes 1 sätestatud elatise
      miinimum;
   4) Anda hageja emale ainuõigus alaealisele hagejale väljamõistetud elatise
      kasutamiseks ja käsutamiseks;
   5) Elatis tuleb tasuda iga kalendrikuu eest ette, so iga järgmise kuu elatis tuleb tasuda
      hiljemalt     eelneva   kuu    viimasel     kuupäeval      MV     pangakontole      nr
      XXXXXXXXXXXXXXX selgitusega „2-15-16478, T-le elatis“.

   3. TS ja TS apellatsioonkaebused rahuldada osaliselt.
   4. Maa- ja apellatsioonimenetluse kulud jätta kummagi poole enda kanda.
   5. Otsuse peale võib kassatsiooni korras edasi kaevata, esitades kaebuse vahetult
      Riigikohtule 30 päeva jooksul otsuse kassaatorile kättetoimetamisest, kuid mitte
      pärast viie kuu möödumist otsuse avalikult teatavaks tegemisest.

Selgitused
Hagimenetluses Riigikohtus võib menetlusosaline menetlustoiminguid teha, sealhulgas avaldusi
ja taotlusi esitada üksnes vandeadvokaadi vahendusel. Menetlusosaline võib ise esitada
menetlusabi saamise taotluse, samuti esitada teise menetlusosalise kaebuse või muu taotluse
kohta seisukohti ja vastuväiteid.
Seaduses sätestatud alustel võib menetlusosaline taotleda riigipoolset menetlusabi
menetluskulude kandmiseks. Menetlusabi andmise taotlus ei peata menetlustähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse. Kaebuse
põhjendamiseks või riigilõivu tasumiseks või kaebuses esineva sellise puuduse kõrvaldamiseks,
mis on seotud menetlusabi taotlemisega, annab kohus mõistliku tähtaja pärast menetlusabi
taotluse lahendamist, kui nimetatud taotlus ei olnud esitatud põhjendamatult või tähtaja
pikendamise eesmärgil. See ei välista menetlustähtaja ennistamist.

Asjaolud ja hageja nõue
   1. 03.11.2015 esitas hageja maakohtule hagi kostjalt elatise saamiseks igakuiselt 2,5-
       kordses seaduses sätestatud miinimumsummas alates 24.05.2015.

   2. Hageja igakuised kulud on kokku 989.13 eurot ja koosnevad: elamiskulud 119.73 eurot,
      toidukulud 110 eurot, transpordikulud 169.78 eurot, sidekulud (telefon, internet, TV)
      20.90 eurot, tervishoiukulud 26 eurot, hügieenitarbed 70 eurot, riided/jalanõud 120
      eurot, muud vältimatud püsikulutused: lastehoid/lasteaed 172 eurot, huvitegevus 80
      eurot, mänguasjad 30 eurot, raamatud, käsitöö- ja kunstitarbed 40 eurot, muud kulud
      30.72 eurot.

   3. Kostja on täitnud ülalpidamiskohustust osaliselt, tasudes alates 2015.a juunist 200 eurot
      kuus. Nii võlgnevuse kui jooksva elatise tasumisega viivitamisel palus hageja mõista
      kostjalt välja viivis võlaõigusseaduse (VÕS) § 113 lõikes 1 sätestatud suuruses.
      10.12.2015 seisuga on võlgnevus perioodi 24.05.2015–10.12.2015 eest kokku 2122.58
      eurot ((7/31*2,5*195) + (7*2,5*195)-(7*200)).

   4. Isa on lapsega kohtunud ajavahemikul 24.05.2015–25.11.2015 11 korda, sh on üks kord
      olnud lastehoius isadepäeva üritus, ning ükski kohtumine ei ole kestnud üle 3h.
      Kindlaksmääratud suhtlemiskorra ajal lapse viibimise aja eest isa juures ei kuulu elatis
      tasaarvestamisele ega vähendamisele. Kostja netosissetulek lapsega kooselu ajal oli 1600
      eurot kuus.
                                                                                               3

   5. Kohtuistungil jäi hageja nõude juurde. Seaduslik esindaja selgitas, et hageja vanemate
      kooselu algas 2010.a juulis ja lõppes 2015.a mais; hagetav elatise summa vastab lapse
      vajadustele ja elustandardile, mis oli tal siis, kui vanemad koos olid; hageja ema on
      audiitor ja tema netosissetulekuks on 2000 eurot kuus; lapse erahoiukulud on suuremad,
      lasteaias kohta tal ei ole praegu, kuigi on Saue vallas järjekorras; hageja on lastehoiu
      pikapäevarühmas, arvestusega 22 päeva kuus; hageja ema on teinud nt riiete osas eraldi
      arvestuse, need kulud vastavad tegelikule lapse vajadustele; suhtlemiskorra järgi ei ole
      laps 20% isa juures, vaid on kaks korda kuus; selle üle, kas hageja on lasteaia
      järjekorras, ei ole vaidlust; vanemate varaline seisund on võrdne - mõlemale kuulub
      kinnisvara, mõlemad on haritud, omavad head kvalifikatsiooni; väide, et kostja
      sissetulekuks on 400 eurot, on tõendamata.

Kostja vastuväited
   6. Kostja nõustus hagiga osaliselt, so elatise seaduses ettenähtud miinimumsummas
       väljamõistmisega.

   7. Hageja ei ole esitanud asjaolusid ega tõendeid, mis annaksid aluse rahuldada hagi
      suuremas ulatuses, kui 200 eurot kuus või seaduses sätestatud miinimum. Hageja tõendid
      ei ole asjakohased, nt kulutused kiropraktikule, fotograafiale, talvekummidele, kolmele
      jalgrattale jne. Hagis loetletud kulud ei ole igakuised ning osad ei ole ka asjakohased ega
      mõistlikud. Igakuiselt ei tehta ka kulutusi transpordile 169 eurot, riietele, rohtudele,
      sidekulusid, fototarvetele ja voodile. Seadusandja on miinimumelatise määramisel
      lähtunud põhimõttest, et kui mõlemad vanemad kulutavad seadusega määratud summa,
      siis on see piisav. Kostja on tasunud 200 eurot kuus ega ole kunagi keeldunud tasuma ka
      seaduses sätestatud miinimumsummat. Kostja nõustus ka aitama vastavalt oma
      võimalustele suuremate väljaminekute korral, nt ratas, uus voodi, tingimusel, et see on
      vajalik, mõistlik ning eelnevalt kokkulepitud ja arvestada tuleb kostja majandusliku
      olukorraga vastaval hetkel. Miinimummääras elatis katab eelduslikult ka lapse kulud.
      Laps läheb varsti lasteaeda, mistõttu kaob ära kõrge lastehoiu tasu, mis asendub oluliselt
      madalama lasteaia tasuga.

   8. Kostja pidas hageja põhjendatud kuludeks ühes kuus 439.67 eurot: riided, jalanõud 24.70
      eurot; kino, teater, trenn 50 eurot; transport 10 eurot; ravimid 15 eurot; lastehoid 172
      eurot; hügieenitarbed 15 eurot; toit 90 eurot; kommunaalkulud 40 eurot; elekter, side,
      valve 10 eurot; mööbel (kirjutuslaud 1.23 eurot, töötool 0.83 eurot, voodi 1.65 eurot,
      vedrumadrats 1.65 eurot) 5.36 eurot; muud kulud (jalgratas, jooksuratas 4.44 eurot, kelk,
      kiiver, uisud, ujumisrõngad 4.17 eurot) 8.61 eurot.

   9. Suhtlemiskord hagejaga on seatud selliselt, et üks aasta on katseaeg, mil isa saab lapsega
      kokku ainult ühe päeva nädalas. Peale seda saab isa lapsega kokku kaks korda kuus,
      lisaks pikad puhkused, seega siis veedab laps isaga u 20% ajast. Kostja ei taotlenud
      elatise vähendamist alla seaduses ettenähtud miinimumi. Kui isa poolt makstav summa
      katab lapse kulud ära, ei pea ka ema tegema suuremaid kulusid.

Esimese astme kohtu otsus
   10. 25.01.2016 otsusega rahuldas Harju Maakohus hagi osaliselt ja mõistis kostjalt hagejale
       välja igakuise elatise lapse ülalpidamiseks järgmiselt: 1) alates 01.01.2016 kuni
       30.09.2016 355.27 eurot kuus; 2) alates 01.10.2016 kuni 31.05.2017 333.27 eurot kuus;
       3) alates 01.06.2017 kuni hageja täisealiseks saamiseni 308.27 eurot kuus, kuid mitte
       vähem kui perekonnaseaduse (PKS) § 101 lõikes 1 sätestatud elatise miinimum. Kohus
       määras anda lapse emale ainuõigus alaealisele lapsele väljamõistetud elatise
                                                                                            4

   kasutamiseks ja käsutamiseks. Kohus määras elatise tasumise iga kalendrikuu eest ette,
   so iga järgmise kuu elatis tuleb tasuda hiljemalt eelneva kuu viimasel kuupäeval MV
   pangakontole nr XXXXXXXXXXXXXXXX selgitusega „2-15-16478, T-le elatis“.
   Kohus jättis rahuldamata hagi elatisenõudes ajavahemiku 24.05.2015–31.12.2015 eest
   ning viivise nõude. Menetluskulud jättis kohus poolte endi kanda.

11. Kohus juhindus otsuse tegemisel PKS §-st 96 ja § 97 punktist 1, § 99 lõigetest 1 ja 2
    ning § 101 lõigetest 1 ja 2. Tulenevalt asjaolust, et Riigikohus on lahendi nr 3-2-1-37-11
    punktis 12 asunud seisukohale, et kohus peab kindlaks tegema lapse põhjendatud
    kulutused kuus, juhul kui hagetav elatis on suurem kui seaduses sätestatud
    miinimummäär, tuleb käesolevas kohtulahendis hinnata, kas hageja poolt nõutav elatise
    suurus on põhjendatud või mitte ning kas hageja on tõendanud oma ülalpidamiskulusid.
    Riigikohtu lahendi nr 3-2-1-118-12 punkti 15 kohaselt tuleb PKS § 99 lõigete 1 ja 2
    sõnastuse järgi esmalt kindlaks teha lapse esmavajadused ning seejärel otsustada, kas ja
    kuivõrd peab elatis olema lapse tavalisest elulaadist tulenevalt tema esmavajaduste
    rahuldamiseks vajalikust summast suurem.

12. Arvestades hageja iga (1a 10 kuud) ning hinnates hageja esitatud dokumentaalseid
    tõendeid ja hagis märgitud igakuiste kulutuste arvestust loeteluna, mis tõendavad lapse
    ülalpidamiseks tehtavaid kulutusi, ning ka seda, et osa lapsele tehtavatest kulutustest on
    üldtuntud kulud, mida tsiviilkohtumenetluse seadustiku (TsMS) § 231 lõike 1 kohaselt
    tõendada ei ole vaja, leidis kohus, et põhjendatud kuludeks hageja ülalpidamisel ühes
    kuus tuleb pidada järgmisi kulusid:
1) toidukulu - asjaolu, et laps vajab elamiseks ja kasvamiseks toitu, on üldtuntud asjaolu,
    mida ostutšekkidega tõendada ei ole vaja. Laps on aktiivses kasvueas, kus
    üldteadaolevalt vajab laps lisaks igapäevastele toiduainetele ka puuvilju, juurvilju,
    mahlu, maiustusi jne. Lapsele vajalik toiduvalik muutub koos lapse vanusega. Kostja on
    nõustunud hageja toidukuluga 90 eurot kuus. Kohus pidas mõistlikuks toidurahaks
    hageja märgitud 110 eurot kuus;
2) riiete ja jalanõude kuluks kuus 120 eurot. Kuivõrd hageja elab koos emaga, siis on
    põhjendatud, et igapäevased ostud riietele ja jalanõudele teeb ema, kellel peavad olema
    selleks kindlustatud vastavad rahalised vahendid. Asjaolu, et hageja vajab igapäevaselt
    riideid ja jalanõusid, et laps on kasvueas, kus sage garderoobi uuendamine on
    hädavajalik, samuti, et ta elab kliimavööndis, kus erinevatel aastaaegadel kantakse
    erineva paksusega riideid, tuleb pidada üldtuntud asjaoluks, mida TsMS § 231 lõike 1
    kohaselt tõendada ei ole vaja. Kostja on nõustunud kuludega riietele ja jalanõudele 24.70
    eurot kuus. Kohus pidas põhjendatud kuluks riietele 80 eurot kuus, millest pool tuleb
    kanda kostjal. Kohus nõustus hagejaga selles, et ema saab praegusel ajal võimaldada
    lapsele igakuiselt riideid 120 euro eest, kuid seaduses sätestatud minimaalse
    ülalpidamiskulu korral (praegu 430 eurot kuus) ei saa pidada ainult riiete ja jalanõude
    kulu summas 120 eurot kuus lapse esmavajaduste rahuldamiseks;
3) lastehoiu kuutasuks 375 eurot+söögiraha 77 eurot (22x3.50€), millest Saue vald hüvitab
    280 eurot. Seega on lastehoiu kulu 172 eurot kuus, millest pool tuleb kanda kostjal.
    Kuivõrd laps ei käi lasteaias ega ole teada, kuhu lasteaeda laps edaspidi läheb ning kui
    suureks kujuneb tegelik lasteaiakulu, saab hariduskulude kavandamisel lähtuda
    arvestuslikult käesolevast lastehoiukulust. Kostja on kuluga lastehoiule 172 eurot kuus
    nõustunud. Kohus leidis, et lastehoiu kulu on lapse lasteaeda ja kooli minekul võimalik
    osaliselt ümber arvestada vastavalt lasteaia ja koolikohustuse täitmiseks vajalikuks
    kuluks ning ka spordi- ja huvitegevuse kuluks. Kostja on kohtule esitanud andmed Saue
    valla XXX tasu ja toidupäeva maksumuse kohta, mille kohaselt tuleb juhul, kui
    aastavahetuse seisuga ei ole pereliikmed valda registreeritud, alates 01.09.2015 tasuda
                                                                                        5

   lapse lasteaia koha eest 20% alampalgast, milline tasu 2015.a oli vastavalt 78 eurot.
   Toidupäeva maksumuseks on alates 01.01.2015 2.40 eurot. Seega on maksimaalseks
   lasteaia kuluks keskmiselt 130.80 eurot (78+52.80). Nimetatud määrad on kinnitatud
   Saue Vallavolikogu 19.12.2014 määrusega nr 12, XXX hoolekogu 22.01.2014 otsusega
   ning lasteaia direktori 23.10.2014 käskkirjaga nr 1-2/15 (t II kd lk 91);
4) eluaseme- ja kommunaalkulud kokku 119.73 eurot. Kostja on nõustunud hageja
   eluasemekuludega (kommunaalkulud, elekter, side, valve) suuruses 50 eurot kuus. Kohtu
   hinnangul tuleb eluasemekulude kindlaksmääramisel lähtuda tegelikest kuludest. Hagi
   kohaselt elavad hageja emale kuuluval elamispinnal koos hagejaga 3 inimest, seega tuleb
   eluasemekulud jagada kolme vahel. Vanemad peavad vastavalt oma varalisele seisundile
   osalema ka lapse eluasemevajaduse rahuldamisel. Riigikohus on lahendis nr 3-2-1-69-13
   (punktis 18) asunud seisukohale, et asjaolu, et üks vanem annab enda kasutuses oleva
   eluaseme ka oma lapse kasutusse, ei tähenda, et see vanem peabki üksi lapse
   eluasemevajadusi rahuldama ja teine vanem vabaneb selles osas ülalpidamiskohustusest.
   Eelduslikult peavad vanemad osalema võrdselt ka lapse eluasemevajaduse rahuldamisel.
   Sama otsuse punktis 19 märgib Riigikohus, et lapse vajadust kasutada eluruumi saab
   ülalpidamise määramisel arvestada ka siis, kui laps elab ühele vanemale kuuluvas
   eluruumis, sõltumata sellest, kas eluruumi soetamiseks on võetud krediiti. On selge, et
   kui vanemal napib vahendeid endale eluruumi hankimiseks või selle kasutamiseks, nt
   kui ta ei suuda tasuda laenumakseid või eluruumi jooksvaid ülalpidamiskulusid, mõjutab
   see ka temaga koos elava ja iseseisva sissetulekuta lapse elukvaliteeti. Samas ei saa
   eluasemelaenu iseenesest käsitleda lapse ülalpidamise vajalikuks kuluks, sest
   eluasemelaenu tasumise eesmärgiks on kinnistu omandamine vanemale, kellega koos
   laps elab. Kohus nõustus osaliselt hagis esitatud eluasemekulude arvestusega, mis on
   tõendatud hagiavaldusele lisatud dokumentaalsete tõenditega. 17.03.2005 korteriomandi
   müügilepingu kohaselt omandas hageja ema korteriomandi asukohaga XXX. AS-i
   Sampo Pank ja hageja ema vahel 16.03.2005 sõlmitud laenulepingu kohaselt on laenu
   kasutamise eesmärk viidatud kinnistu ost. Sama lepingu kohaselt on laenu tagastamise
   tähtpäevaks 10.03.2030. Kohus luges eeltooduga tõendatuks, et hageja ema on andnud
   hageja kasutusse enda kasutuses oleva eluruumi, mis on seotud laenukohustuse
   täitmisest tuleneva igakuise tagasimakse kohustusega. Ajavahemikul 2014 oktoober–
   2015 september olid kõnealuse korteri laenu- ja intressimaksed kokku 1955.40 eurot, so
   162.95 eurot kuus. Hageja on tõendanud, et samas piirkonnas on üürile anda kahetoaline
   korter hinnaga 460 eurot kuus. Seega saab pidada korteri kasutuseelise väärtuseks 460
   eurot kuus, mis ületab hageja ema poolt tasutavaid laenu- ja intressimakseid. Seega ei
   ole korteri kasutuseelis kuluks suuremaks ulatuses kui korteri eest tehtavad reaalsed
   maksed. Kohtule esitatud If P&C Insurance AS arve nr 7201500154263 ja 10.03.2015
   maksekorralduse nr 617 kohaselt on hageja ema tasunud ühe aasta eest kindlustusmakse
   104 eurot. Arvestades, et kodukindlustus on laenulepingu järgne kohustus, on
   põhjendatud arvestada kodukindlustuse makse 8.67 eurot kuus eluasemekulude hulka.
   Pärast laenu- ja kindlustuskohustuste lõppemist muutuvad hageja põhjendatud
   eluasemekulud, millest tulenevalt võib tekkida vajadus väljamõistetud elatise suuruse
   muutmiseks;
5) kommunaalmaksed 119.34 eurot kuus, valvekulud 20.38 eurot kuus. Kohus ei pidanud
   hageja kuludeks laoruumi kulusid 40 eurot kuus, kuna arvestades hageja iga tema
   vanemate kooselu lõppemisel 2015.a mais, ei saa hagejal olla sellises koguses asju, mis
   vajavad pikemat aega laoruumis hoidmist. Kohus pidas hageja põhjendatud
   eluasemekuludeks 103.78 eurot kuus (311.34:3);
6) telefonikulu 4 eurot kuus. Hageja seaduslik esindaja on ajavahemikul 2014 oktoober–
   2015 september tasunud telefoniteenuse eest 16.60 eurot kuus. Kohus ei pidanud
   tulenevalt hageja east põhjendatuks praegusel ajal isiklikke telefonikulusid 8.30 eurot
                                                                                           6

    kuus. Lapsele on ka edaspidi võimalik saada telefonifirmadelt kombineeritult vanema
    paketiga soodsaid kõnetingimusi. Vanema telefonikulud, mis on seotud lapse
    kasvatamisega, ei ole elatise osaks;
7) kulu internetile ja TV-le 7 eurot kuus. Hageja seaduslik esindaja on ajavahemikul 2014
    oktoober–2015 september tasunud Starmani interneti ja TV-teenuse eest 37.79 eurot
    kuus. Kohus ei pidanud usutavaks, et hageja tulenevalt oma east vajab praegusel ajal või
    lähitulevikus interneti- ja televisiooniteenust võrdselt temaga koos elavate
    täiskasvanutega;
8) transpordikulu 50 eurot. Hagiavalduse kohaselt on hageja transpordikuluks 169.78 eurot
    kuus. Üldteadaolevalt on Tallinnas ühistransport tasuta, kuid hageja ei ela Tallinnas.
    Samas on hageja elukoht Tallinnaga piirnevas XXX alevikus, mistõttu on hageja
    seaduslikul esindajal võimalik hageja liikumise kavandamisel tugineda ka Tallinna
    ühistranspordi korraldusele. Samas pidas kohus transpordikulusid osaliselt põhjendatuks,
    kuna esinevad ka olukorrad, mil lisaks ühistranspordile tuleb kasutada isiklikku
    transporti. Vanemad peavad vastavalt oma varalisele seisundile osalema ka lapse
    transpordivajaduse rahuldamisel. Asjaolu, et üks vanem annab enda kasutuses oleva
    sõiduauto ka lapse kasutusse, ei tähenda, et see vanem peabki üksi lapse
    transpordivajaduse rahuldama ja teine vanem vabaneb selles osas oma
    ülalpidamiskohustusest. Eelduslikult peavad vanemad osalema võrdselt ka lapse
    transpordivajaduse rahuldamisel. Riigikohus on sarnasele seisukohale asunud lahendis nr
    3-2-1-69-13 (punkt 18) lapse eluasemevajaduse ja eluasemekulude kandmise osas.
    Kohus asus seisukohale, et kasutusrendi korras auto liisimise ja auto ülalpidamisega
    seotud kulusid ei saa käsitleda lapse ülalpidamise vajalikuks kuluks täies ulatuses.
    Seetõttu tuleb ülalpidamise ulatust määrates arvestada mh lapse vajadust kasutada
    isiklikku transporti ning seda sõltumata asjaolust, kas laps kasutab vanema liisitud või
    vanemale omandiõiguse alusel kuuluvat sõiduvahendit. Kohtu hinnangul ei ole usutav, et
    lapse ema poolt sõiduauto liisimata jätmise korral oleksid lapse elulised vajadused
    rahuldamata jäänud, mistõttu on põhjendamata arvestada lapse kuludeks pool sõiduauto
    ülalpidamise ja täiendava varustuse soetamisega seotud kuludest. Hageja seadusliku
    esindaja andmetel on sõiduauto vajalik mh hageja sõidutamiseks lastehoidu ja
    huviringidesse, samas ei ole praegusel ajal teada huviringi või trenni toimumise asukoht,
    kuna hageja nimetatud tegevustes veel ei osale. Kostja on vastuses hagile nõustunud
    transpordikuludega summas 10 eurot. Kohus pidas mõistlikuks hageja transpordikulusid
    50 eurot kuus;
9) kulud hügieenitarvetele kuni 30.09.2016 70 eurot kuus ja alates 01.10.2016 16 eurot
    kuus. Hagiavalduse kohaselt on hageja hügieenikulud (hügieeni- ja pesemistarbed,
    kreem, mähkmed) 70 eurot kuus. Kostja on nõustunud kuludega hügieenile 15 eurot
    kuus. Kohus leidis, et üldtuntud asjaoluks tuleb pidada seda, et iga inimene kasutab
    igapäevaselt hügieenitarbeid enda hügieeni eest hoolitsemiseks ja et hügieeni eest
    hoolitsemine on elementaarne. Samuti käib inimene aeg-ajalt juuksuris. Arvestades lapse
    iga on praegusel ajal hageja kuluks hügieenikulude hulgas ka mähkmed jm vajalik.
    Kohus pidas ka üldtuntud asjaoluks, et mõistlik vajadus mähkmetele hakkab hageja
    vanuses vähenema ja lõpeb vähemalt 2–2,5 eluaasta täitudes;
10) kulud tervishoiule 18 eurot kuus. Üldtuntuks tuleb lugeda, et inimene vajab aeg-ajalt
    ravimeid ja vitamiine ning arvestada tuleb ka sellega, et laps elab kliimas, kus esineb
    sageli viirus- ja külmetushaigusi. Nimetatud asjaolusid TsMS § 231 lõike 1 kohaselt
    tõendada ei ole vaja. Hagi kohaselt on kavandatavate tervishoiukulude suurus 310.5
    eurot aastas, so 25.88 eurot kuus. Kostja on nõustunud kuludega ravimitele summas 15
    eurot kuus. Kohtu hinnangul on võimalik hageja poolt hagiavalduses loetletud ravimeid
    ja tervishoiutooteid osta ka soodsamate hindadega, mistõttu pidas kohus põhjendatud
    tervishoiukuluks 18 eurot kuus;
                                                                                             7

11) kavandatavad kulud huvitegevusele 40 eurot kuus kuni 01.06.2017. Hagiavalduse
    kohaselt sisaldab huvitegevus 2 korda nädalas toimuvat üritust, sh kino-, teatri-,
    muuseumi-, mängutoakülastust, ujumist ning lapse kasvades trennikulu 40 eurot kuus,
    kokku 80 eurot. Kostja on nõustunud kuludega huvitegevusele (kino, teater, trenn) 50
    eurot kuus. Kohus ei pidanud põhjendatuks välja mõista ette trennikulu 40 eurot kuus,
    kuna laps praegusel ajal trennis ei käi. Kohus ei nõustunud kostjaga selles, et lapse 4-
    aastaseks saamiseni puuduvad kulud seoses treeningute, kino ja teatriga. Lapsega saab
    käia nukuteatris, beebide ja väikelaste kinos, ujumas, võimlemas, mängutubades,
    muuseumides. Kohus leidis, et lapse tulevaste huvitegevuse kulude eest on võimalik
    tasuda lapsehoiukulude arvel, mis muutuvad lapse lasteaeda ja kooli minekul;
12) kulud raamatutele, käsitöö- ja kunstitarvetele 40 eurot kuus. Hagiavalduse kohaselt on
    lapse igakuised kulud raamatutele, käsitöö- ja kunstitarvetele jms 40 eurot kuus. Kohus
    pidas põhjendatuks 20 eurot kuus;
13) kulud mänguasjadele 15 eurot kuus. Hagiavalduse kohaselt on lapse igakuised kulud
    mänguasjadele 30 eurot kuus. Kohus leidis, et koos lapse vanuse ja arenguga muutuvad
    ka eakohased mänguasjad ja nende vajadus. Samas on mänguasjade osas võimalik teha
    valikuid ja hinnalisemate ostmine tuleb kohtu arvates kooskõlastada teise vanemaga.
    Kohus pidas nimetatud kulusid põhjendatuks summas 15 eurot kuus;
14) kulud mööblile 10.31 kuus. Hagiavalduses on märgitud kuludeks laud ja toolid 201
    eurot, voodi 252 eurot, madrats 289 eurot, kokku 6 aasta kulu 742 eurot, so 10.31 eurot
    kuus. Kostja on nõustunud kuludega kirjutuslaua, töötooli, voodi ja vedrumadratsi jaoks
    kokku 5.36 eurot kuus. Kohus nõustus sellega, et laps vajab normaalseks
    elukorralduseks eakohast mööblit ning pidas hageja arvestust ja kulusid mööblile
    põhjendatuks 10.31 euro ulatuses kuus;
15) kulud jalgratastele ja rattakiivrile 5.93 eurot kuus. Hagiavalduses on märgitud kuludeks
    kuni kooliminekuni 3 jalgratast 397 eurot ja rattakiiver 29.95 eurot, kokku 6 aasta kulu
    426.95 eurot. Kostja on nõustunud kuludega spordivahenditele (jalgratas, jooksuratas,
    kelk, kiiver, uisud, ujumisrõngad) summas 8.61 eurot. Kohus nõustus sellega, et laps
    vajab arenguks erinevaid spordivahendeid ning pidas hageja arvestust ja kulusid
    spordivahenditele põhjendatuks suuruses 5.93 eurot kuus;
16) kulud arvuti 4.51 kuus. Hagiavalduses on märgitud 6 aasta kuluks arvutile 649 eurot
    (Lenovo sülearvuti). Kohus pidas arvutit lapse tänapäevase elukorralduse lahutamatuks
    osaks ning hageja arvestust ja arvutikulu põhjendatuks;
17) kulud fotoaparaadile 7.25 kuus. Hagiavalduse kohaselt on lapsest piltide tegemiseks
    ostetud 28.05.2015 fotoaparaat Panasonic Lumix hinnaga 521.77 eurot, mida hageja
    seaduslik esindaja kasutab ka enda tarbeks. Seega on arvestuslik ühe kuu kulu 6 aasta
    jooksul 7.25 eurot. Hagiavalduse kohaselt on ostetud 28.05.2015 ka polaroidkaamera
    Fuji Instax 210 (89 eurot) ja 1 pakk fotopaberit (22.90 eurot). Hageja on igakuiseks
    fotodega seonduvateks kuludeks kavandanud 12.69 eurot, millest lapse kulu on 6.35
    eurot. Kohus ei pidanud kulusid fototehnikale põhjendatud kuludeks, mis oleksid seotud
    lapse ülalpidamisega. Tulenevalt east ei ole laps lähiajal fototehnika aktiivne kasutaja ja
    vajadusel on võimalik lapsele fototehnikat osta vanemate kokkuleppel. Vanema
    fototehnika kulud, mis on seotud lapsest fotode tegemisega vanemate jaoks, ei ole kohtu
    hinnangul elatise osaks.

13. Kohus pidas hageja põhjendatud kuludeks kulusid mööblile, spordivahenditele
    (jalgrattad) ja arvutile kokku 20.75 eurot kuus, millest pool, so 10.38 eurot tuleb kanda
    kostjal. Hageja on esitanud kulude arvestuse kuueks aastaks, kuid samad kulud on
    põhjendatud tulenevalt lapse east ja kasvamisest ka edaspidi.
                                                                                            8

14. Harju Maakohtu 19.11.2015 määrusega nr 2-15-11250 on kinnitatud hageja vanemate
    vaheline kompromiss hageja ja tema isa suhtlemise korraldamiseks kuni kooli minekuni.
    Nimetatud kompromissi kohaselt on kuni 01.07.2016 kostjal õigus hagejaga kohtuda
    kaks korda kuus laupäeviti 9,5 tundi, so kokku 19 tundi. Alates 01.07.2016 on kostjal
    õigus hagejaga kohtuda kaks korda kuus järgmiselt: üks kord laupäeval 9,5 tundi ja teisel
    korral laupäeval alates kella 9.00 kuni pühapäeva kella 18.30-ni, so üks ööpäev ja 9,5
    tundi. Alates 13.03.2017 on kostjal õigus hagejaga kohtuda ühes kuus kahel
    nädalavahetusel alates reedel kella 18.00 kuni pühapäeval kella 18.30-ni, so kaks
    ööpäeva ja 30 minutit.

15. Kohus nõustus sellega, et kuni 01.07.2016 lapse ja isa kohtumiste ajal sööb laps isaga
    koos olles kuus kokku vähemalt neli korda, kuid leidis, et nimetatud asjaolu ei anna alust
    elatise vähendamiseks lapse toidukulude arvelt. Kohus nõustus sellega, et ajavahemikul
    01.07.2016–12.03.2017 lapse ja isa kohtumiste ajal sööb laps isaga koos olles kuus
    kokku vähemalt 9 korda, kuid leidis, et asjaolu, et laps viibib koos isaga ühes kuus
    arvestuslikult kokku ühe ööpäeva ja 19 tundi, ei anna alust elatise vähendamiseks lapse
    toidukulude arvelt. Kohus nõustus sellega, et alates 13.03.2017 kuni lapse kooli
    minekuni toimuvate lapse ja isa kohtumiste ajal sööb laps isaga koos olles kuus kokku
    vähemalt 16 korda, kuid leidis, et asjaolu, et laps viibib koos isaga ühes kuus
    arvestuslikult neli ööpäeva ja 1 tunni, ei anna alust elatise vähendamiseks lapse
    toidukulude arvelt. Samuti ei pidanud kohus põhjendatuks vähendada elatist etteulatuvalt
    lapse toidukulude arvelt isa ja lapse ühiste puhkuste ajal, mis kokkulepitud
    suhtlemiskorra järgi on ajavahemikul 13.03.2017–12.03.2018 kostja suvepuhkuse ajal 7
    päeva ja alates 13.03.2018 kuni hageja kooli minekuni kostja suvepuhkuse ajal 2 x 7
    päeva. Ka ei ole praegusel ajal teada, kas ja millal lapse ja isa ühised suvepuhkused
    tegelikult toimuvad. Kohtu hinnangul on võimalik hageja vanematel lapse toidukulude
    osas täiendavalt kokku leppida, kui lapse ja tema isa ühine puhkuse veetmine tegelikult
    toimub.

16. Tuginedes Riigikohtu seisukohale lahendis nr 3-2-1-66-08, märkis kohus, et lapse
    vajadused sellest, et laps võib edaspidi isaga suhtlemise ajal olla teatud aja isa
    ülalpidamisel, ei muutu ning lapse ülalpidamiseks tuleb tagada kindlate vahendite
    olemasolu vanemal, kelle juures laps elab, sõltumata võimalusest, et laps ei veeda
    faktiliselt kogu aega emaga. Kui laps viibib lahus elava vanema juures olulise osa ajast,
    on kohtul võimalik elatise väljamõistmisel arvestada lahus elava vanema eraldiseisvat
    panust. Kohtu hinnangul ei viibi laps tulenevalt Harju Maakohtu 19.11.2015 määrusega
    tsiviilasjas nr 2-15-11250 kinnitatud kompromissist lahus elava vanema juures olulise
    osa ajast, mis annaks alust elatise vähendamiseks lapse igakuiste toidukulude osas.
    Muud lapse vajadused ja kulud seoses sellega, et lapsel on võimalik koos isaga viibida
    igal kuul kindlaksmääratud ajal, ei muutu ja seetõttu ei ole alust ka muude kulude osas
    elatise vähendamiseks.

17. Lahuselavalt vanemalt lapse ülalpidamiseks elatise väljamõistmisega ei vähendata
    vanema materiaalseid võimalusi lapse eest otseselt hoolitseda. Riigikohus on lahendis nr
    3-2-1-7-05 märkinud, et on loomulik, et vanemate lahuselu korral on lapse elukoht ühe
    vanema juures. Lapsega koos elava vanema igapäevane hool lapse kasvatamisel on
    suurem kui lapsest lahuselaval vanemal ning lapsega suhtlemine ei eelda lisaks elatise
    maksmisele tingimata täiendavate oluliste rahaliste kulutuste tegemist. Kohtu hinnangul
    on mõistlik, kui vanemad lepivad nende kulutuste osas, mis ei ole hõlmatud elatisega ja
    mida vanemad siiski vajalikuks peavad, kokku täiendavalt.
                                                                                               9

18. Kohus pidas hageja põhjendatud kuludeks 01.01.2016–30.09.2016 710.53 eurot kuus;
    01.10.2016–31.05.2017 656.53 eurot kuus ja alates 01.06.2017 616.53 eurot kuus.

19. Riigikohus on lahendis nr 3-2-1-118-12 asunud seisukohale, et lapsele tuleb tagada tema
    igapäevaste vajaduste rahuldamine ja tema arenguks piisavad materiaalsed vahendid.
    Vanemal on kohustus hankida nii enda kui oma laste vajaduste rahuldamiseks vajalikud
    vahendid. Vanemal on lapse ülalpidamise kohustusest tulenevalt kohustus teenida
    sissetulekut ning vanem ei vabane lapse ülalpidamise kohustusest üksnes selle tõttu, et
    tal ei ole sissetulekut või et tema sissetulek on liiga väike. Juhul kui vanema sissetulek ja
    varaline seisund ei võimalda pidada last ülal ilma vanema enda tavapäraste vajaduste
    rahuldamist kahjustamata, peab vanem oma vajadusi piirama ning kasutama tema
    käsutada olevaid vahendeid enda ja lapse ülalpidamiseks ühetaoliselt. Vanemate varalisi
    võimalusi hinnates tuleb tuvastada eelkõige vanemate sissetulek, millest vanemad
    saavad katta lapse ülalpidamiskulusid ning sissetuleku ebapiisavuse korral arvestada ka
    vanema muud vara, mille arvel saab lapsele ülalpidamist anda. PKS § 105 lõike 3
    kohaldamisel tuleb vanema osa arvestamisel lapsele elatise andmisel mh hinnata selle
    vanema võimalusi sissetulekut saada, mitte aga vähendada tema osa üksnes selle tõttu, et
    tal ei ole sissetulekut või et see on väike. Kostja ei ole menetluses tõendanud, et tal oleks
    takistusi töötamiseks ja edaspidise sissetuleku kindlustamiseks. Kostja ei ole vastu
    vaielnud hageja väitele, et arvestades lapse isa erialast ettevalmistust, ei tohiks tal olla
    probleemi leida vastavalt tasustatud töökoht, kuna IT-sektoris on tööpakkumisi palju.
    Seega on põhjendatud lapse isa majandusliku seisundi hindamisel arvestada tema
    võimekust teenida rohkem kui 400 eurot kuus. Eelnimetatud seisukohta toetab
    Riigikohtu lahendis nr 3-2-1-127-09 toodud seisukoht, et PKS-i mõtte kohaselt on
    vanem kohustatud hankima endale sissetuleku, mis lisaks tema enda vajadustele tagaks
    ka lapse vajaduste rahuldamise. Vanem on kohustatud tegema lapse ülalpidamiseks
    vajalike vahendite saamiseks kõik endast oleneva.

20. Hageja seaduslik esindaja (ema) on hagis kinnitanud, et kõik tema poolt loetletud kulud
    on lapse igapäevaseid vajadusi ning tavalist elulaadi arvestades põhjendatud ja vajalikud
    ning et tegemist on lapse tavalise elulaadiga, mida vanemad saavad võimaldada ning
    mida lapse ema on siiani võimaldanud. Kohus on teinud elektrooniliselt päringu
    äriregistrisse, kinnistusraamatusse ja autoregistrisse hageja seadusliku esindaja varalise
    seisundi kohta. Äriregistri andmetel ei ole hageja emal osalust äriühingutes. Autoregistri
    andmetel ei ole hageja emal omandis sõiduautosid. Kinnistusraamatu andmetel puudub
    hageja emal muu kinnisvara peale korteriomandi Saue vallas, mis on ka hageja
    elukohaks. Hageja emal on eluasemelaenu tasumise kohustus kuni 10.03.2030.

21. Kostja (hageja isa) on esitanud vastuväite hageja kulude suuruse ja sellest tulenevalt
    elatise suuruse kohta. Kostja on väitnud, et tema netosissetulekuks on 400 eurot, kuid ei
    ole oma väidet tõendanud. Kohus on teinud elektrooniliselt päringu äriregistrisse,
    kinnistusraamatusse ja autoregistrisse kostja varalise seisundi kohta. Äriregistri andmetel
    on kostja A OÜ osanik (osa nimiväärtus 1000 eurot) ja KÜ A juhatuse liige. KÜ 2014.a
    majandusaasta aruande kohaselt juhatuse liikmetele hüvitist ei maksta. Kinnistusraamatu
    andmetel kuulub kostjale korteriomand XXX alevikus Saue vallas Harjumaal (69,80m2),
    mis on ka kostja elukohaks. Autoregistri andmetel kostja omandis sõidukeid ei ole.
    Kostja on arvelduskonto väljavõttega tõendanud, et on hageja ema kontole maksnud
    elatist alavahemikul 09.06.2015–09.10.2015 200 eurot kuus, so kokku 1000 eurot.
    Rahvastikuregistri andmetel on kostjal ülalpidamiskohustus ühe lapse, so hageja, suhtes.
22. Lapsele tehtavad kulud on tõendatud hageja ema pangakonto väljavõttega, esitatud
    arvetega ning muude hagiavalduse lisana hagis loetletud tõenditega, samuti on kohus
                                                                                          10

   arvestanud hageja mõistlike vajaduste ja üldtuntud asjaoludega. Elatise suuruse
   kindlaksmääramisel arvestatakse lisaks lapse vajadustele ka vanema võimalusi. Hageja
   on esitanud nõude mõista hagejale välja elatis 2,5-kordses elatise miinimumsummas, mis
   hagi esitamise ajal 03.11.2015 oli 195 eurot kuus ja elatise summa seega 487.50 eurot
   kuus. Alates 01.01.2016 on elatise miinimumsumma 215 eurot ja nõutav elatis seega
   537.50 eurot. Hageja palus välja mõista elatise tagasiulatuvalt alates 24.05.2015
   arvestusega, et kostja on tasunud alates 2015 juunist elatist 200 eurot kuus. Hageja
   kinnitusel on kostja 10.12.2015 seisuga tasunud ajavahemiku 2015 juuni – detsember
   eest elatist 200 eurot kuus.

23. Kuivõrd hageja peab miinimumsummast suurema elatise nõudmisel oma põhjendatud
    kulutused tõendama ning antud juhul on hageja põhjendatud kulutused kindlaks tehtud,
    siis mõistis kohus elatise välja, arvestades kostja sissetulekut ja võimalusi sissetuleku
    suurendamiseks. Kohus leidis, et hagi tuleb tagasiulatuva elatise nõudes jätta
    rahuldamata ajavahemiku 24.05.2015–02.11.2015 eest, samuti tuleb hagi jätta
    rahuldamata ajavahemiku 03.11.2015–31.12.2015 eest. Hagile lisatud MTÜ N ja hageja
    seadusliku esindaja vahel sõlmitud lepingu kohaselt on hagejale registreeritud
    päevahoiukoht alates 14.09.2015 ja hageja ema 22.10.2015 e-kirja kohaselt soovis
    hageja ema sõlmida lastehoiuga täiskohaga lepingu alates 2015 novembrist. Samuti ei
    ole tõendatud, et hagejale on kuni hagiavalduse esitamiseni ostetud mööbel, jalgratas,
    arvuti, samuti ei ole tõendatud huvitegevuses osalemine ning käsitöö ja kunstitarvete
    soetamine ning hageja vajadus telefoni ja interneti järele. Kohus pidas põhjendatuks
    hagejale elatise maksmist 2015.a miinimumsummas, mida kostja on teinud ja kuna
    kostja on oma ülalpidamiskohustuse täitnud, tuleb hagi jätta osaliselt rahuldamata.

24. Kohus on käesolevas menetluses kindlaks teinud, et hageja põhjendatud kulud ühes kuus
    on 01.01.2016–30.09.2016 710.53 eurot kuus; 01.10.2016–31.05.2017 666.53 eurot kuus
    ja alates 01.06.2017 616.53 eurot kuus. Kohus rahuldas hagi osaliselt ja mõistis kostjalt
    välja elatise järgmiselt: alates 01.01.2016 kuni 30.09.2016 355.27 eurot kuus; alates
    01.10.2016 kuni 31.05.2017 333.27 eurot kuus; alates 01.06.2017 kuni hageja
    täisealiseks saamiseni 308.27 eurot kuus, kuid kui väljamõistetud elatis osutub
    väiksemaks kui PKS § 101 lõikes 1 sätestatud elatise miinimummäär, siis tuleb hagejale
    elatist maksta miinimumsummas.

25. Kohus leidis, et ei ole põhjendatud seada elatise suurus sõltuvusse Vabariigi Valitsuse
    (VV) kehtestatud kuupalga alammäära kordajast. Riigikohus on lahendis nr 3-2-1-33-11
    märkinud, et seadusega ettenähtud minimaalne elatis on ligilähedane lapse minimaalsete
    vajaduste osas tegelikkuse statistilise uurimuse tulemusega, ei ole ülemäära suur ja
    arvestab lapse huvi saada ülalpidamist piisavas ulatuses ka siis, kui vanemad elavad
    lahus. Vanemal on kohustus hoolitseda selle eest, et laps saab kasvamiseks ja arenguks
    vajaliku ülalpidamise. Riigikohus on lahendis nr 3-2-1-118-12 asunud seisukohale, et
    esmalt tuleb kindlaks teha lapse esmavajadused ning seejärel tuleb otsustada, kas ja
    kuivõrd peab elatis olema lapse tavalisest elulaadist tulenevalt lapse esmavajaduste
    rahuldamiseks vajalikust summast suurem. Kohus leidis, et kuivõrd hageja peab
    miinimumsummast suurema elatise nõudmisel kulutused tõendama ning antud juhul on
    hageja põhjendatud kulutused kindlaks tehtud ning kohus mõistab elatise selle alusel
    alates 01.01.2016 välja, siis kulutuste suurenemisel ja elatise nõude esitamisel summas,
    mis ületab väljamõistetud elatise summat, tuleb vastavad kulud ka tõendada, v.a juhul,
    kui väljamõistetud elatis osutub väiksemaks kui PKS § 101 lõikes 1 sätestatud elatise
    miinimummäär.
                                                                                                   11

   26. Kohus leidis, et hageja viivisenõue tuleb jätta rahuldamata. Kuna hagi tuleb lahendada
       PKS-i sätete alusel, ei ole poolte vahel lepingust tulenevat võlasuhet ning tegemist ei ole
       võlaõigusliku nõudega, millelt saaks VÕS-i alusel viivist välja mõista. PKS-s elatiselt
       viivise nõudmise võimalust ette nähtud ei ole.

Kostja apellatsioonkaebus ja seisukoht hageja apellatsioonkaebusele
   27. 22.02.2016 apellatsioonkaebuses palub kostja tühistada maakohtu otsuse hagi
       rahuldamise osas ja teha selles osas uue otsuse, millega jätta hagi rahuldamata või
       mõista välja elatis seaduses ettenähtud miinimumsummas või saata asi uueks
       läbivaatamiseks maakohtule tagasi. Kaebuse menetlemisega seotud kulud palub kostja
       jätta poolte endi kanda.

   28. Maakohtu otsus ei ole põhjendatud ega kooskõlas seadusega. Kohus ei ole otsuses
       viidatud Riigikohtu lahenditest nr 3-2-1-37-11 (punkt 12) ja 3-2-1-118-12 (punkt 15)
       tulenevate seisukohtadega tegelikult arvestanud. Antud asjas oleks kohus pidanud
       arvestama, et hageja ema panus ei kujune võrdseks kostjaga, sest emale jääb
       tulumaksutagastuse kasutamise õigus lapsega seotud kulutustelt nagu trenn ja lasteaed.
       Lisaks ei arvestanud kohus igakuise riikliku lastetoetusega. Kui maakohtu määratud
       igakuisele 710 eurole lisada riigilt saadav toetus, on hageja igakuiste kulude suuruseks
       760 eurot. Kohus ei ole oma otsustust miinimummäärast suurema elatise
       väljamõistmiseks põhjendanud ega arvestanud kostja tõenditega või selgitanud, miks ta
       kostja tõendeid ei arvesta. Kohus ei ole eelmenetluse käigus selgitanud välja lapse
       tegelike, mõistlike ja põhjendatud kulude suurust.

   29. Kohus ei ole põhjendanud, millele tuginedes peab ta põhjendatud toidukuluks 110 eurot,
       riiete-jalanõude kuluks 80 eurot, valvekuluks 20.38 eurot, transpordikuluks 50 eurot,
       hügieenitarvete kuluks 70 eurot kuni 30.09.2016, raamatute, käsitöö-, kunstitarvete jms
       kuluks 20 eurot. Kostja peab mõistlikuks kuluks huvitegevusele, mänguasjadele,
       trennile, raamatutele jne 40 eurot kuus. Mööblikulude osas ei ole kohus põhjendanud,
       miks ta tugineb hageja arvestusele, mitte kostja arvestusele. Jalgrataste kulude osas ei
       ole kohus põhjendanud, miks leiab, et kolme jalgratta ost on põhjendatud ning miks
       eelistas kohus hageja esitatud tõendeid kostja tõenditele. Kohus ei selgitanud, millele
       tuginedes leiab, et alla 10a lapsele on vaja arvutit, samas kui ühiskonnas võideldakse
       selle vastu, et lapsed on liiga palju arvutis ja nutitelefonis. Arvutivajadus tekib alles 6.–7.
       klassis.

   30. Elatise suuruse määramisel oleks kohus pidanud arvestama ka suhtluskorraga. Ajal, kui
       laps on isaga, on tal lisaks toidule ka muud kulud, nt huvitegevusele, hügieenile,
       ravimitele jne. Kostja hinnangul on antud asja lahendamisel asjakohane Riigikohtu
       seisukoht lahendis nr 3-2-1-165-13, milles kohus leidis, et kui lapsel on vahelduv
       elukoht, tuleb kohtul elatise väljamõistmisel arvestada asjaoluga, et lahus elav vanem
       täidab vabatahtlikult ülalpidamiskohustust ajal, mil laps selle vanema juures viibib.
       Seejuures võib tekkida olukord, kus mõlemad vanemad täidavad vahetult
       ülalpidamiskohustust piisavalt ning elatist ei tulegi välja mõista.

   31. Kohtu arvestuskäik erinevatel perioodidel erinevas summas elatise väljamõistmiseks ei
       ole selge.

   32. Hageja apellatsioonkaebusele vaidleb kostja vastu ja palub jätta selle rahuldamata.

Hageja apellatsioonkaebus ja seisukoht kostja apellatsioonkaebusele
                                                                                            12

33. 25.02.2016 apellatsioonkaebuses palub hageja tühistada maakohtu otsuse resolutsiooni
    punkti 2 täies ulatuses ja punkti 3.3 osaliselt osas, millega kohus ei sidunud
    väljamõistetavat elatist hagis nimetatud koefitsendiga, ning teha tühistatud osas uus
    otsus, millega rahuldada hagi täies ulatuses ja mõista kostjalt hagejale välja elatis
    tagantjärgi summas 820.89 eurot ning igakuine elatis alates 01.06.2017 kuni lapse
    täisealiseks saamiseni summas, mis vastab poolele 1,58-kordsele VV kehtestatud
    kehtivale kuupalga alammäärale. Menetluskulud palub hageja jätta kostja kanda.

34. Puudus alus elatisnõude rahuldamata jätmiseks täies ulatuses perioodi 24.05.2015–
    31.12.2015 eest. Otsusest ei selgu, mis asjaoludel ei pidanud kohus põhjendatuks
    viidatud perioodil lapse ülalpidamiskulusid, mida kohus samas arvestas alates
    01.01.2016. Kaevatavast lahendist ei selgu, milliste kulude osas jõudis kohus järeldusele,
    et need ei ole põhjendatud/tõendatud määras, mis annaks aluse kostjalt kõnesoleva
    perioodi eest täiendava elatise välja mõistmata jätmiseks. Otsus on selles osas ka
    vastuoluline – ühelt poolt kohus aktsepteerib lapse ülalpidamiskulusid perioodil
    24.05.2015–31.12.2015, kuid teisalt peab õigeks jätta sel perioodil ema kanda suuremas
    summas lapse ülalpidamiskulusid kui lapse isa kanda. Kuna kõik kulud olid samad (v.a
    lastehoiutasu; laps lastehoius alates 14.09.2015 0,8 kohaga ning alates 01.11.2015
    täiskohaga) kui alates 01.01.2016 ning puudub vaidlus poolte vahel, et nimetatud kulud
    ka vaidlusalusel perioodil 24.05.2015–31.12.2015 esinesid (poolte vahel oli vaidlus kulu
    suuruse osas) ja maakohus ei aktsepteerinud kostja vastuväiteid, siis sellest tulenevalt ei
    oleks kohus saanud jõuda järeldusele, et esineb alus jätta hagi perioodi 24.05.2015–
    31.12.2015 eest täielikult rahuldamata.

35. Hageja taotleb igakuiselt alates 01.06.2017 tasumisele kuuluva elatise sidumist
    koefitsendiga 1,58, millisel juhul suureneb elatis palga alammäära tõusmisel ning tagab
    selle, et hageja ei jää võrreldes teiste lastega ebavõrdsesse seisu ning langeb ära vajadus
    uuesti kohtusse pöördumiseks ainuüksi elukalliduse suurenemise tõttu. Üldteadaolevalt
    on palga alammäära tõus seotud üldise elukalliduse tõusuga ning eesmärgiks on aidata
    kaasa vähekindlustatud isikute toimetuleku paranemisele. Juhul, kui elatis on kohustatud
    isikult välja mõistetud kindla summana koefitsendita, paneb see lapse majanduslikult
    halvemasse olukorda võrreldes teiste lastega, kelle osas on elatis välja mõistetud
    koefitsendiga. Eelnimetatu tagab ka, et üldine elukalliduse tõus ei mõjuta negatiivselt
    lapse võimalusi saada oma arenguks ja kasvuks vajalikud kulud kantud. Koefitsendita
    elatise väljamõistmisel tuleb lapsel uuesti kohtu poole pöörduda elatise suurendamiseks,
    mis on ebamõistlik nii lapse seisukohast kui üldisemas plaanis menetlusökonoomilistel
    kaalutlustel.

36. Kuna kostja keeldus antud juhul tasumast lapsele suuremat elatist kui 200 eurot kuus
    ning pärast kaevatava otsuse tegemist tasub elatist miinimumsummas, ei saa ilmselgelt
    eeldada, et palga alammäära ja/või elukalliduse tõusu korral või muul põhjusel lapse
    ülalpidamiskulude suurenemise korral tasuks kostja vabatahtlikult suuremas summas
    elatise, kui see on temalt kohtu korras välja mõistetud. Seega on lapse huvides ja
    põhjendatud siduda kostjalt välja mõistetav elatis koefitsendiga.

37. Juhul kui ringkonnakohus ei pea võimalikuks elatusraha väljamõistmist alates
    01.06.2017 pool 1,58-kordsest VV kehtestatud kehtivast kuupalga alammäärast, ei ole
    hagejal vastuväiteid kaevatava otsuse resolutsiooni punkti 3.3 osas.
38. Maakohus rikkus otsust tehes TsMS § 436 lõikest 1 tulenevat kohtuotsuse seaduslikkuse
    ja põhjendatuse nõuet ega järginud §-st 351 tulenevat selgitamiskohustust, samuti on
    rikutud § 436 lõiget 4. Kohtumenetluses ei olnud arutusel ja kostja ei tuginenud
                                                                                             13

       vastuväidete esitamisel hagile perioodi 24.05.2015–31.12.2015 kohta sellele, et
       nimetatud perioodil ei esinenud hagis nimetatud ülalpidamiskulusid. Maakohtu
       eelmenetluse materjalidest ei nähtu, et kohus oleks tõstatanud küsimuse 24.05.2015–
       31.12.2015 lapse ülalpidamiskulude suuruse kohta. Peamine vaidlus poolte vahel oli
       ülalpidamiskulude suuruse üle. Puudus vaidlus selle üle, et teatud kulud, mida kohus
       aktsepteeris alates 01.01.2016 lapse ülalpidamiskulude koosseisus, tekkisidki alles
       01.01.2016, või et need kulud olid perioodil 24.05.2015–31.12.2015 väiksemad.

   39. Vaatamata kostja väidetele, et temal ei ole võimalik täita ülalpidamiskohustust elatise
       alammäärast suuremas summas, on tõsiasi, et kostjale kuulub lisaks äriühingu osale ka
       kinnisasi – korteriomand asukohaga XXX, mis ei ole kostja elukohaks (leidis
       tuvastamist tsiviilasjas nr 2-15-11250). Kostja elukohaks on tema uue elukaaslase
       elukoht XXX. Seega on võimalik kostjal täita seadusest tulenevat alaealise lapse
       ülalpidamiskohustust kas nimetatud korteriomandi üürist või võõrandamisest laekuva
       summa arvelt.

   40. Kostja apellatsioonkaebusele vaidleb hageja vastu ja palub jätta selle rahuldamata.

Tsiviilkolleegiumi seisukoht
   41. Kolleegium, kuulanud kohtuistungil ära poolte seisukohad ja tutvunud tsiviilasja
        materjalidega, leiab, et TsMS § 657 lõike 1 punkti 2 alusel tuleb maakohtu otsus
        tühistada ajavahemiku 24.05.2015 kuni 31.12.2015 eest võlgnevuse väljamõistmata
        jätmise osas, samuti väljamõistetud igakuise elatise suuruse osas. Maakohus kohaldas
        vastavas osas ebaõigesti materiaalõiguse norme ja rikkus menetlusõiguse norme.
        Tühistatud osas saab ringkonnakohus teha uue otsuse, millega muudab osaliselt kostja
        kohustuse arvestamise aluseks olevate hageja ülalpidamiseks vajalike kulutuste suurust
        ja sellest tulenevalt tasumisele kuulunud ja kuuluva igakuise elatise suurust, samuti
        mõistab välja kostjalt tekkinud elatise võlgnevuse. Muus osas tuleb maakohtu otsus jätta
        muutmata. Apellatsioonkaebused kuuluvad rahuldamisele osaliselt.

   42. Mõlemas kaebuses on mh vaidlustatud maakohtu poolt väljamõistetud igakuise elatise
       suurust. Hageja on seisukohal, et igakuine elatis tuleb välja mõista koefitsiendina
       seaduses sätestatud elatise miinimummäärast. Samuti, et elatis tuleb välja mõista
       tagasiulatuvalt ajast, mil kostja ei ela koos lapsega, so alates 24.05.2015. Kostja on
       seisukohal, et lapse vajaduste rahuldamiseks on piisav elatis seaduses sätestatud
       miinimummääras ja vaidlustab maakohtu poolt tuvastatud hageja igakuise
       ülalpidamiskulu suuruse. Maakohus mõistis elatise välja alates 01.01.2016 ja tuvastas
       hageja igakuise ülalpidamiskulu suuruseks vastavalt 710.53/666.53/616.53 eurot kuus.
       Seega selleks, et kontrollida maakohtu otsuse põhjendatust ja seaduslikkust, tuleb
       ringkonnakohtul esmalt kontrollida lahendis tuvastatud hageja ülalpidamiseks vajalike
       põhjendatud kulutuste suurust. Seejuures arvestab kolleegium TsMS § 651 lõiget 1,
       mille kohaselt kontrollib ringkonnakohus apellatsioonikorras esimese astme kohtu otsuse
       seaduslikkust ja põhjendatust üksnes osas, mille peale on edasi kaevatud. Samuti seda, et
       kui hagiavalduse kohaselt ületavad hageja ülalpidamiskulud kuus seadusega Vabariigi
       Valitsuse (VV) poolt kehtestatud kuupalga alammäära, tuleb hagejal neid tõendada
       (Riigikohtu lahend nr 3-2-1-37-11, punkt 12). VV kehtestatud kuupalga alammäär tagab
       eelduslikult lapse igapäevase toimetuleku, kuid konkreetse lapse ülalpidamiseks vajalike
       kulutuste suurus tuleb kohtul tuvastada.
   43. Hagiavalduses tõi hageja esile järgmised igakuised ülalpidamiskulud kuni kooli
       minekuni: toidule 110 eurot, riietele/jalanõudele 120 eurot, lastehoiule/lasteaiale 172
       eurot, eluasemele 119.73 eurot, sidele 20.90 eurot, transpordile 169.78 eurot, hügieenile
                                                                                         14

   70      eurot,     tervishoiule     26      eurot,     huvitegevusele     80     eurot,
   raamatutele/käsitööle/kunstitarvetele    40     eurot,    mänguasjadele    30    eurot,
   mööblile/madratsile 10.31 eurot, jooksurattale/2-le jalgrattale/kiivrile 5.93 eurot,
   sülearvutile 4.51 eurot, fotoaparaadile 3.62 eurot, polaroidkaamerale koos fotopaberiga
   6.35 eurot, kokku 989.13 eurot kuus.

44. Maakohus tuvastas põhjendatud kulutustena: toidule 110 eurot, riietele/jalanõudele 80
    eurot, lastehoiule/lasteaiale 172 eurot, eluasemele 103.78 eurot, sidele 7 eurot,
    transpordile 50 eurot, hügieenile kuni 30.09.2016 (koos mähkmetega) 70 eurot/edasi 16
    eurot, tervishoiule 18 eurot, huvitegevusele 40 eurot kuni 01.06.2017,
    raamatutele/käsitööle/kunstitarvetele    20    eurot,   mänguasjadele     15    eurot,
    mööblile/madratsile 10.31 eurot, jooksurattale/2-le jalgrattale/kiivrile 5.93 eurot,
    sülearvutile 4.51 eurot, kokku kuni 710.53 eurot kuni 30.09.2016, 656.53 eurot
    01.10.2016 kuni 31.05.2017 ja alates 01.06.2017 616.53 eurot kuus. Maakohus ei
    lugenud põhjendatud kuluks kulu fotoaparaadile ja polaroidkaamerale koos fotopaberiga.

45. Kostja vaidlustab järgmiste kulude suurust: toidule (kaebuse kohaselt põhjendatud 90
    eurot), riietele/jalanõudele (põhjendatud 24.70 eurot), eluasemele (põhjendatud ei ole
    valvekulu 20.38 eurot), transpordile (põhjendatud 0 eurot), hügieenile summat kuni
    30.09.2016, huvitegevusele, raamatutele/käsitööle/kunstitarvetele ja mänguasjadele
    (põhjendatud kõigile kokku 40 eurot), mööblile/madratsile (põhjendatud 5.36 eurot),
    jooksurattale/2-le jalgrattale, sülearvutile.

46. Ringkonnakohus nõustub kostjaga osaliselt. Maakohtu otsus on TsMS § 442 lõike 8
    nõuetega kooskõlas põhjendatud kulutuste osas toidule, hügieenile, huvitegevusele/
    raamatutele/käsitööle/kunstitarvetele/mänguasjadele, mööblile/madratsile, ratastele,
    arvutile ja eluasemele. Kolleegium nõustub maakohtu põhjendustega ja TsMS § 654
    lõike 6 alusel neid käesolevas lahendis ei korda. Ka ringkonnakohtu istungil möönis isa
    mähkmete vajadust eelduslikult kuni lapse 2,5 aastaseks saamiseni, samas ei nähtu isa
    arvestustest, et ta oleks sellise lapse vajadusega üldse arvestanud (t II kd lk 80). 110
    eurot toidule kuus on lähedane kohtupraktikas tunnustatud tavapärasele kulule (nt
    Tallinna Ringkonnakohtu lahendid nr 2-14-15995, nr 2-14-6706) ega ole kolleegiumi
    hinnangul ebamõistlikult suur. Valvekulu eluasemekulu hulka arvestamine on
    põhjendatud sarnaselt eluruumi kindlustuskulule, kuna emale kuuluvas korteris asub ka
    lapse vara, mille säilimine on valveteenuse abil tagatud. Huvitegevusele/
    raamatutele/käsitööle/kunstitarvetele/mänguasjadele tuvastas maakohus põhjendatud
    kuluks 40+20+15=75 eurot, maakohtus oli kostja nõus 50 euroga (t II kd lk 80),
    kaebuses on nõus 40 euroga. Samas ei ole kostja põhjendanud, kuidas tema summad on
    kujunenud. Hageja poolt esile toodud mööbel ja arvuti on lapse kasvades ja arenedes
    selgelt vajalikud talle normaalsete elutingimuste tagamiseks ning lapsega kooselav
    vanem ei pea vastavaid (ühekordseid suuremaid) kulutusi tegema oma sissetulekutest, et
    alles seejärel hakata teiselt vanemalt tema osa hagema. Mõistlikes suhetes olevad
    vanemad teevad sellised kulutused kokkuleppel ja neid ei oleks vaja eelnevalt pikema
    perioodi jooksul elatise hulka arvestada. Käesolevas asjas esitatud vanemate sisukohad
    annavad aluse eeldada kokkulepete mittesaavutamist, mistõttu on põhjendatud kulude
    eelnev igakuine maksmine/kogumine elatise osana.

47. Osaliselt nõustub ringkonnakohus kostja etteheidetega maakohtule selles, et otsustuse
    kujunemine kulude osas riietele/jalanõudele ja transpordile ei ole täielikult jälgitav.
    Hagiavalduse kohaselt on väidetav igakuine kulu riietele/jalanõudele 120 eurot, kostja
    nõustus 24.70 euroga, maakohus tuvastas 80 eurot. Otsuse põhjendustest võib järeldada,
                                                                                                 15

    et maakohus pidas 80 eurot kuus piisavaks lapse esmavajaduste rahuldamiseks
    riiete/jalanõude osas. Kostja esitas arvestuse (t II kd lk 80), milles tõi ära maksumuste
    kaupa eelduslikult ühe aasta kestel lapsele ostetavad riided/jalanõud koos viidetega
    tootjatele ja hindadele (väljatrükid internetist 82-83, 93-105), saades kogukuluks 296.12
    eurot aastas, so 24.68 eurot kuus. Maakohus kostja tõendeid ei analüüsinud ega
    põhjendanud, miks ta neid ei arvesta. Kolleegium saab selle puuduse kõrvaldada.
    Kolleegium nõustub osaliselt lapse emaga, et tegelikkuses vajab laps rohkem riideid, kui
    isa on arvestanud – lapsel peavad olema lastehoius vahetusriided, ka kodus rohkem kui
    üks jope jmt (kui üks on pesus, saab teist kasutada) jne (t II kd lk 130). Samas ei nähtu
    ema arvestusest, milliseid hädavajalikke riideid/jalanõusid ja millise hinnaga on tema
    silmas pidanud, samuti ei ole maakohtus esitatud vastavaid tõendeid. Kolleegium on
    seisukohal, et kasvavas eas lapsele, samuti nt vahetusriieteks lasteaeda ja koju nö
    mänguriieteks on majanduslikult mõistlik osta enamus riietest internetist või
    allahindluskampaaniate ajal, kus hinnad on oluliselt odavamad kui nö firmakauplustes.
    Arvestades eeltoodut, on kolleegium seisukohal, et kuus on lapse riietele/jalanõudele
    vajaliku kulu suuruseks 50 eurot. Maakohus selgitas asjakohaselt, et vanemad võivad
    teha lapse jaoks suuremaid kulutusi, kuid elatise väljamõistmisel võtab kohus arvesse
    lapse vajadusi. Seega tuleb maakohtu poolt tuvastatud igakuiseid vajadusi vähendada 30
    euro võrra.

48. Hagetud kuludest transpordile (169.78 eurost) leidis maakohus põhjendatud olevat 50
    eurot kuus. Maakohtus oli kostja nõus 10 euroga (t II kd lk 80), kaebuses on võtnud
    seisukoha, et transport on tasuta. Kolleegium nõustub osaliselt kostjaga, et maakohtu
    otsuse põhjendustest ei ole selgelt jälgitav, kuidas rahuldatud summa kujunes. Samas
    saab kolleegium ise otsuse põhjendusi täiendada, leides, et mõistlikuks kuluks
    transpordile igakuiselt 32.30 eurot, so ½ ema bensiinikulust (hagiavalduse kohaselt on
    aastas keskmiseks kuluks bensiinile 775 eurot (t I kd lk 3)). Lapse ema tõi esile vajaduse
    viia last autoga lastehoidu, erinevatele üritustele jmt, kostja sellele sisulisi vastuväiteid ei
    esitanud. Asjaolu, et samad sõidud on võimalik teha ära ka ühistranspordiga, ei võta isalt
    kohustust võimaldada lapsele sõita ema autoga, kui sellest on saanud lapse tavaline
    elulaad ja vanemad on võimelised sellist elulaadi lapsele lubama. Eeltoodu alusel tuleb
    maakohtu poolt tuvastatud lapse vajadusi kuus vähendada 50-32.30=17.70 euro võrra.

49. Õige on kostja väide, et maakohus on ebaõigesti jätnud arvestamata, et osa lapsele
    vajalikest kuludest on kaetud riikliku peretoetusega (2015.a suuruses 45 eurot kuus;
    alates 01.01.2016 suuruses 50 eurot kuus). Ringkonnakohtu istungil kinnitas lapse ema,
    et ei võtnud riiklikku toetust hagetava summa arvestamisel arvesse. Riigikohtu lahendi
    nr 3-2-1-37-11 ja riiklike peretoetuste seaduse § 1 lõike 1 alusel (peretoetuste
    eesmärgiks on tagada lastega peredele laste hooldamise, kasvatamise ja õppimisega
    seotud kulutuste osaline hüvitamine), tuleb enne ülalpidamiskohustuse suuruse
    määramist lugeda alaealise lapse vajadused saadud/saadava riikliku toetuse ulatuses
    kantuks.

50. Poolte vahel puudub vaidlus, et alates 14.09.2015 läks hageja lastehoidu, kuid
    septembris/oktoobris käis seal 0,8 koormusega, alates 01.11.2015 hakkas käima
    täiskohaga. Seega tuleb hageja põhjendatud vajaduste hulka arvestada lastehoiukulu
    septembris 0,5x0,8x172=68.80 eurot ja oktoobris 0,8x172=137.60 eurot.
51. Arvestades riikliku peretoetuse arvel lapse vajaduste osalist katmist, on kulutuste
    suuruseks, mille alusel kohus määrab kostja poolt igakuiselt tasumisele kuuluva elatise:
    1) 24.05.2015 kuni 31.05.2015 (7päeva x (710.53-17.70-30-45-172=445.83)) 100.67
    eurot, 2) 01.06.2015 kuni 30.08.2015 445.83 eurot kuus, 2) 01.09.2015 kuni 13.09.2015
                                                                                            16

   (13 päeva osas 445.83 kuus) 193.19 eurot, 3) 14.09.2015 kuni 30.09.2015 (17 päeva
   osas) 321.44 eurot, 4) 01.10.2015 kuni 30.10.2015 (445.83+137.60) 583.13 eurot, 5)
   01.11.2015 kuni 31.12.2015 (710.53-17.70-30-45) 617.83 eurot kuus, 6) 01.01.2016
   kuni 30.09.2016 (710.53-17.70-30-50) 612.83 eurot kuus, 7) 01.10.2016 kuni
   30.05.2017 (666.53-17.70-30-50) 568.83 eurot kuus ja 8) alates 01.06.2017 (616.53-
   17.70-30-50) 518.83 eurot kuus.

52. Ringkonnakohus nõustub hagejaga selles, et maakohtu otsus jätta elatis välja mõistmata
    perioodi eest kuni 31.12.2015 ei ole TsMS § 442 lõikes 8 sätestatud korras põhjendatud.
    Maakohtu otsusest ei nähtu, milliseid tuvastatud kuludest ei pidanud kohus põhjendatuks
    perioodil enne hagi esitamist ja kahe kuu jooksul hagi esitamisest. Arvestades
    tõendamist leidnud hageja ülalpidamiseks põhjendatud kulutuste suurust ja kostja poolt
    tasutud tegelikku elatise suurust, on tõendatud, et kostja ei täitnud ülalpidamiskohustust
    täies ulatuses ja hageja nõue võlgnevuse väljanõudmiseks on PKS § 108 alusel
    põhjendatud.

53. Kolleegium ei nõustu kostjaga, nagu oleks maakohus kohaldanud PKS § 105 lõiget 3
    ebaõigesti. Nimetatud sätte teise lause kohaselt määratakse iga osavõlgniku kohustuse
    suurus kindlaks võrdeliselt tema sissetuleku ja varalise seisundiga, arvestades ka tema
    ning ülalpidamist saama õigustatud isiku vahelisi suhteid. Maakohus on asjakohaselt
    põhjendanud, et esitatud tõendid ei anna alust tuvastada, et kostja majanduslik olukord
    takistaks tal tasuda hagejale elatist ½ vajaduste suurusest. Samuti, et kohtu poolt
    kinnitatud suhtlemiskord ei anna alust nõustuda kostjaga selles, nagu veedaks hageja
    isaga 20% ajast, mille jooksul isa last üleval peab ja mis annaks aluse vähendada selle
    võrra isalt väljamõistetavat elatist. Kolleegium nõustub maakohtu vastavate
    põhjendustega ega pea vajalikuks neid siinkohal korrata. Lisaks arvestab kolleegium
    asjaolu, et hageja elab igapäevaselt koos emaga, mis tähendab, et kui isal on nüüdsest
    teada konkreetne rahasumma, mida ta peab igakuiselt oma ainsa lapse ülalpidamisse
    panustama, siis ema peab olema valmis kandma mistahes erakorralisi kulusid, mille
    tekkimist elatise määramisel ei ole võimalik arvestada, kuid mis igapäevases
    elukorralduses paratamatult ette võivad tulla.

54. PKS § 116 lõikest 1 ja VÕS § 69 lõikest 1 tulenevalt on vanematel oma lapse suhtes
    eelduslikult võrdses ulatuses ülalpidamiskohustus. Seega oli/on kostja kohustatud
    tasuma käesolevas asjas elatist vastavalt mais 2015 100.67:2=50.34 eurot, 01.06.2015
    kuni      30.08.2015      445.83:2=222.92         eurot     kuus,     septembris      2015
    (193.19:2)+(321.44:2)=257.32 eurot, oktoobris 2015 583.13:2=291.57                   eurot,
    01.11.2015 kuni 31.12.2015 617.83:2= 308.92 eurot kuus, 01.01.2016 kuni 30.09.2016
    612.83:2= 306.42 eurot kuus, 01.10.2016 kuni 30.05.2017 568.83:2=284.42 eurot kuus
    ja alates 01.06.2017 518.83:2=259.42 eurot kuus. Tasumisele kuulunud ja tegelikult
    tasutud (alates 01.06.2015 kuni 31.12.2015 200 eurot kuus, 01.01.2016 kuni 30.05.2016
    215 eurot kuus) summade alusel on kostjal tekkinud seisuga 01.06.2016 võlgnevus
    (50.34+(3x222.92)+257.32+291.57+(308.92x2)+(306.42x5))-((7x200)+(5x215))=942.63
    eurot, mille otsuse resolutsiooni selguse ja täidetavuse huvides mõistab ringkonnakohus
    välja ühe summana. Juunis 2016 kostja poolt (eelduslikult) tasutud elatise summa
    ulatuses tuleb lugeda osaliselt täidetuks juuni eest tasumisele kuuluv 306.42 eurot.

55. Kolleegium ei nõustu hagejaga, et maakohus kohaldas ebaõigesti materiaalõiguse normi,
    kui jättis välja mõistmata elatise koefitsiendina VV kehtestatud igakordsest töötasu
    alammäärast. PKS § 101 lõike 2 alusel võib kohus elatise välja mõista muutuva
    suurusena. Tegemist ei ole kohtu kohustusega, vaid diskretsiooniga. Seaduse mõtte
                                                                                           17

   kohaselt annab viidatud säte aluse siduda elatise suurus tulevikus nt tarbijahinnaindeksi
   või riikliku peretoetuse suuruse või elatise miinimummäära aluseks oleva VV poolt
   kehtestatava kuupalga alammäära vmt asjaolu muutumisega, kuid vajaduste suurenemise
   korral näeb kehtiv seadusandlus hagejale ette võimaluse hageda TsMS § 459 alusel
   elatise suurendamist. Kohtul puudub alus eeldada, et hageja vajadused muutuvad ajas
   nimelt hagetavas ulatuses, so moodustaksid alati 1,58 VV kehtestatavat töötasu
   alammäära. Lapse vajaduste muutumine on asjaolude kogum, mida tuleb õigustatud
   isikul tõendada ja millele on kohustatud isikul võimalik vastu vaielda.

56. Kolleegium ei nõustu kostja väitega, nagu tuleks elatise suuruse määramisel aluseks
    olevate lapse vajalike ja põhjendatud kulutuste tuvastamisel võtta arvesse maksja (hageja
    ema) poolt eelduslikult saadavat tulumaksu tagastust. Lahendi nr 3-2-1-37-11 punktis 16
    selgitas Riigikohus, et erinevalt sellest, et saadava riikliku peretoetusega on kaetud osa
    lapse     vajadustest,    mõjutab      täiendava     maksuvaba       tulu   mahaarvamine
    maksustamisperioodi tulust selle vanema varalist seisundit, kellel on seadusest tulenevalt
    õigus nimetatud mahaarvamist teha. Seega lapse emale eelduslikult tagastatav tulumaks
    ei oma tähtsust lapse vajaduste suuruse määramisel.

57. TsMS § 651 lõike 1 alusel ei võta ringkonnakohus seisukohta maakohtu põhjenduste
    osas, millega jäi rahuldamata hageja viivise nõue.

58. Kuna ka ringkonnakohtu otsuse tagajärjel jääb hagi rahuldatuks osaliselt, ei näe
    kolleegium alust muuta maakohtu otsust menetluskulude jaotuse osas. Samuti jäävad
    apellatsioonimenetluse kulud TsMS § 163 lõike 1 alusel poolte endi kanda, sest
    mõlemad kaebused kuuluvad rahuldamisele osaliselt.



      Ele Liiv                   Indrek Parrest                  Imbi Sidok-Toomsalu
   /allkirjastatud                /allkirjastatud                   /allkirjastatud
    digitaalselt/                 digitaalselt/                      digitaalselt/

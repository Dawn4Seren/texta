                              KOHTUMÄÄRUS
   Kohus                               Tartu Ringkonnakohus
   Määruse tegemise aeg ja koht        5. mai 2016 Tartu (kirjalik menetlus)
   Kriminaalasja number                1-14-8223
   Kohtukoosseis                       Mati Kartau, Maarika Kuusk, Tiit Lõhmus
   Vaidlustatud kohtulahend            Viru Maakohtu (Narva kohtumaja) 7. aprilli 2016 määrus
                                       Eduard Hvalovski (ik 39907252265) vangistuse täitmisele
                                       pööramise kohta KarS § 74 lg 4 alusel
   Kaebuse esitaja ja kaebuse liik     Süüdimõistetu Eduard Hvalovski, määruskaebus


   RESOLUTSIOON
   Jätta Viru Maakohtu 7. aprilli 2016 määrus muutmata ja määruskaebus rahuldamata.


   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada
   määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.


   Asjaolud ja menetluse käik
1. Viru Maakohtu 23. jaanuari 2015 otsusega mõisteti Eduard Hvalovskile KarS § 199 lg 2 p-de 5,
   7, 9 ja § 121 järgi KarS § 64 lg 1 alusel liitkaristuseks 1 aasta 6 kuud vangistust. KrMS § 238
   lg 2 alusel vähendati karistust 1 aastani. KarS § 68 lg 1 alusel arvati karistusest maha
   eelvangistuses viibitud aeg ja loeti E. Hvalovski kandmisele kuuluvaks karistuseks 7 kuud 20
   päeva vangistust. KarS § 74 lg 1 alusel ei pööratud vangistust täitmisele ja määrati
   E. Hvalovskile katseajaks 2 aastat.
2. 16. veebruaril 2016 koostas kriminaalhooldusametnik erakorralise ettekande ettepanekuga
   määrata E. Hvalovskile katseajaks täiendav kohustus läbida kuni 30. juunini 2016 Jõhvi
   Noorukite Ravi- ja rehabilitatsioonikeskuses statsionaarne rehabilitatsioon. Ettekande kohaselt
   rikkus E. Hvalovski narkootikumide tarvitamise keeldu ja registreerimiskohustust.
3. Viru Maakohtu 19. veebruari 2016 määrusega rahuldati kriminaalhooldaja vastav taotlus.
4. 22. märtsil 2016 saabus Viru Maakohtusse uus erakorraline ettekanne ettepanekuga pöörata
   E. Hvalovski kandmata jäänud karistus täitmisele. Nimelt rikkus süüdlane käitumiskontrolli ajal
   teadlikult kohustust mitte omada ja tarbida narkootilisi aineid ning läbida statsionaarne
   rehabilitatsioon.
   Maakohtu määrus
5. Viru Maakohtu 7. aprilli 2016 määrusega rahuldati kriminaalhooldaja taotlus ja pöörati
   E. Hvalovskile Viru Maakohtu 23. jaanuari 2015 otsusega mõistetud karistuse ärakandmata osa
   7 kuud 20 päeva vangistust täitmisele. Kohus tegi kindlaks, et E. Hvalovski rikkus
   narkootikumide tarvitamise keeldu ja kohustust läbida rehabilitatsioon. Isik arvati alates 8.
   märtsist 2016 keskuse nimekirjast välja, kuna tal esinesid erinevad käitumisprobleemid. Määruse
   kohaselt hoidub E. Hvalovski tahtlikult talle määratud kohustuste täitmisest kõrvale ning
   vaatamata erinevatele meetmetele ja varasemalt antud täiendavatele võimalustele on rikkumised
   jätkunud. Eeltoodust järeldas kohus, et E. Hvalovski ei soovi oma eluviisi muuta ning tal tuleb
   kanda karistust vanglas.


   Määruskaebus
6. Maakohtu määruse peale esitas kaebuse E. Hvalovski, kes palub jätta talle mõistetud karistuse
   kandmata osa täitmisele pööramata. Süüdlane toob välja, et vanglas ei ole tal võimalik koolis
   käia. Samuti võib vangistuse kandmine olla tema elu ohustav.


   Ringkonnakohtu poolt tuvastatud asjaolud ja järeldused
7. KarS § 74 lg 4 näeb ette, et kui süüdlane katseajal ei järgi kontrollnõudeid või ei täida talle
   pandud kohustusi, võib kriminaalhooldusametnik teda kirjalikult hoiatada või kohus määrata
   täiendavaid kohustusi vastavalt KarS § 75 lõikes 2 sätestatule, pikendada katseaega kuni ühe
   aasta võrra või pöörata karistuse täitmisele.
8. Ringkonnakohus nõustub maakohtuga, et E. Hvalovski karistus tuleb täitmisele pöörata. Isikule
   anti võimalus kanda karistust tingimisi vabaduses, kuid süüdlane ei suutnud täita
   käitumiskontrolli nõudeid. Sealjuures anti talle Viru Maakohtu 19. veebruari 2016 määrusega
   täiendav võimalus enda käitumist muuta ning järgida katseaja tingimusi. E. Hvalovski aga jätkas
   käitumiskontrolli nõuete eiramist ega läbinud rehabilitatsiooniprogrammi. Kriminaalhooldaja
   ettekande kohaselt on E. Hvalovskil käitumisega tõsised probleemid ning ta ei suhtu katseaja
   läbimisse tõsiselt. Eelnevast järeldub, et E. Hvalovski ei ole motiveeritud enda eluviisi muutma
   ja tema puhul ei omaks hoiatamine või täiendavate kohustuste määramine soovitud mõju.
   Järelikult tuleb karistus pöörata täitmisele.
9. E. Hvalovski ei ole ringkonnakohtule põhjendanud, kuidas vangistuse kandmine tema elu
   ohustab ning kohus peab väidet paljasõnaliseks. Ka on alusetu etteheide, et vangistuses ei saa
   süüdlane koolis käia. Nimelt on vangistusseaduse kohaselt kinnipeetavale hariduse omandamise
   võimalus tagatud.
10. Eeltoodust tulenevalt ning juhindudes KrMS § 390 ja § 337 lg 1 p-st 1 leiab ringkonnakohus, et
    maakohtu määrus tuleb jätta muutmata ja määruskaebus rahuldamata.



   /allkiri/                           /allkiri/                                   /allkiri/
   Mati Kartau                         Maarika Kuusk                               Tiit Lõhmus




   2                                              2

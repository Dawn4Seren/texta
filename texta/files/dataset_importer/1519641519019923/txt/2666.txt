                               KOHTUMÄÄRUS
Tsiviilasja number                     2-16-11087

Kohus                                  Tallinna Ringkonnakohus

Määruse tegemise aeg ja koht           16.11.2016, Tallinn

Kohtukoosseis                          Liis Arrak, Ele Liiv, Kaupo Paal

Tsiviilasi                             OSAÜHINGU PARME TRANS avaldus Aktsiaseltsi MeP
                                       Trans pankroti väljakuulutamiseks
Vaidlustatud kohtulahend               Harju Maakohtu 06.09.2016 määrus
Kaebuse esitaja ja kaebuse liik        OSAÜHINGU PARME TRANS määruskaebus

Menetlusosalised ja nende              Avaldaja/võlausaldaja: OSAÜHING PARME TRANS
esindajad                              (registrikood 10193856), lepinguline esindaja vandeadvokaat
                                       Jaak Oja
                                       Puudutatud isik/võlgnik: Aktsiaselts MeP Trans (registrikood
                                       10037205), seaduslik esindaja DB, lepinguline esindaja
                                       vandeadvokaat Ain Alvin

Menetluse liik                         Kirjalik menetlus
RESOLUTSIOON
  1. Jätta Harju Maakohtu 06.09.2016 määrus muutmata.
  2. Määruskaebus jätta rahuldamata.
  3. Jätta määruskaebuse läbivaatamisega seotud menetluskulud OSAÜHINGU PARME
     TRANS kanda.
  4. Mõista OSAÜHINGULT PARME TRANS välja Aktsiaseltsi MeP Trans kasuks
     hüvitis apellatsioonimenetluse kulude katteks summas 1203,20 eurot.
  5. OSAÜHINGUL PARME TRANS tuleb alates käesoleva määruse jõustumisest kuni
     täitmiseni tasuda hüvitamisele kuuluvatelt menetluskuludelt viivist VÕS § 113 lg 1
     teises lauses ettenähtud ulatuses.

Edasikaebamise kord
Määruse peale võib esitada määruskaebuse Riigikohtule 15 päeva jooksul alates määruse ärakirja
kätte toimetamisest.

Asjaolud
1. OSAÜHING PARME TRANS (avaldaja) esitas 20.07.2016 Harju Maakohtule avalduse
Aktsiaseltsi MeP Trans (võlgnik) pankroti väljakuulutamiseks.

2.   Avalduse    kohaselt   sõlmisid    võlgnik     ja   avaldaja   2015.   aastal   seoses   pikaajalise
koostöökogemusega suulise kaubaveolepingu vahendamise lepingu, mille järgi avaldaja osutas oma
valduses oleva transpordiga veoteenuseid EL-i kliendile Benfleet Forwarding Ltd marsruudil
Suurbritannia-Itaalia-Suurbritannia, võlgnik aga tegutses vahendajana veolepingus ja pidi veetud-
vahendatud kaubaveo kilometraaži eest tasuma avaldajale 1,04 eurot kilomeetri kohta vastavalt
avaldaja arvetele.

26.01.2016 esitas avaldaja võlgniku tasumata arvete sissenõudmiseks hagiavalduse (tsiviilasi 2-16-
1232). Võlgnik oma vastuses võlga ei tunnistanud, kuid samas ka ei välistanud kompromissi
sõlmimist. Võlgnik on kõik arved kätte saanud ja deklareerinud MTA-s vastavalt kehtivale
käibemaksuseadusele. Võlgniku juhtkonna poolt võla eitamine ei muuda nõuet ebaselgeks, tegemist
on kui mitte majandusliku kelmuse siis vähemalt ebaeetilise, heade äritavadega vastuolus oleva
pahauskse käitumisega võlgniku juhtkonna poolt, kes keeldub ilmselget võlga tunnistamast ja
tasumast.

Läbi e-toimiku sai võlgnik pankrotihoiatuse kätte 15.06.2016. Arved on muutunud sissenõutavaks
ja neid ei ole 30 päeva jooksul tasutud. Võlgnik on alaliselt maksejõuetu ja selline seisukord ei ole
tulenevalt võlgniku majanduslikust seisundist ajutine. Puuduvad tõendid, et võlgnik oleks
maksejõuline. Seda ei saa kontrollida isegi majandusaasta aruandest. Võlgnik ei ole EL-is oma
veokitele piisavalt tasuvat tööd leidnud.

Võlgniku vastuväited
3. Võlgnik vaidles avaldusele vastu. Vastuväite kohaselt on võlgnik tegutsev ettevõte, kes on
suuteline oma kohustusi täitma. Avaldaja nõue ei ole selge, on põhjendamatu ja tõendamata,
mistõttu tuleb vaidlus nõude üle lahendada väljaspool pankrotimenetlust.

4. Avaldaja rikub TsMS §-s 200 sätestatud menetlusliku heausksuse nõuet, kuna identset (44
064,37 euro suurust) nõuet menetletakse tsiviilasjas 2-16-1232, kus käib sisuline õigusvaidlus. Hagi
aluseks on täpselt nende samade arvete mittemaksmine võlgniku poolt. Võlgnik on kostjana
esitanud sisulised vastuväited hagile. Pankrotiavalduse esitamine ja paralleelmenetluse algatamine
on võlgniku ebakohane survestamine.

Käesoleval juhul on võlgnik nõudele põhjendatult vastu vaielnud juba hagimenetluses, kuid
vaatamata sellele võlausaldaja esitas alusetu pankrotiavalduse. Samuti põhjendas võlgnik nõude
ebaselgust ka vastuses pankrotihoiatusele.

Võlausaldaja on põhistanud oma nõuet arvetega. VÕS § 3 ei loetle arveid ega ka muid
raamatupidamisdokumente võlakohustuse tekkimise alusena (3-2-1-97-99). Arved ei tõenda nõuet,
veel vähem aga selget nõuet. Samuti ei tõenda võlanõuet arvete deklareerimine riigi ees.
Veolepingu täitmist vedaja poolt tõendatakse kindlate dokumentidega.

Ebaselge on pankrotiavalduses esitatud nõude õiguslik alus. Pankrotiavalduses viidatakse suulisele
kaubaveolepingu vahendamise lepingule VÕS § 42. ptk mõttes, mille õiguslik alus jääb
mõistetamatuks. Arvete kohaselt on seevastu tegemist transporditeenusega, mis viitab veolepingule.
Kust saadi väidetav veotasu, mida veeti, milline on veodokumentatsioon ja kust nähtub vastav
kilometraaž jääb arusaamatuks.

Vastavalt VÕS § 787 lg-le 1 kuulub veotasu maksmisele veose üleandmisel saajale. Vastastikuste
lepingute korral muutub tasu sissenõutavaks pärast teenuse vastuvõtmist (VÕS § 821 lg 1 p 3).
Seega pidanuks avaldaja tõendama, millises veotasus kokku lepiti, milline oli kilometraaž, et ta on
veolepingu nõuetekohaselt täitnud ning kauba kahjustusteta kliendile üle andnud. Identifitseerimata
volituste ja pädevusega JH kiri ei tõenda mitte ühtegi konkreetset vedu ega võlgniku

                                                                                               2(6)
maksekohustust avaldaja ees.

Puuduvad rahvusvaheliste autovedude korral vormistatavad dokumendid. Nii peaks juhul, kui
hageja oleks mingeid vedusid teostanud, olema hageja valduses kaupade peale laadimisel
vormistatud CMR saatekiri, mis kannab nii saatja kui ka vedaja allkirja, samuti andmeid veose ja
saaja kohta. Selliseid dokumente hagejal enda väitel ei ole, millest järeldub, et hageja ei ole vedusid
teostanud.

Samadel alustel esitatud hagist tulenevalt olevat hageja ja kostja vahel kehtinud agendileping, ent
agendilepingu korral ei ole agendil kohustust vahendada makseid või tasuda vedude eest vedajale,
vaid hoopis võlgnikul oleks agendina õigus saada võlausaldajalt tasu. Avaldaja esindaja 15.10.2015
kirja kohaselt oli tegemist sõidukite rendilepinguga. Need õiguslikud alused välistavad üksteist.

Tsiviilasjas 2-16-4614 nõuab avaldaja, et võlgniku aktsiad antaks üle avaldaja emaettevõttele Vijus
Group AS-ile. Pretendeerides võlgniku aktsiatele eitab avaldaja ise ka võlgniku maksejõuetust.

Maakohtu määrus
5. 06.09.2016 määrusega jättis maakohus avalduse rahuldamata ning menetluskulud avaldaja
kanda. Maakohus mõistis avaldajalt välja menetluskulude hüvitise summas 921,60 eurot ning
viivise VÕS § 113 lõike 1 teises lauses ettenähtud määras.

6. Ajutise pankrotihalduri nimetamata jätmise alused on sätestatud PankrS § 15 lõikes 3. Muu
hulgas on selles lõikes sätestatu kohaselt pankrotimenetluse algatamata jätmise aluseks asjaolu, et
võlgnik vaidleb nõudele põhjendatult vastu ja kohus leiab, et vaidlus nõude üle tuleb lahendada
väljaspool pankrotimenetlust (p 1).

Käesoleval juhul vaidleb võlgnik põhjendatult pankrotiavaldusele vastu. Võlgnik on vastuväidetes
pankrotiavaldusele esitanud kaalukad põhjendused, millele hinnangu andmine väljub
pankrotimenetluse raamidest. Pankrotimenetluses ajutise halduri nimetamine, st menetluse
alustamine vaieldava nõude põhjal, ei ole kooskõlas seadusega. Pankrotimenetlus võib olla
põhjendamatult kahjustavate õiguslike tagajärgedega. Nõudega seonduvad asjaolud, võlausaldaja
nõude kehtivus, sissenõutavus ja muud küsimused, tuleb lahendada hagimenetluses.

PankrS § 15 lg 3 p 1 ja § 31 lg 2 on suunatud eelkõige sellele, et pankrotimenetluse algatamise ja
väljakuulutamise menetluses ei toimuks sisulise vaidluse lahendamist pankrotiavalduse esitaja ja
selle isiku vahel, kelle suhtes taotletakse pankroti väljakuulutamist. Sisulised vaidlused
lahendatakse hagimenetluses (Riigikohtu lahend nr 3-2-1-17-02 p 10).

Vaidlusaluses asjas pooltevaheliste õigussuhete hindamiseks vajalike faktiliste asjaolude
tuvastamine ning tõendite ja kõigi võlgniku poolt võlausaldaja nõude vastu esitatud vastuväidete
hindamine ületaks piirid, milles pooltevahelisi vaidlussuhteid on võimalik hinnata pankrotiavalduse
menetlemisel. Seda eriti olukorras, kus avaldaja on esitanud võlgniku vastu tsiviilasjas 2-16-1232
võlgnevuse nõude summas 44 064,37 eurot. Lisaks nähtub kohtuinfosüsteemist, et poolte vahel on
käimas ka tsiviilasi 2-16-4614. Pooltevahelises vaidluses omab olulist tähtsust, kas avaldaja on
rikkunud vaidlusaluseid poolte vahel sõlmitud lepinguid ja kas võlgnikul on olnud põhjendatud
õigus keelduda oma kohustuse täitmisest.

Eeltoodud põhjendustel tuleb ajutine pankrotihaldur jätta nimetamata. PankrS § 15 lg 7 kohaselt,
kui kohus ajutist haldurit ei nimeta, siis pankrotiavalduse alusel edasist menetlust ei toimu ja
menetlus lõpeb.


                                                                                                 3(6)
7. PankrS § 15 lg 6 alusel jäävad menetluskulud pankrotiavalduse esitaja kanda. Võlausaldajal tuleb
võlgnikule hüvitada põhjendatud ja vajalikud menetluskulud summas 921,60 eurot. Kooskõlas
TsMS § 177 lg 4 tuleb rahuldada võlgniku taotlus menetluskuludelt viivise väljamõistmiseks VÕS
§ 113 lõike 1 teises lauses sätestatud määras.

Määruskaebus
8. Avaldaja palub maakohtu määruse tühistada ning saata asi uueks läbivaatamiseks maakohtule.

9. Maakohus ei ole põhjendanud, miks ei ole õige avaldaja väide, et võlgnik on alaliselt
maksejõuetu. Kohus oleks pidanud arvestama, et võlgnik võlgneb avaldajale 44 064,37 eurot.
Kohus jättis tähelepanuta, et võlgnik ei esitanud tõendeid selle kohta, et tal on piisavalt vara
tasumaks avaldaja esitatud 6 arve eest. Maakohus oleks pidanud tegema kindlaks, mis on tinginud
avaldaja arvete tasumata jätmise.

10. Maakohus ei võtnud seisukohta võlgniku poolt 2015.a majandusaasta aruande esitamata jätmise
osas. See oleks ainus avalik dokument, mille alusel näeks võlgniku tegelikku majandusseisu. Kohus
jättis hindamata avaldaja poolt kohtuistungil esitatud väljaprindid e-äriregistrist. Kaevatavast
määrusest ei selgu, miks jättis kohus muu hulgas tähelepanuta ÄS §-d 331-335 ja RPS §-d 6 lg 2, 7
lg 1, 3 p 2, 14, 15 ning 18.

11. Kohtumääruses puuduvad motiivid, miks jättis kohus hindamata järgmised avaldaja esitatud
tõendid ning nende põhjal tuvastamata avaldaja esiletoodud asjaolud, samuti, miks ei nõustunud
kohus avaldaja väidete-järeldustega: avaldaja poolt võlgnikule esitatud 6 arvet, mille sisu polnud
võlgnik vaidlustanud; võlgniku seaduslik esindaja on hagivastuses tsiviilasjas nr 2-16-1232 pidanud
võimalikuks kompromissi sõlmimist, kuid kui pole võlga, milline saab siis olla kompromiss;
avaldajapoolsete vedude toimumist kinnitas Benfleet Forwarding Ltd, samuti vedamiste eest tasu
maksmist võlgnikule; võlgnik on deklareerinud Maksu- ja Tolliameti ees kõik avaldaja viidatud 6
arvet ja ilmselt on kasutanud nende arvete järgsete summade osas maksuõiguslikku soodustust,
järelikult pidas võlgnik avaldaja kõnesolevaid arveid sisult õigeks, ta on neid aktsepteerinud.

12. Maakohus on asunud ekslikule seisukohale, et pooltevaheline kohustus pole selge ja et võlgnik
vaidleb nõudele põhjendatult vastu. Väga selgelt pole kohus seejuures järeldanud, et kindlasti
võlgnik avaldajale arvete alusel ei võlgne. Kohus ei tuvastanud PankrS § 15 lg 3 p 1 kohaldamise
eeldusi. Kohus pole tuginenud ühelegi tõendile, mis tõendaks usutavalt, et võlgniku
tasumiskohustus pole selge ja/või et võlgnikupoolne vastuvaidlemine on ka sisuliselt põhjendatud.
Kohus pidanuks pöörama tähelepanu sellele, milline on võlgniku vastuväidete tegelik sisu, kas
sellised vastuväited on ka eluliselt usutavad või on tegu nn taktikaliste vastuväidetega.

13. Kui maakohus asunuks seisukohale, et avaldaja 6 arvet ei ole õiged (st veoteenust pole
nõuetekohaselt osutatud), kuid sellele vaatamata on võlgnik nende arvetega seonduvalt
deklareerimiskohustuse riigi ees täitnud, siis pidanuks kohus jõudma järelduseni, et võlgnik on
käitunud riigi ees deklareerimiskohustust täites õigusvastaselt. Sellise järelduseni pole kohus
kaevatavas määruses jõudnud.

14. Vastavalt 19.09.2016 inforegistri krediidiraportile (veebiaadressilt www.inforegister.ee) on
võlgniku võlasaldo seisuga 19.09.2016 summas 49 904,42 eurot. Tegemist on avaldaja nõudega
võlgniku vastu. Avaldajale teadaolevalt ei saa inforegister avaldada andmeid võlgniku kohta, keda
ei ole inforegister kontrollinud – kontrollitakse andmeid nii võlausaldaja kui ka võlgniku poolt ja
alles seejärel, kui peetakse nõuet põhjendatuks, avalikustatakse võlaga seonduv teave. Võlgnik ei
ole seda võlga avaldaja arusaamisel inforegistris vaidlustanud.


                                                                                             4(6)
15. Kohtumäärusest ei selgu, kuidas saaksid käesoleva asja lahendust mõjutada võlgniku viidatud
muud kohtuasjad.

Menetluse edasine käik
16. Võlgnik vaidles määruskaebusele vastu ja palus jätta selle rahuldamata.

17. Maakohus jättis määruskaebuse rahuldamata ning edastas selle TsMS § 633 lg 5 alusel Tallinna
Ringkonnakohtule läbivaatamiseks ja lahendamiseks.

Ringkonnakohtu seisukoht
18. Ringkonnakohus, tutvunud tsiviilasja materjalidega, leiab, et maakohtu määrus on seaduslik ja
põhjendatud ning tulenevalt TsMS §-st 659 ja § 654 lg-st 6 ei korda ringkonnakohus maakohtu
põhjendusi, nõustudes nendega. Vastuseks määruskaebuse esitaja väidetele vastab ringkonnakohus
järgmist.

19. Põhjendatud ei ole määruskaebuse väited, mis puudutavad kohtu poolt võlgniku maksejõulisuse
tuvastamist. Võlgniku vastuväidet ja pankrotiavalduses esitatud asjaolusid hinnates jõudis
maakohus järeldusele, et võlgnik vaidleb nõudele põhjendatult vastu ja seetõttu tuleb vaidlus nõude
üle lahendada väljaspool pankrotimenetlust ehk nõue, mille alusel taotletakse võlgniku pankroti
väljakuulutamist, ei ole selge. Kui võlgnik nõudele vastu vaidleb selle ebaselguse põhjendusega,
siis tuleb kohtul hinnatagi kõigepealt nõude selgust ja alles seejärel, kui kohus hindab nõude
piisavalt selgeks, määrab kohus ajutise halduri võlgniku maksevõimelisuse kindlaks tegemiseks.

20. Maakohus leidis, et vaidlusaluses asjas pooltevahelise õigussuhte hindamiseks vajalike faktiliste
asjaolude tuvastamine ja tõendite hindamine ületaks piirid, milles pooltevahelisi vaidlussuhteid on
võimalik hinnata pankrotiavalduse menetlemisel ja seda eriti olukorras, kus avaldaja on esitanud
võlgniku vastu hagi sama võlgnevuse kohta, mille üle on käimas tsiviilkohtumenetlus.
Ringkonnakohus nõustub maakohtu seisukohaga ja lisab, et juhul, kui võlgnik nõudele vastu
vaidleb, siis avaldaja esitatud arved iseenesest ei muuda nõuet selgeks. Samuti ei saa nõuet üldjuhul
pidada põhistatuks ja selgeks ainuüksi raamatupidamistoimingute ja maksudeklaratsioonide alusel.

21. Kuigi üldjuhul võib nõude piisav selgus järelduda tõenditest, on maakohus jätnud tõendid
põhjendatult määruses analüüsimata, sest kostja on veenvalt põhistanud, miks ta nõudele vastu
vaidleb nõude selguse aspektist.

22. Võlgniku võimalik õigusvastane käitumine maksude deklareerimisel ei ole pankroriavalduse
lahendamisel asjassepuutuv.

23. Inforegistril ei ole õiguslikku tähendust, lisaks on vastustaja esitanud Register OÜ kinnituse, et
avaldus võlgnevuse kohta on registrist maha võetud.

24. Ringkonnakohus leiab, et ka ülejäänud määruskaebuse esitaja väited ei anna alust maakohtu
määruse tühistamiseks või muutmiseks.

25. Seoses määruskaebuse rahuldamata jätmisega tuleb ringkonnakohtus kantud menetluskulud jätta
TsMS § 171 lg 1 järgi avaldaja kanda.

Võlgnik esitas ringkonnakohtule oma apellatsiooniastme menetluskulude nimekirja, taotledes
avaldajalt õigusabikulude katteks 1203,20 euro (käibemaksuta) väljamõistmist. Menetluskulude
nimekirja kohaselt osutati võlgnikule õigusabi 9,4 tunni ulatuses tunnitasuga 128 eurot
(käibemaksuta). Võlgnik on käibemaksukohuslane ja taotleb menetluskulude hüvitamist

                                                                                                5(6)
käibemaksuta. Võlgniku esindaja õigusabi toiminguteks olid apellatsiooniastmes määruskaebuse
analüüs, täiendava materjali otsing ja vastuse koostamine määruskaebusele. Võlgnik kinnitas, et
nimekirjas osundatud teenus on seotud käesoleva asjaga ning palus kohaldada VÕS § 113 viivist
kuni kohustuse nõuetekohase täitmiseni. Avaldaja võlgniku menetluskulude suurusele vastuväidet
ei esitanud.

Kohus, hinnanud võlgniku esindaja toiminguid asja materjalide põhjal, leiab, et esindaja toimingud
on vajalikud ning nende toimingute ajakulu, arvestades asja keerukust ja mahtu ning esitatud
menetlusdokumenti, põhjendatud. Esindaja tunnitasu suurus ei ületa keskmist sarnase õigusteenuse
eest makstavat tasu.

Eeltoodust lähtudes tuleb võlgniku taotlus menetluskulude rahalise suuruse kindlaksmääramiseks
rahuldada ning mõista avaldajalt võlgniku kasuks välja apellatsiooniastme menetluskulude
hüvitiseks 1203,20 (9,4 x 128) eurot.

Kooskõlas TsMS § 177 lõikega 4 tuleb rahuldada võlgniku taotlus avaldaja kohustamiseks
väljamõistetud menetluskuludelt viivise tasumiseks VÕS § 113 lõike 1 teises lauses sätestatud
määras.


/digitaalselt allkirjastatud/    /digitaalselt allkirjastatud/      /digitaalselt allkirjastatud/
       Liis Arrak                       Ele Liiv                            Kaupo Paal




                                                                                              6(6)

                          KOHTUMÄÄRUS
 Kohus                                Tallinna Halduskohus
 Kohtunik                             Monika Laatsit
 Määruse tegemise aeg ja koht         14. juuni 2016, Tallinn
 Haldusasja number                    3-16-927
 Haldusasi                            S. K. L. kaebus Maksu- ja Tolliameti 31.03.2016 korralduse nr
                                      12.2-3/035737-44 ning 12.04.2016 vaideotsuse nr 6-1/3299-2
                                      tühistamiseks
 Menetlusosalised                     Kaebaja – S. K. L.
                                      Vastustaja – Maksu- ja Tolliamet
 RESOLUTSIOON                         Tagastada kaebus läbivaatamatult.
 Edasikaebamise kord                  Määruse peale on õigus esitada määruskaebus Tallinna
                                      Ringkonnakohtule Tallinna Halduskohtu kaudu 15 päeva
                                      jooksul määruse kättesaamisest arvates.

ASJAOLUD
1. S. K. L. esitas 12.05.2016 e-posti aadressilt xxxxxxxxx Tallinna Halduskohtule kaebuse
Maksu- ja Tolliameti (MTA) 31.03.2016 korralduse nr 12.2-3/035737-44 ning 12.04.2016
vaideotsuse nr 6-1/3299-2 tühistamiseks.
2. Halduskohus jättis kaebuse 16.05.2016 määrusega käiguta, andes kaebajale puuduste
kõrvaldamiseks tähtaja 7 päeva arvates määruse kättesaamisest. Kaebajal tuli kaebust
täiendavalt põhjendada, märkida selles enda sidevahendite andmed ning kaebus allkirjastada,
samuti esitada vaidlustatav korraldus ja vaideotsus ning tasuda riigilõiv 15 eurot või esitada
menetlusabi taotlus.
KOHTU PÕHJENDUSED
3. Kohus leiab, et kaebus tuleb halduskohtumenetluse seadustiku (HKMS) § 121 lg 2 p 3
alusel kaebajale tagastada.
4. HKMS § 121 lg 2 p 3 kohaselt võib kohus tagastada kaebuse määrusega selle esitajale, kui
kaebuses märgitud aadressil, elektronposti aadressil ega kaebaja registrijärgsel aadressil ei ole
võimalik kaebajale kohtudokumente ka korduval katsel kätte toimetada, kaebaja ei ole teatanud
kohtule oma aadressi muutumisest ning dokumendi kättetoimetamata jätmine takistab asja
lahendamist. Tallinna Ringkonnakohus on 02.04.2015 määruses haldusasjas nr 3-14-53175
seonduvalt HKMS § 121 lg 2 p-ga 3 märkinud järgmist: „HKMS § 28 sätestab menetlusosalise
peamised kohustused, mis hõlmab ka kohustust teavitada kohut mitte üksnes oma aadressi ja
sidevahendite muutumisest, vaid ka nende ajutisest muutumisest. Sätte eesmärk on tagada, et
kohtul oleks menetlusosalisega võimalik viivituseta kontakteeruda. HKMS § 121 lg 2 p 3 ja §
151 lg 2 p 2 kehtestavad põhimõtte, et kaebajale menetlusdokumentide kättetoimetamiseks ei
pea kohus peale dokumendi korduvalt kaebaja näidatud aadressil saatmise tegema veel
kõikvõimalikke täiendavaid jõupingutusi (nt kohtutäituri abil kättetoimetamine, avalik

                                                                                        1(2)
kättetoimetamine jne), vaid kaebaja peab ise hoolitsema selle eest, et ta oleks kohtule
kättesaadav.“
5. Kohtu hinnangul on HKMS § 121 lg 2 p 3 alusel kaebuse tagastamise eeldused täidetud.
Kaebaja ei ole hoolitsenud selle eest, et olla kohtule kättesaadav ning olenemata sellest, et kohus
on teinud omaltpoolt kõik nõutava 16.05.2016 määrust kättetoimetamiseks, ei ole see
õnnestunud. Kaebaja ei märkinud kaebusesse oma e-posti aadressi ning e-posti aadress, millelt
kaebus saadeti (xxxxxxxxxx, saatja: oigus abi) ei kuulu ilmselt kaebajale. Kohus leidis kohtute
infosüsteemi abil kaebaja võimaliku e-posti aadressi xxxxxxxxx, millele saatis 16.05.2016
käiguta jätmise määruse, paludes viivitamatult kinnitada kirja ja manuse kättesaamist. Kuna
kaebaja kirja kättesaamist ei kinnitanud, saatis kohus 20.05.2016 samale e-posti aadressile
meeldetuletuse ning trahvihoiatuse (tl 7). Kaebaja ei reageerinud ka 20.05.2016 e-kirjale,
mistõttu saatis kohus käiguta jätmise määruse kahel korral tähitud kirjaga kaebaja kaebuses
märgitud aadressile, mis langeb kokku registrijärgse aadressiga (xxxxxxx). Tähitud kirjad
tagastati kohtule väljastusteadetest nähtuvalt põhjusel, et kättetoimetamise katsed (26.05.2016
kl 11:05, 30.05.2016 kl 18:50 (väljastusteatel tl 11 on kuupäevaks ilmselgelt ekslikult märgitud
30.06.2016), 06.06.2016 kl 12:15, 10.06.2016 kl 18:10) ebaõnnestusid. Veebiaadressilt
www.omniva.ee ligipääsetava otsimootori kohaselt tagastati saadetised nr RR227041636EE ja
RR309329755EE saatjale põhjusel, et saaja ei olnud kättesaadav. Seega vaatamata korduvatele
katsetele ei ole kohtul olnud võimalik kaebajale 16.05.2016 kaebuse käiguta jätmise määrust ei
elektrooniliselt ega kaebuses märgitud registrijärgsel aadressil kätte toimetada. Kaebaja ei ole
kohut aadressi muutumisest, sh ajutisest muutumisest, teavitanud. Riigilõivu tasumata jätmine
ning kaebusel allkirja puudumine on kahtlemata puudused, mis takistavad asja läbivaatamist.
6. HKMS § 43 lg 2 kohaselt ei võta kaebuse tagastamine õigust pöörduda uuesti kohtusse,
kuid praegusel juhul oleks uus esitatav kaebus mittetähtaegne (HKMS § 47 lg 2).



/allkirjastatud digitaalselt/
Monika Laatsit




                                                                                          2(2)

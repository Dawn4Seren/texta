                                                                          2-14-7040




                         KOHTUOTSUS
                             EESTI VABARIIGI NIMEL

Kohus                            Tartu Maakohus

Kohtunik                         Roomet Sõnna

Otsuse avalikult teatavaks       20.juuni 2016 Võru kohtumaja
tegemise aeg ja koht
Tsiviilasja number               2-14-7040

Hagi ese                         AS Eesti Krediidipank hagi A. T. ja A. T. vastu võlgnevuse
                                 nõudes.
Tsiviilasja hind
                                  16 634,71 eurot
Pooled ja nende esindajad        Hageja AS Eesti Krediidipank (registrikood xxxxxxxx,
                                 asukoht Narva mnt 4 Tallinn Harjumaa, esindaja Triinu Tiit);
                                 kostja A. T.          (isikukood xxxxxxxxxxx, elukoht
                                 xxxxxxxxxxxxxxxxxxxxxxxxxxxxxxxxxxxxxxxxxxxxxxxx
                                 xxxxxxxxx, lepinguline esindaja Feliks Luiksaar);
                                 kostja A. T. (isikukood xxxxxxxxxxx, registrijärgne elukoht
                                 xxxxxxxxxxxxxxxxxxxxxxxxxxxxxxxxxxxxx)

                                 30.mail 2016.a.
Kohtuistungi aeg

RESOLUTSIOON
rahuldada AS Eesti Krediidipank hagi A. T. ja A. T. vastu.
Välja mõista solidaarselt A. T. `lt ja A. T. `lt AS Eesti Krediidipank kasuks 12 008 (kaksteist
tuhat kaheksa) eurot, millest 8 500 (kaheksa tuhat viissada) eurot ja 77 senti on tagastamata
laen, 163 (ükssada kuuskümmend kolm) eurot ja 69 senti intressivõlgnevus, viivised kuni
1.juulini 2014.a. 3343 (kolm tuhat kolmsada nelikümmend kolm) eurot ja 54 senti.
Välja mõista solidaarselt A. T. `lt ja A. T. `lt AS Eesti Krediidipank kasuks alates 2.juulist
2014 kuni laenusumma 8500,77 eurot täieliku tasumiseni viivis VÕS § 113 lg 1 teises lauses
sätestatud määras, kuid koos sissenõutavaks muutunud viivisega 3343,54 eurot mitte rohkem
kui põhivõlgnevuse 8500,77 eurot suuruses.
Kohtuotsuse resolutsioon avaldada väljaandes Ametlikud Teadaanded.

Menetluskulude jaotus
AS Eesti Krediidipank menetluskulud jätta solidaarselt A. T. ja A. T. kanda.
 Välja mõista solidaarselt A. T. `lt ja A. T. `lt AS Eesti Krediidipank kasuks menetluskulu 661
 (kuussada kuuskümmend üks) eurot ja 90 senti.

 Kohtuotsuse täitmise kord ja viis
 TsMS § 445 lg 1 alusel määrata kindlaks kohtuotsuse täitmise kord ja viis, mille kohaselt
 tasuda A. T. `l talt käesoleva kohtuotsusega väljamõistetud summad igakuiste maksetena 50
 eurot kuus alates käesoleva kohtuotsuse jõustumisest kuni väljamõistetud summade täieliku
 tasumiseni kontole nr EE884204290400004043 AS Eesti Krediidipank.

 Edasikaebamise kord
 Kohtuotsuse peale võib esitada apellatsioonkaebuse 30 päeva jooksul, alates otsuse
 kättetoimetamisest, kuid mitte hiljem kui viie kuu möödumisel Tartu Maakohtu otsuse
 avalikult teatavaks tegemisest, Tartu Ringkonnakohtule, kusjuures kaebus võidakse lahendada
 kirjalikus menetluses, kui kaebuses ei taotleta selle lahendamist istungil.

HAGEJA NÕUDED JA NENDE PÕHJENDUSED

Hagiavalduse kohaselt sõlmisid AS Eesti Krediidipank (hageja) ja A. T. (kostja 1) ning A. T.
(kostja 2) 26.03.2008.a. laenulepingu nr 22613 (edaspidi leping), mille alusel said kostjad laenu
summas 13 613,18 eurot (213 000 EEK), kostjad kohustusid laenu tagastama koos intressiga
vastavalt lepingu punktis 2.10 kokkulepitule. Kostjad ei täitnud lepingust tulenevaid kohustusi
kohaselt. Laenuandja esitas kostjatele korduvalt võlateatisi lepingust tulenevate kohustuste
kohta ja hoiatuse lepingu ülesütlemise kohta. Kostjad võlgnevusi ei tasunud, mistõttu ütles
hageja lepingu üles. Hageja nõuab kostjatelt kohustuste täitmist alljärgnevas ulatuses:
tagastamata laen summas 12 481,70 eurot; intressid summas 163,69 eurot; viivitusintressid
summas 2 957,20 eurot. Kokku nõuab hageja kostjatelt kohustuste täitmist summas 15 602,59
eurot. Lähtudes eeltoodust ja juhindudes TsMS §§ 3; 146; 362; 367; 372; 407, VÕS §§ 3 p 1;
8; 76, 100, 101 lg 1 p 1 ja 6; 108 lg 1; 113; 396 palub hageja mõista kostjatelt solidaarselt
hageja kasuks välja kokku 15 602,59 eurot, mis koosneb laenu tagastamata põhiosa nõudest 12
481,70 eurot, tasumata intressist 163,69 eurot, 14.02.2014.a seisuga sissenõutavaks muutunud
viivitusintressist summas 2 957,20 eurot; mõista alates 15.02.2014.a. kostjatelt solidaarselt
hageja kasuks välja jooksev viivis võlaõigusseaduse § 113 lg 1 sätestatud määras põhinõudelt
kuni põhinõude täieliku tasumiseni. Hageja nõude vähendamise avalduse kohaselt (tl 59-61)
toimus 05.06.2014 enampakkumine kostjate korteriomandi asukohaga Kooli 7-21 Väimela
Võrumaa suhtes, mille käigus võõrandati korteriomand hinnaga 4900 eurot ja laekus hagejale
4299,93 eurot, mille arvelt hageja vähendas kostjate kohustusi maakleriteenuse kasutamise eest
müügil 319 eurot ja tagastamata laenu põhiosa summas 3980,93 eurot. Seega palub hageja
kostjatelt solidaarselt välja mõista tagastamata laenu 8500,77 eurot, intressid 163,69 eurot ja
seisuga 01.07.2014.a. sissenõutavaks muutunud viivised 3343,54 eurot ning edasi põhinõudelt
kuni põhinõude täieliku tasumiseni viivise VÕS § 113 lg 1 sätestatud määras.

KOSTJATE VASTUVÄITED

Kostja A. T. vastuse kohaselt (tl 43-46) on olukord haginõude suuruse osas täitemenetluse
tulemusena muutunud, sest täitemenetluses arestitud kinnisvara (korteriomand Kooli tee 7-21
Väimelas Võru vallas ) realiseeriti kohtutäituri poolt enampakkumisel ja selle tulemusel hageja
nõue osaliselt rahuldati. Eeltoodust tulenevalt peaks hageja oma nõuet korrigeerima. Samuti
taotleb kostja 1 kohtult VÕS §-de 113, 198 ja 162 1g 1 alusel viivise vähendamist kohtu poolt
õiglaseks peetava summani, arvestades asjaolu, et kostja I on alaealist last üksi kasvatav ema,
kes saab kostjalt 2 elatusraha lapse ülalpidamiseks alla seaduses ette nähtud alammäära ja kelle
põhilisteks elatusvahenditeks on vaid praeguses elukohas Iirimaal saadavad hädavajalikud
toetused, milliste maksmise Iirimaa lõpetab alates 01.07.2014.a. seoses sealsete
seadusemuudatustega. Ka on kostja I 10 kuud tagasi üle elanud seljaoperatsiooni ja tal ei ole
lubatud operatsioonijärgselt kuni käesoleva ajani töötada. Kostja 1 majanduslikku olukorda ja
panga vastutustundetust laenu andmisel arvestades ning TsMS § 162 1g 4 sätestatut silmas
pidades tuleks menetluskulud jätta poolte endi kanda. Kostja A. T. on hagi isiklikult kätte
saanud (tl 37), kuid ei ole hagile vastanud.

KOHTU   TUVASTATUD     ASJAOLUD,                        ESITATUD           ÕIGUSLIKUD
PÕHJENDUSED, TEHTUD JÄRELDUSED

Kostja A. T. ei ole ilmunud kohtuistungile. Hagimaterjalid ja nõude vähendamise avaldus, mis
on saadetud kostjale A. T. `le hagiavalduse järgsel aadressil, on kostja poolt isiklikult vastu
võetud (tl 37, 64). Kohtukutse on kohtukordniku poolt tagastatud, kuna A. T. ei ela antud
aadressil, isa väitel asukoht teadmata. Rahvastikuregistri andmebaasi järgi on A. T.
registrijärgne elukoht xxxxxxxxxxxxxxxxxxxxxxxxxxxxxxxxxxxxx (tl 69).                       Lõuna
Prefektuuri õiendi kohaselt (tl 76) ei olnud politseil võimalik edastada A. T. ´le kohtukutset,
sest isik viibib Iiri Vabariigis; isa sõnade kohaselt viibib poeg juba poolteist aastat Iiri
Vabariigis, isal puudub igasugune kontakt pojaga. Kohus loeb kostjale kohtukutse kätte
toimetatuks kohtukutse avaldamisega väljaandes Ametlikud Teadaanded 25.04.2016 (tl 107).
Kostja A. T.        ei ole kohtule teatanud mõjuva põhjuse esinemisest kohtuistungile
mitteilmumiseks ega ta pole taotlenud istungi edasilükkamist. TsMS § 410 kohaselt kui kostja
ei ilmu kohtuistungile, muu hulgas eelistungile, teeb kohus kohale ilmunud hageja taotlusel kas
tagaseljaotsuse, lahendab asja sisuliselt või lükkab asja arutamise edasi. Hageja esindaja taotleb
istungil asja sisulist lahendamist. Kohus lahendab asja hageja taotlusel käesoleva otsusega
kostja A. T. kohalolekuta.

Kohus leiab, et hagi on tõendatud ja kuulub rahuldamisele.

Hageja on esitanud kohtule koopia poolte vahel 26.03.2008 sõlmitud laenulepingust nr 22613
koos maksegraafiku ja laenulepingu üldtingimustega (tl 8-15); koopiad hageja poolt kostjatele
saadetud laenulepingu erakorralise ülesütlemise teatistest (tl 16,17).

Poolte vahel ei ole vaidlust, et pooled sõlmisid 26.03.2008 laenulepingu, millega kostjad võtsid
laenu 213 000 krooni, intressimäär 6 kuu EURIBOR+ 3 % aastas, laenu tagasimaksmine toimub
anniteetgraafiku alusel iga kuu 11.kuupäeval, laenusumma kasutatakse korteriomandi ostuks
asukohaga Kooli tee 7-21 Väimela alevik Võru vald Võrumaa. Kostjad on kõigi nimetatud
tingimustega nõustunud ning on seda kinnitanud oma allkirjadega.

VÕS § 402 kohaselt on tarbijakrediidileping krediidileping, millega oma majandus- või
kutsetegevuses tegutsev krediidiandja annab või kohustub andma tarbijale krediiti või laenu.
VÕS § 76 lg 1 kohaselt tuleb kohustus täita vastavalt lepingule või seadusele. VÕS § 100
kohaselt on kohustuse rikkumine võlasuhtest tuleneva kohustuse täitmata jätmine või
mittekohane täitmine, sealhulgas täitmisega viivitamine. VÕS § 101 lg 1 alusel võib
võlausaldaja võlgnikupoolse kohustuste rikkumise korral nõuda kohustuse täitmist, lepingu
üles öelda ning rahalise kohustuse täitmisega viivitamise korral nõuda viivist. VÕS § 101 lg 2
alusel võib võlausaldaja kohustuse rikkumise korral kasutada eraldi või koos kõiki seadusest
või lepingust tulenevaid õiguskaitsevahendeid, mida saab üheaegselt kasutada, kui seadusest
või lepingust ei tulene teisiti. VÕS § 108 lg 1 sätestab, et kui võlgnik rikub raha maksmise
kohustust, võib võlausaldaja nõuda selle täitmist. VÕS § 416 lg 1 alusel võib krediidiandja
osamaksetena tagastatava krediidi puhul krediidilepingu tarbija makseviivituse tõttu üles öelda
üksnes juhul, kui tarbija on täielikult või osaliselt viivituses vähemalt kolme üksteisele järgneva
osamaksega ja krediidiandja on andnud tarbijale edutult vähemalt 2-nädalase täiendava tähtaja
puudujääva summa tasumiseks koos avaldusega, et ta ütleb selle tähtaja jooksul osamaksete
tasumata jätmise korral lepingu üles ja nõuab kogu võla tasumist.


Lepingu põhitingimuste kohaselt andis hageja kostjatele laenu 13 613,18 eurot (213 000
krooni); kokku lepiti intressimääras 6 kuu EURIBOR + 3% aastas; lepingu poolte vahel oli
koostatud maksegraafik, milles oli fikseeritud krediidi tagastamine ja intressi maksmine kuni
13.märtsini 2028.a. (8, 11-15). Hageja poolt esitatud tõendite kohaselt, mida ei ole kostjad
kummutanud, rikkusid kostjad lepingut, jättes täitmata lepingu p 2.10 sätestatud kohustuse
tagastada laenusumma ja tasuda intress vastavalt lepingule lisatud maksegraafikule.
Pooltevahelise lepingu üldtingimuste p 14.1.1 on kooskõlas VÕS § 416 lg 1, mille alusel on
pangal õigus leping ühepoolselt üles öelda ja nõuda kogu laenusumma ja intresside tasumist,
kui laenusaaja ei tasu lepingujärgseid makseid tähtaegselt ja on osaliselt või täielikult viivituses
vähemalt kolme üksteisele järgneva maksegraafikus märgitud maksega ning ei ole tasunud
võlgnevuses olevaid summasid kahe nädala jooksul pangalt vastavasisulise nõude saamisest.
Poolte vahel ei ole vaidlust, et kostjad oli viivituses vähemalt kolme üksteisele järgneva
osamaksega ja hageja on teinud krediidisaajatele hoiatuse, et ta ütleb võla tasumata jätmise
korral lepingu üles. Lepingu ülesütlemise hoiatusest (tl 16,17) nähtuvalt on hageja 27.01.2011
esitanud kostjatele laenulepingu ülesütlemise hoiatuse, milles on nõudnud võla tasumist 14
päeva jooksul ning seejärel 15.veebruaril 2011.a. on esitanud teatise lepingute erakorralisest
ülesütlemisest.


Kostjad ei ole vaidlustanud hageja poolt pärast kostjate korteriomandi müüki enampakkumisel
vähendatud nõudeavalduses nõutud põhivõla 8500,77 eurot ja intresside 163,69 eurot suurust.
Kohtule ei ole esitatud tõendeid, millest nähtuks, et võlgnikud oleksid oma kohustuse täitnud.
Eeltoodud tõendite alusel on tõendatud ja kuulub kostjatelt solidaarselt väljamõistmisele
laenulepingujärgne põhivõlgnevus 8500,77 eurot ja lepingu ülesütlemise ajaks sissenõutavaks
muutunud tasumata intressid 163,69 eurot.


VÕS § 415 lg 1 alusel ei või tarbijalt võlgnetavate maksete tasumisega viivitamisel nõuda VÕS
§ 113 lõikes 1 sätestatud viivise määrast kõrgemat viivist. VÕS § 113 lg 1 sätestab et, rahalise
kohustuse täitmisega viivitamise korral võib võlausaldaja nõuda võlgnikult viivitusintressi
(viivis), arvates kohustuse sissenõutavaks muutumisest kuni kohase täitmiseni. Viivise
määraks loetakse VÕS § 94 sätestatud intressimäär, millele lisandub kaheksa (kuni 15.04.2013
seitse) protsenti aastas. Kui lepinguga on ette nähtud kõrgem intressimäär kui seadusejärgne
viivisemäär, loetakse viivise määraks lepinguga ettenähtud intressimäär.


Kohus nõustub hagejaga, et antud juhul kuulub kohaldamisele seadusjärgne viivis VÕS § 113
lg 1 teises lauses sätestatud määras võlgnetavalt summalt aastas ja hageja on viiviseid selles
määras ka arvestanud. VÕS § 42 lg 1 mõttes on tühine laenulepingu üldtingimuste punkt 3
osas, mille kohaselt on viivisemäär kindlaks määratud Hinnakirjas. TsMS § 367 kohaselt võib
viivisenõude koos põhinõudega esitada hagis selliselt, et taotletakse viivise, mis ei ole hagi
esitamise ajaks veel sissenõutavaks muutunud, väljamõistmist kohtult mitte kindla summana,
vaid täielikult või osaliselt protsendina põhinõudest kuni põhinõude täitmiseni.


Hageja on arvutanud viivised võlgnetavatelt summadelt kuni 1.juulini 2014 kogusummas
3354,54 eurot ja nõuab TsMS § 367 alusel viivise väljamõistmist edasi kuni põhinõude 8500,77
eurot täieliku täitmiseni VÕS §113 lg 1 teises lauses sätestatud määras. Kostja A. T. avaldab,
et ta on alaealist last üksi kasvatav ema, kes saab elatusraha lapse ülalpidamiseks alla seaduses
ette nähtud alammäära ning kelle põhilisteks elatusvahenditeks on vaid praeguses elukohas
Iirimaal saadavad hädavajalikud toetused, milliste maksmise Iirimaa lõpetas alates
01.07.2014.a. seoses sealsete seadusemuudatustega, samuti on kostja I 10 kuud tagasi üle
elanud seljaoperatsiooni ja tal ei ole lubatud operatsioonijärgselt kuni käesoleva ajani töötada,
mistõttu taotleb ta viiviste vähendamist.

VÕS § 113 lg 8 kohaselt võib viivise maksmiseks kohustatud isik nõuda selle vähendamist
vastavalt VÕS § 162 sätestatule. VÕS § 162 lg 1 kohaselt, kui maksmisele kuuluv leppetrahv
on ebamõistlikult suur, võib kohus seda leppetrahvi maksmiseks kohustatud lepingupoole
nõudmisel vähendada mõistliku suuruseni, arvestades eelkõige kohustuse täitmise ulatust tema
poolt, teise lepingupoole õigustatud huvi ja lepingupoolte majanduslikku seisu.
Viiviste suuruse alandamine on kohtu diskreditsiooniotsus, mille kohus teeb võlgniku ja
võlausaldaja huve kaaludes. Viivitusintressi eesmärgiks on võlgniku sundimine oma kohustuse
täitmisele, tagatisfunktsioon on võlausaldaja huvi tagatud kohustuse täitmise vastu. TsMS §
230 lg 1 kohaselt peab kumbki pool hagimenetluses tõendama neid asjaolusid, millele
tuginevad tema nõuded ja vastuväited. Seega on kostja ülesanne tõendada, et viivised on
ebamõistlikult suured. Kostja A. T. on juba vastuses hagile (tl 44) 10.juunil 2014 avaldanud,
et vastavate tõendite hankimine ja tõlkimine on aega ja kulu nõudev ning esitas alles 30.mai
2016 istungil kohtule enda kohta võõrkeelsed tõlkimata materjalid, mis sisaldasid aastataguseid
andmeid, mille kohus jättis TsMS § 33 lg 3 alusel tähelepanuta. Kohus leiab, et kostja ei ole
tõendanud, et viivised on ebamõistlikult suured. Viiviste tasumine on ette nähtud võlgniku poolt
rahalise kohustuse rikkumise juhuks. Riigikohtu Tsiviilkolleegium on 14.06.2005.a. otsuses
tsiviilasjas nr 3-2-1-66-05 asunud seisukohale, et kuna viivise vähendamist taotles kohtult
kostja, on tema kohustus tõendada, et viivise suurus on ebaproportsionaalselt suur, mh. et
hageja ei ole raha maksmise kohustuse viivitamisest kahju saanud. Kui kostja ei suuda
tõendada, et viivis on hageja kahjuga võrreldes ebaproport-sionaalselt suur, tuleb viivise
alandamise taotlus jätta rahuldamata. Hageja nõuab käesolevas asjas viiviseid seadusjärgses
määras ja hageja poolt nõutavad viivised ei ületa põhinõude suurust. Asja materjalidest nähtub,
et kostjate võlgnevus algab alates 2011.aastast, kostjad ei ole käesoleva ajani üles näidanud
piisavat tahet võlgnevuse tasumiseks. Samuti on küsitav ainuüksi ühe solidaarvõlgnikust kostja
väidetavast kehvast majanduslikust seisust tulenev viiviste vähendamine. Seega ei ole
käesolevas asjas kohtu arvates tõendatud alus viiviste vähendamiseks. Samas on kohtupraktika
kohaselt mõistlik piirata TsMS § 367 alusel kostjatelt väljamõistetavate viiviste suurust koos
juba 1.juuliks 2014 sissenõutavaks muutunud viivistega 3354,54 eurot põhinõude 8500,77 eurot
suuruseni.

Neil asjaoludel tuleb hagi rahuldada ja kostjatelt solidaarselt välja mõista hageja kasuks 12 008
eurot, millest 8 500 eurot ja 77 senti on tagastamata laen, 163 eurot ja 69 senti
intressivõlgnevus, viivised kuni 1.juulini 2014.a. 3343 eurot ja 54 senti ning alates 2.juulist
2014 kuni laenusumma 8500,77 eurot täieliku tasumiseni VÕS § 113 lg 1 teises lauses
sätestatud määras põhivõlgnevuselt, mis koos 1.juulini 2014 sissenõutavaks muutunud
viivisega 3343,54 eurot ei tohi ületada põhivõlgnevuse 8500,77 eurot suurust.

TsMS § 445 lg 1 kohaselt võib kohus otsuses poole taotlusel kindlaks määrata otsuse täitmise
viisi ja korra ning täitmise tähtaja või tähtpäeva.

Kostja A. T. esindaja taotleb, arvestades kostja A. T. maksesuutlikkust, määrata otsuse
täitmine A. T. poolt ositi kuumaksetena 50 eurot kuus kuni otsuse täitmiseni. Hageja ei vaidle
vastu otsuse täitmise viisi ja korra sellisel kujul kindlaksmääramisele (tl 119).

Neil asjaoludel leiab kohus, et kostja A. T. osas tuleb määrata käesoleva otsuse täitmise viis
ja kord, mille kohaselt A. T. `l tuleb väljamõistetud summad tasuda igakuiste maksetena 50
eurot kuus alates käesoleva kohtuotsuse jõustumisest kuni väljamõistetud summade täieliku
tasumiseni hageja pangakontole.

TsMS § 162 lg 1 kohaselt kannab hagimenetluses kulud pool, kelle kahjuks otsus tehti.
Kohus, rahuldades hagi täielikult, jätab hageja menetluskulud solidaarselt kostjate kanda.
Kohus ei tuvastanud asjaolusid, mis tingiksid menetluskulude jätmist TsMS § 162 lg 4 alusel
poolte endi kanda.
Menetluskulude jaotamisel juhindub kohus TsMS §-dest 162 lg 1, § 173 lg 1, 4. TsMS § 174
lg 1 kohaselt menetluskulude rahalise suuruse määrab menetluskulude jaotuse alusel vajalikus
ja põhjendatud ulatuses kindlaks asja menetlev kohus samas tsiviilasjas, millega seoses kulud
tekkisid. Kohus määrab menetluskulude rahalise suuruse kindlaks ka siis, kui menetlusosalised
ei esita menetluskulude kindlaksmääramise taotlust, võttes aluseks menetluskulude nimekirja
või tsiviilasja materjalid.

Hageja on esitanud menetluskulu nimekirja, mille kohaselt palub ta kostjatelt välja mõista
menetluskuluna hagiavalduse esitamisel tasutud riigilõivu 600 eurot ja hageja esindaja
sõidukulud kokku 61,90 eurot (tl 120-125). Kostja A. T. menetluskulude nimekirja kohaselt
on tema menetluskulu esindaja tasu kokku 292 eurot (tl 116-117, 126-128).

TsMS § 138 lg-test 1, 2 ning TsMS § 139 lg-st 2 lähtuvalt leiab kohus, et on põhjendatud hageja
menetluskuluna välja mõista kostjatelt hagiavalduse esitamisel tasutud riigilõiv 600 eurot (tl 7).
Kohtuväline kulu on TsMS § 144 p 1 alusel menetlusosaliste esindajate ja nõustajate kulud.
Hageja esindaja taotleb kostjatelt sõidukulu 18.11.2015, 25.04.2016 ja 30.05.2016
kohtuistungitele kokku 61,90 eurot väljamõistmist, mille kohta on esitatud kohtule bussipiletite
koopiad marsruudil Tallinn-Võru-Tallinn, mida kohus loeb mõistlikuks ja põhjendatud kuluks.
Seega loeb kohus põhjendatud ja vajalikuks hageja menetluskuluks kokku 600+ 61,90= 661,90
eurot, mis tuleb solidaarselt kostjatelt hageja kasuks välja mõista.

/allkirjastatud digitaalselt/

Roomet Sõnna
Kohtunik

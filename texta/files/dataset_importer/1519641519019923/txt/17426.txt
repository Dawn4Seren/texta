                             KOHTUMÄÄRUS
 Kohus                              Tartu Maakohus
 Kohtunik                           Vahur-Peeter Liin
 Määruse tegemise aeg ja koht       25. aprill 2016 a, Tartu kohtumaja
 Tsiviilasi nr                      2-15-125718
 Tsiviilasi                         OÜ Aktiva Finants            hagi    R.M.   vastu    võla
                                    väljamõistmiseks
 Menetlustoiming                    hagi menetlusse võtmisest keeldumine
 Menetlusosalised ja nende          Hageja: OÜ Aktiva Finants; registrikood 10746479;
 esindajad                          asukoht A. Weizenbergi 20, Tallinn, 10151, Harjumaa.
                                    Hageja esindaja: Kadri Timuska; e-post jurist@julianus.ee
                                    Kostja: R.M., isikukood XXXX; elukoht XXXX.


RESOLUTSIOON
1. Jätta OÜ Aktiva Finants hagi R.M. vastu võla väljamõistmiseks menetlusse võtmata.
2. Jätta menetluskulud OÜ Aktiva Finants kanda.
3. Määrus toimetada kätte hageja esindajale.
4. Määruse peale võib esitada määruskaebuse kirjalikult Tartu Ringkonnakohtule Tartu
   Maakohtu kaudu. Määruskaebuse esitamise tähtaeg on 15 päeva määruse määruskaebuse
   esitajale kättetoimetamisest alates.

ASJAOLUD
1. Hageja esitas Pärnu Maakohtule maksekäsu kiirmenetluse avalduse R.M. vastu võla
   väljamõistmiseks. Kohus lõpetas maksekäsu kiirmenetluse, kuna R.M. ei õnnestunud
   makseettepanekut kätte toimetada. Kohus andis 14. jaanuari 2016. a määrusega asja üle
   Tartu Maakohtu Tartu kohtumajale menetluse jätkamiseks hagimenetluses.
2. Tartu Maakohus jättis 15. jaanuari 2016. a määrusega hagi käiguta ning andis hagejale 14
   päeva määruse kättetoimetamisest alates puuduste kõrvaldamiseks, so nõude ja selle
   põhjenduse esitamiseks hagiavaldusele ettenähtud vormis, täiendava riigilõivu tasumiseks
   vastavalt hagi hinnale, andmete esitamiseks, mis võimaldaksid kostjale menetlusdokumente
   kätte toimetada, ning kohtualluvuse põhjendamiseks.
3. Hageja esitas 5. veebruaril 2016. a Tartu Maakohtule oma nõude ja selle põhjenduse
   hagiavaldusele ettenähtud vormis.
4. Tartu Maakohus jättis 9. veebruari 2016. a määrusega hagi käiguta ning andis hagejale 14
   päeva määruse kättetoimetamisest alates puuduste kõrvaldamiseks, so hagiavalduses
   esitatud taotluse täpsustamiseks ja täiendavaks põhjendamiseks ning kohtualluvuse
   põhjendamiseks.

KOHTU SEISUKOHT
5. Tsiviilkohtumenetluse seadustiku (TsMS) § 75 lg 1 kohaselt kontrollib avalduse saanud
   kohus, kas rahvusvahelise kohtualluvuse sätete järgi võib avalduse esitada Eesti kohtule;
   seejärel kontrollib kohus, kas asi allub kohtule, kuhu avaldus esitati. TsMS § 75 lg 2 näeb
   ette, et kui asi sellele kohtule ei allu, saadab kohus avalduse kohtule, kellele avaldus allub,
   välja arvatud juhul, kui kohus leiab, et asi ei allu rahvusvahelise kohtualluvuse järgi Eesti
   kohtule. Kohus ei võta TsMS § 371 lg 1 p 2 järgi hagiavaldust menetlusse, kui hagi ei allu
   sellele kohtule.
6. Tsiviil- ja kaubandusasjade kohtualluvuse ning neid käsitlevate kohtuotsuste tunnustamise
   ja täitmise konventsiooni, sõlmitud Luganos 30.10.2007, (edaspidi: Lugano konventsioon)
   art 15 lõiked 1(a) ja (c) näevad ette, et küsimustes, mis on seotud lepinguga, mille isik ehk
   tarbija on sõlminud oma majandus- või kutsetegevusest sõltumatul eesmärgil, määratakse
   kohtualluvus kindlaks konventsiooni 2. jaotise 4. jao alusel, ilma et see piiraks art 4 ja art 5
   lg 5 kohaldamist, kui tegemist on kaupade järelmaksuga müügilepinguga (art 15 lg 1(a))
   või lepinguga, mis on sõlmitud isikuga, kes tegeleb kutse- või äritegevusega tarbija alalise
   elukoha riigis, mis on käesoleva konventsiooniga seotud riik, või kelle selline tegevus on
   mis tahes vahenditega suunatud nimetatud riiki või mitme riigi hulgas ka nimetatud riiki,
   ning kui leping kuulub sellise tegevuse raamesse(art 15 lg 1(c)).
7. Hagiavalduse kohaselt tuleneb hageja nõue kostja vastu Tele 2 Eesti ja kostja vahel 1.
   novembril 2013. a sõlmitud järelmaksulepingust nr 10433750 ja 23. oktoobril 2013. a
   sõlmitud liitumislepingust nr 10433750. Järelmaksulepingu alusel kohustus hageja andma
   kostjale telefoni ning kostja kohustus selle eest tasuma kuue kuu jooksul igakuiste
   osamaksetega. Liitumislepingu alusel kohustus Tele2 Eesti AS pakkuma kostjale
   telekommunikatsiooniteenuseid ning kostja kohustus saadud teenuste eest tasuma. Kostja
   on     sõlminud     järelmaksulepingu     telefoni   saamiseks     ning   liitumislepingu
   telekommunikatsiooniteenuste saamiseks, so isikliku eratarbimise vajaduse rahuldamiseks.
   Kostja on sõlminud nii järelmaksu- kui ka liitumislepingu seega tarbijana oma majandus-
   ja kutsetegevusest sõltumatul eesmärgil. Järelmaksulepingu alusel sai kostja kauba, so
   telefoni, ja kohustus selle eest tasuma osamaksetena. Intressi kostja maksma ei pidanud.
   Järelmaksuleping on seega Lugano konventsiooni art 15 lg 1(a) tähenduses kaupade
   järelmaksuga müügileping. Liitumislepingu sõlmimise ajal oli kostja elukoht hagi kohaselt
   Eesti Vabariigis aadressil XXXX. Üldteada on, et Tele2 Eesti AS tegutseb Eesti Vabariigis
   telekommunikatsiooniteenuste pakkumisega. Ka liitumislepingust nähtub, et see on
   sõlmitud Eesti Vabariigis, täpsemalt Tallinnas Kristiine kaupluses. Kostja on seega
   sõlminud liitumislepingu telekommunikatsiooniteenuse saamiseks isikuga, kes tegeles
   liitumislepingu      sõlmimise      ajal    kostja    alalise    elukoha      liikmesriigis
   telekommunikatsiooniteenuse pakkumisega. Liitumisleping on seega Lugano
   konventsiooni art 15 lg 1(c) sätestatud tingimustele vastav leping. Nimetatud lepingutest
   tulenevate vaidluste kohtualluvus tuleb Lugano konventsiooni art 15 lõigetest 1(a) ja 1(c)
   tulenevalt määrata seega kindlaks Lugano konventsiooni 2. jaotise 4. jao, so art 15 – 17,
   alusel.
8. Lugano konventsiooni art 16 lg 2 kohaselt võib teine lepinguosaline algatada menetluse
   tarbija vastu üksnes selle käesoleva konventsiooniga seotud riigi kohtutes, kus on tarbija
   alaline elukoht. Asja materjalidest ei nähtu, et antud juhul oleks sõlmitud Lugano
   konventsiooni art 17 nõuetele vastav kohtualluvuse kokkulepe, mis võimaldaks art 16 lg 2
    järgsest kohtualluvusest kõrvale kalduda. Käesolev tsiviilasi allub seega Lugano
    konventsiooni art 16 lg 2 järgi kostja alalise elukoha riigi kohtule.
9. Lugano konventsiooni art 59 kohaselt kohaldab kohus riiklikke õigusnorme, et teha
   kindlaks, kas poole alaline elukoht on selles konventsiooniga seotud riigis, kelle kohtusse
   on asja kohta hagi esitatud. Kui poole alaline elukoht ei ole riigis, kelle kohtutele on asja
   kohta hagi esitatud, kohaldab kohus teise konventsiooniga seotud riigi õigusnorme, et
   selgitada, kas nimetatud poole alaline elukoht on selles riigis.
10. Kostja on 29. märtsil 2016. a Tartu Maakohtule telefoni teel kinnitanud, et ta elab Norra
    Kuningriigis aadressil XXXX. Hagiavalduse kohaselt on kostja elukoht XXXX. Tegemist
    on hagejale teadaoleva viimase kostja elukohaga, mille kostja märkis hagejaga
    järelmaksulepingu sõlmimisel 1. novembril 2013. Rahvastikuregistri järgi on nimetatud
    kostja elukoht kehtetu juba alates 23. novembrist 2010. Aadressil XXXX elab
    rahvastikuregistri andmetel kostja XX.XX. Kostja ema elukaaslane on Politsei- ja
    Piirivalveametile 28. märtsi 2016. a märkinud, et kostja elab kusagil Tallinnas ja käib
    juhutöödel väljaspool Eesti Vabariiki. Eeltoodud asjaoludest nähtuvalt ei ela kostja
    hagiavalduses märgitud aadressil. Rahvastikuregistri järgi on kostja elukoht alates 25.
    veebruarist 2014 Põhja-Tallinna linnaosa, Tallinn, Harjumaa. Kostja XX.XX on samuti
    väitnud, et kostja elab Tallinnas. Samas, arvestades, et kostja ise on kohtule kinnitanud, et
    ta elab Norra Kuningriigis, ei ole kostja elukohaks ka kostja rahvastikuregistris märgitud
    elukoht. Politsei- ja Piirivalveametil ning Tartu ja Tallinna Linnavalitsusel puuduvad
    andmed kostja elukoha kohta. Kinnistusraamatust ega äriregistrist ei nähtu samuti andmeid
    kostja võimaliku elukoha kohta. Asjaolule, et kostjal puudub Eestis elukoht, viitab ka see,
    et kostja ei ole saanud alates novembrist 2013 Eestis maksustatavat tulu. Kohtu hinnangul
    võib eelpool nimetatud asjaoludest kogumis järeldada, et kostjal puudub tsiviilseadustiku
    üldosa seaduse § 14 lg 1 tähenduses Eestis elukoht.
11. Selleks, et kindlaks teha, kas Norra õiguse kohaselt on isiku elukoht Norras, on kohus
    varasemalt esitanud tsiviilasjas nr 2-14-12205 õigusabitaotluse Norra Kuningriigi pädevale
    õigusasutusele tegemaks kindlaks Norra Kuningriigi õiguse osas, mis reguleerib füüsilise
    isiku alalise elukoha määramist. Norra Kuningriigist saadud vastuses viidati nimetatud
    küsimuses 17. juuni 2005. a seaduse nr 90 „Tsiviilvaidluste meditatsioonist ja menetlusest“
    peatükile 4. Viidatud seaduse ptk 4 art 4 kohaselt on füüsiliste isikute kohtualluvus
    määratud nende tavalise elukohaga (nor k bopel /ing k habitual residence). Täpsemalt
    kohtul Norra Kuningriigi õigust välja selgitada ei õnnestunud, kuid kohtule teadaolevast
    lähtudes leiab kohus, et kostja elukoht on ka Norra õiguse kohaselt Norras, kuivõrd kostja
    on ise kinnitanud, et ta seal elab.
12. Arvestades eeltoodut ning asjaolu, et kostja alaline elukoht on Norra Kuningriigis ning
    Norra Kuningriik on Lugano konventsiooni liikmesriik, leiab kohus, et hageja võib Lugano
    konventsiooni art 16 lg 2 kohaselt algatada kostja vastu käesolevas asjas menetluse üksnes
    Norra Kuningriigi kohtus.
13. Kohus on kostjalt küsinud, kas kostja on nõus Eesti kohtualluvusega. Kostja ei ole kohtule
    kohtualluvuse kohta oma arvamust esitanud. Kostja ei ole seega Lugano konventsiooni art
    24 tähenduses Eesti kohtusse ilmunud.
14. Kuna hagi ei allu rahvusvahelise kohtualluvuse sätete järgi Eesti kohtule, tuleb hagi jätta
    TsMS § 371 lg 1 p 2 alusel menetlusse võtmata.
15. TsMS § 168 lg 1 alusel tuleb menetluskulud jätta hageja kanda.

/allkirjastatud digitaalselt/
Vahur-Peeter Liin
Kohtunik

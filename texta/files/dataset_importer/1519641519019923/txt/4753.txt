                                          KOHTUMÄÄRUS
                                             Eesti Vabariigi nimel
 Kohus                                    Tallinna Halduskohus
 Kohtunik                                 Kristjan Siigur
 Määruse tegemise aeg ja koht             18. oktoober 2016, Tallinn
 Haldusasja number                        3-16-2068

 Haldusasi                                OÜ Verento kaebus Maardu Linnavalitsuse 5. juuni 2002
                                          korralduse nr 320 ja Harju Maavanema 16. septembri
                                          2016 korralduse nr 2166-k tühistamise nõuetes.

 Menetlusosalised                         Kaebaja: OÜ Verento
                                             Esindaja: adv. Kevin Siivelt

 RESOLUTSIOON
     1. Tagastada OÜ Verento kaebus.
     2. Jätta OÜ Verento esialgse õiguskaitse taotlus rahuldamata.
     3. Saata määrus kaebaja esindajale

 Edasikaebamise kord: Käesoleva määruse punkti 1 (kaebuse tagastamine) peale võib esitada
 määruskaebuse Tallinna Ringkonnakohtule Tallinna Halduskohtu kaudu 15 päeva jooksul määruse kätte
 toimetamisest arvates (HkMS § 121 lg 4, §-d 203 ja 204). Käesoleva määruse punkti 2 (esialgne õiguskaitse)
 peale võib esitada määruskaebuse otse Tallinna Ringkonnakohtule 15 päeva jooksul määruse kätte
 toimetamisest arvates (HkMS § 252 lg 7, §-d 203 ja 204).



ASJAOLUD JA PÕHJENDUSED

1. OÜ Verento esitas 17. oktoobril 2016 Tallinna Halduskohtule kaebuse, milles taotleb Maardu
Linnavalitsuse 5. juuni 2002 korralduse nr 320 ning Harju maavanema 16. septembri 2016 korralduse
nr 2166-k tühistamist. Kaebusest nähtuvalt otsustas maavanem viimatinimetatud korraldusega
erastada AS-ile Eesti Fosforiit Maardus Fosforiidi tn 4B asuva 17 513 m2 suuruse maatüki, mille
Maardu Linnavalitsus oli eelnimetatud 2002. aasta korraldusega määranud ostueesõigusega
erastatavaks ehitiste teenindamiseks vajalikuks maaks. Kaebuse kohaselt on OÜ Verento kõrvalasuva
Fosforoodi 2C kinnistu omanik. Koos kaebusega on kaebaja taotlenud ka esialgse õiguskaitse korras
Fosforiidi 4B maa erastamise peatamist.

2. Leian, et OÜ Verento kaebust ei saa menetlusse võtta ning see tuleb tagastada
halduskohtumenetluse seadustiku (HkMS) § 121 lg 2 punkti 1 alusel, kuna kaebajal puudub ilmselgelt
kaebeõigus. HkMS § 44 lg 1 kohaselt võib isik halduskohtusse pöörduda oma õiguste kaitseks.
Maardus Fosforiidi 4B asuva maatüki ostueesõigusega erastamine AS-ile Eesti Fosforiit ei saa kuidagi
                                                        1
rikkuda OÜ Verento kui naaberkinnistu omaniku subjektiivseid õigusi. OÜ-l Verento ei ole subjektiivset
õigust saada selle maa omanikuks.

3. Kaebuses viidatud võimalus erastada see maa (või osa sellest) maareformi seaduse § 22 lg 13 alusel
ei ole asjassepuutuv, kuna kõnealune säte reguleerib maareformi käigus mõõtmiserinevustest vms.
asjaoludest tingituna tekkinud iseseisva kasutuseta maaribade erastamist. Fosforiidi 4B maatüki näol
pole ühelgi juhul tegemist eelviidatud sätte kohaldamisalasse kuuluva maaga. Samuti ei ole kaebajal
subjektiivset õigust nõuda seda, et AS-ile Eesti Fosforiit erastataks maad selliselt, et erastatava maa
ning kaebaja kinnistu vahele jääks riba, mida kaebajal oleks võimalik eelnimetatud sätte alusel
erastada. Vastupidi, maareformi üldise loogika kohaselt tuleb maa tagastamisel, erastamisel, aga ka
munitsipaalomandisse andmisel või riigi omandisse jätmisel arvestada maakorralduse nõuetega ehk
võimaluste piires selliste ribade tekkimist vältida.

4. Ka juhul kui vaidlusalust maad AS-ile Eesti Fosforiit ostueesõigusega ei erastataks, ei oleks kaebajal
subjektiivset õigust nõuda selle maa erastamist avalikul enampakkumisel. Maareformi seaduses
sätestatud võimalus tagastamisest, ostueesõigusega erastamisest, munitsipaalomandisse andmisest
või riigi omandisse jätmisest üle jäänud maad avalikul enampakkumisel erastada ei anna isikule
subjektiivset õigust maa erastamist nõuda ega vaidlustada avalikul enampakkumisel maa erastamise
soovi argumendil maa ostueesõigusega erastamist, tagastamist, munitsipaalomandisse andmist või
riigi omandisse jätmist. Ainuüksi võimalus, et AS-ile Eesti Fosforiit on võimaldatud maa erastamist
rohkem kui seadus lubaks, ei anna kaebajale kaebeõigust, sest ühelgi juhul pole kaebajal subjektiivset
õigust nõuda, et see maa kas osaliselt või täielikult antaks maareformi raames tema omandisse.

5. Põhjendatud pole ka kaebaja viide sellele, et erastatud maale jääb avalikult kasutatav tee.
Maareformi seaduse § 6 lg 31 kohaselt ei loeta teid, mis võimaldavad maa otstarbekohast kasutamist,
rajatisteks. Avalikult kasutatava tee olemasolu ei välista tee aluse maa tagastamist ega ka
ostueesõigusega erastamist. Lisaks sellele ei saa tee jäämine erastavale maale kuidagi rikkuda kaebaja
subjektiivseid õigusi, sest olles küll kaebuses välja toonud, et tegemist pole AS-ile Eesti Fosforiit
kuuluva teega, pole kaebaja väitnud, et kõnealune tee oleks tema omandis. Kaebusele lisatud
plaanimaterjali kohaselt ei saa tee jäämine AS-ile Eesti Fosforiit erastatavale maale takistada kuidagi
ka juurdepääsu kaebaja omandis olevale kinnisasjale. Eeltoodust tulenevalt puudub OÜ-l Verento
ilmselgelt kaebeõigus.

6. Kuivõrd kaebus on ilmselgelt perspektiivitu ning kuulub tagastamisele, tuleb rahuldamata jätta ka
esialgse õiguskaitse taotlus.


/allkirjastatud digitaalallkirjaga/
Kristjan Siigur
kohtunik




                                                   2

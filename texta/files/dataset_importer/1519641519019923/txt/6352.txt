                                                                                    4-16-534




                            KOHTUMÄÄRUS

Kohus                                 Tallinna Ringkonnakohus, kriminaalkolleegium

Määruse tegemise aeg ja koht          26. september 2016. a, Tallinn, kirjalik menetlus
Kriminaalasja number                  4-16-534

Kohtunik                              Sten Lind

Vaidlustatud kohtulahend              Pärnu Maakohtu 29. augusti 2016. a määrus, millega
                                      pöörati täitmisele Erko Muisole Pärnu Maakohtu
                                      16. veebruari 2016. a määrusega määratud arest
                                      kakskümmend päeva
Kaebuse esitaja ja kaebuse liik       Erko Muiso       (ik   38501034244,     elukoht     XXX),
                                      määruskaebus


RESOLUTSIOON
1. Määruskaebus jätta rahuldamata.

2. Pärnu Maakohtu 29. augusti 2016. a määrus tühistada osas, millega kohustati Erko
Muisot ilmuma aresti kandmiseks PPA Lääne prefektuuri korrakaitsebüroo arestimaja
Pärnu kambrisse 19.09.2016 kell 10.00. Muus osas jätta Pärnu Maakohtu määrus
muutmata.

3.   Kohustada Erko Muisot ilmuma aresti kandmiseks PPA Lääne prefektuuri
korrakaitsebüroo arestimaja Pärnu kambrisse (Pikk 18 Pärnu) hiljemalt 26.10.2016.

Edasikaebamise kord
Määrus on lõplik ning selle peale kaebust esitada ei saa (VTMS § 198).


ASJAOLUD JA MENETLUSE KÄIK
1.    Politsei- ja Piirivalveameti Lääne prefektuuri 15.12.2014 otsusega väärteoasjas
nr 2670,14,007423 karistati Erko Muisot liiklusseaduse (LS) § 201 lg 2 alusel rahatrahviga 200
trahviühikut, s.o 800 eurot.

2.    Politsei- ja Piirivalveameti Lääne prefektuur esitas 27.01.2016 Pärnu Maakohtule avalduse
E. Muisole asenduskaristuse määramiseks.
Avaldaja palus otsustada KarS § 72 lg 1 ja täitemenetluse seadustiku (TMS) § 201 lg 1 alusel
E. Muisole määratud rahatrahvi asendamine arestiga põhjusel, et E. Muiso ei ole rahatrahvi
vabatahtlikult tasunud, mistõttu alustas kohtutäitur 31.03.2015 tema suhtes täitemenetluse
nr 172/2015/142. 12.01.2016 teatas kohtutäitur avaldajale täitmise võimatusest. Nimelt puudus

                                                                                                  1
                                                                                       4-16-534

E. Muisol kohtutäituri andmetel vara, millele sissenõuet pöörata. Võlgniku pangakontod on
arestitud ja pangaarvetel puuduvad rahalised vahendid. E. Muisol puudub töökoht, ta ei saa
pensioni ega vanemahüvitist.

3.    Pärnu Maakohus kohaldas 16.02.2016 määrusega E. Muisole asenduskaristust. Kohus
arvestas Politsei- ja Piirivalveameti Lääne prefektuuri 15.12.2014 otsusega väärteoasjas
nr 2670,14,007423 määratud tasumata rahatrahvi 800 eurot (s.o 200 trahviühikut) vastavaks 20
päevale arestile. Aresti asendas kohus 20 tunni üldkasuliku tööga.
Kohus määras üldkasuliku töö tegemise lõpptähtajaks 15.04.2016 ning hoiatas E. Muisot
üldkasuliku töö tähtajaks tegemata jätmise KarS § 69 lg-s 6 toodud tagajärgede eest.
Maakohtu määrus jõustus 03.03.2016.

4.    Pärnu politseijaoskonna ennetus- ja menetlustalituse vanemspetsialist JK esitas 26.07.2016
Pärnu Maakohtule taotluse, milles palus pöörata E. Muisole mõistetud arest KarS § 69 lg 6 alusel
täitmisele, kuna süüdlane ei teinud ühtegi tundi üldkasulikku tööd.

5.     Pärnu Maakohus pööras 29.08.2016 määrusega E. Muisole Pärnu Maakohtu 16.02.2016
määrusega määratud 20 päeva aresti KarS § 69 lg 6 alusel täitmisele. Kohus kohustas E. Muisot
ilmuma aresti kandmiseks PPA Lääne prefektuuri korrakaitsebüroo arestimaja Pärnu kambrisse
19.09.2016 kell 10.00.
Maakohus märkis, et E. Muiso osales kohtuistungil, kus talle määrati üldkasuliku töö tegemise
kohustus. Seega oli ta teadlik kohtumääruses sisust ning üldkasuliku töö määramise ja selle
täitmise korrast. Samuti on süüdlasele selgitatud, et kui ta hoidub üldkasuliku töö tegemisest
kõrvale, võib kohus pöörata aresti KarS § 69 lg 6 alusel täitmisele.
Kohtule esitatud materjalide kohaselt leppisid E. Muiso ja üldkasuliku töö koordinaator
01.03.2016 kokku üldkasuliku töö tegemise ajakavas. Samuti on süüdlasele tutvustatud tema
õigusi ja kohustusi üldkasuliku töö tegemisel, mida ta on allkirjaga kinnitanud. Taotluse kohaselt
informeeris E. Muiso 18.04.2016 üldkasuliku töö koordineerijat, et ta ei ole kohustust tähtaegselt
täitnud. Nimetatut kinnitas ka üldkasuliku töö juhendaja tööaja arvestuse lehe tagastamisel.
E. Muiso võttis seejärel endale vabatahtlikult kohustuse teha üldkasuliku töö tunnid ära 20.04,
21.04 ja 24.04.2016 ehk pärast kohtu poolt määratud töö tegemise tähtaja möödumist. Samas
nähtub taotlusest, et üldkasuliku töö tunnid on praeguseni tegemata.
Kuna E. Muisol on taotluse ja sellele lisatud ajakava kohaselt kõik üldkasuliku töö tunnid
tegemata, pööras kohus täitmisele 20 ööpäeva aresti, kohustades süüdlast ilmuma kohtu määratud
ajal ja kohas aresti kandma.

6.     Maakohtu määrusele esitas määruskaebuse E. Muiso, kes palub maakohtu määrus tühistada
ja anda talle võimalus üldkasuliku töö tunnid ära teha.
Süüdlane märgib kaebuses, et samal ajal, kui ta oleks pidanud tegema talle Harju Maakohtu
16.02.2016 määrusega määratud 20 tundi üldkasulikku tööd, oli tal kohustus teha ka talle
kriminaalmenetluses määratud 455 tundi üldkasulikku tööd. Kui ta oli viimati nimetatud tunnid
ära teinud, leidis ta töökoha. Töö kõrvalt pidi ta tegelema oma 4-aastase raske puudega tütrega
ja 5-aastase keskmise puudega pojaga, et saada nad õppima XXX. Samuti pidi ta hoolt kandma
oma raske puudega abikaasa eest. Eelnimetatuga seoses läks E. Muiso elu nii raskeks, et ta
unustas 20 tundi üldkasulikku tööd tegemata.
Kuna E. Muiso ei soovi oma töökohta AS-s W kaotada, siis palub ta anda talle üldasuliku töö
tundide tegemiseks uus võimalus. Tal oleks tööandjaga kokkuleppel võimalik üldasuliku töö
tunnid koheselt ära teha. Tundide tegemist ei takista ka lapsed, kuna nad käivad kodus vaid
reedel, laupäeval ja pühapäeval. E. Muiso märgib, et kahetseb oma tegu.



                                                                                                     2
                                                                                        4-16-534

RINGKONNAKOHTU SEISUKOHT
7.  Ringkonnakohus ei pea võimalikuks jätta E. Muiso aresti täitmisele pööramata.

8.1 Seoses E. Muiso väitega, et ta ei jõudnud üldkasuliku töö tunde teha seetõttu, et ta pidi
samal ajal tegema talle kriminaalmenetluses määratud üldkasuliku töö tunde, märgib
ringkonnakohus, et E. Muiso oli juba maakohtu 16.02.2016 määruse tegemise ajal talle
kriminaalmenetluses pandud kohustusest teadlik. Nimelt kinnitas E. Muiso maakohtu 16.02.2016
kohtuistungil (toim.l. 9), et ta soovib rahatrahvi asendamist üldkasuliku tööga. Seejuures kinnitas
süüdlane, et olenemata talle kriminaalmenetluses pandud kohustusest teha üldkasulikku tööd,
jõuab ta kõik tunnid tähtajaks tehtud.
Kui E. Muiso üldkasulikku tööd kohtu määratud tähtajaks (15.04.2016) ära ei teinud, lubas
üldkasuliku töö koordinaator tal teha töötunnid ära 20., 21. ja 24. aprillil 2016. S.t sisuliselt
pikendas üldkasuliku töö koordinaator ise E. Muiso üldkasuliku töö tähtaega.

8.2 Ka uutel üldkasuliku töö tegemise aegadel ei teinud E. Muiso ära ühtegi tundi üldkasulikku
tööd. Määruskaebuses tunnistab E. Muiso, et unustas üldkasulikku tööd teha. Unustamist
põhjendas ta sellega, et sai palgatöö ning pidi tegelema sellega, et saada lapsed XXX õppima.
Määruskaebusest ei nähtu, millal E. Muiso AS-s W tööle asus ning millal ta tegeles lastele XXX
ettevalmistusrühma koha taotlemisega. Nende asjaolude kohta ei ole esitatud ka mingisuguseid
tõendeid. Seetõttu ei ole tõendatud, et E. Muisol oli just aprilli teises pooles tekkinud nii mitu
olulist kohustust, et nende kõrval ununes kohustus teha üldkasulikku tööd. Märkida tuleb aga ka
seda, et ei ole ühtegi tõendit selle kohta, et E. Muiso oleks ajavahemikul maist septembrini
tundnud huvi selle vastu, kas tal on veel võimalik üldkasulik töö ära teha. Üldkasuliku töö
koordineerija on esitanud taotluse aresti täitmisele pööramiseks alles 26.07.2016, s.o kolm kuud
pärast seda, kui E. Muiso pidi üldkasuliku töö ära tegema.

8.3 Eelnevast tulenevalt leiab ringkonnakohus, et põhjendatud ei ole üldkasuliku töö tähtaja
pikendamine ning maakohus on põhjendatult pööranud E. Muiso aresti täitmisele. Kohus peab
oluliseks seda, et E. Muisol oli endal võimalik vältida aresti täitmisele pööramist tehes
üldkasulikku tööd, mis oli võimalik ära teha kolme päevaga. E. Muiso ei teinud ära ühtegi tundi
üldkasulikku tööd, jättes seejuures kasutamata üldkasuliku töö koordineerija antud võimaluse
teha töö ära pärast kohtu määratud tähtaega. Ka ei näidanud ta ise mitme kuu jooksul üles huvi,
kas oleks võimalik üldkasulik töö ära teha.

9.     Eelnevast tulenevalt ei ole alust määruskaebuse rahuldamiseks. Pärnu Maakohtu
29.08.2016 määrus tuleb osaliselt tühistada aga põhjusel, et määruses märgitud aeg, millal
E. Muiso pidi ilmuma aresti kandma, on möödunud. Seetõttu tuleb maakohtu määrus
VTMS §-le 194 ja § 147 lg 1 p-le 4 tuginedes nimetatud osas tühistada ja määrata E. Muisole
aresti kandma asumiseks uus tähtaeg.
E. Muiso on kohustatud ilmuma PPA Lääne prefektuuri korrakaitsebüroo arestimaja Pärnu
kambrisse (Pikk 18 Pärnu) aresti kandma hiljemalt 26.10.2016.
(allkirjastatud digitaalselt)

Sten Lind
kohtunik




                                                                                                      3

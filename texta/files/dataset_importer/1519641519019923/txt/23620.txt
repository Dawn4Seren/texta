                                 TARTU HALDUSKOHUS
                                    Tartu kohtumaja
                              KOHTUOTSUS
                                 EESTI VABARIIGI NIMEL




Haldusasja number                   3-15-2752

Otsuse tegemise aeg ja koht         15. veebruar 2016, Tartu

Kohtunik                            Maare Aloe

Haldusasi                           Piiriääre Puhkemaja OÜ kaebus Põllumajanduse Registrite ja
                                    Informatsiooni Ameti peadirektori 11.09.2015 käskkirja nr 13-
                                    6/1069 p 62 ja 02.11.2015 vaideotsuse nr 13-30.3/15/473-1
                                    tühistamiseks
Asja läbivaatamise vorm             Kirjalik menetlus

Menetlusosalised                    Kaebuse esitaja – Piiriääre Puhkemaja OÜ, seaduslik esindaja
                                    Hannes Velt;
                                    Vastustaja – Põllumajanduse Registrite ja Informatsiooni Amet
Resolutsioon                           1. Jätta Piiriääre Puhkemaja OÜ kaebus rahuldamata.
                                       2. Jätta kaebuse esitaja menetluskulud tema enda kanda.


Edasikaebamise kord                 Käesoleva kohtuotsuse peale võib esitada apellatsioonkaebuse
                                    Tartu Ringkonnakohtule 30 päeva jooksul selle avalikult
                                    teatavakstegemisest arvates ehk hiljemalt 16.03.2016 (k.a). Kui
                                    apellatsioonkaebuses ei taotleta asja lahendamist kohtuistungil,
                                    võidakse see lahendada kirjalikus menetluses.

ASJAOLUD JA MENETLUSE KÄIK

1. Piiriääre Puhkemaja OÜ (edaspidi ka kaebaja) taotles põllumajandusministri 13.03.2015
määruse nr 25 “Maapiirkonnas majandustegevuse mitmekesistamise investeeringutoetuse
andmise ja kasutamise tingimused ning kord” (edaspidi määrus nr 25) alusel toetust (taotluse
viitenr 664015650234) maasoojuspumba, päikeseenergiasüsteemide ja statsionaarsete seadmete
ostmiseks ja paigaldamiseks.

2. Põllumajanduse Registrite ja Informatsiooni Ameti (edaspidi PRIA, ka vastustaja) peadirektori
11.09.2015 käskkirja nr 13-6/1069 p-ga 62 jäeti rahuldamata kaebaja taotlus, kuna taotlus sai
paremusjärjestuses alla 30 hindepunkti (20 hp), mis ei võimaldanud taotlust eelarvevahendite
puudumisel rahuldada.
07.10.2015 esitas kaebaja PRIA-le vaide.
PRIA jättis 02.11.2015 vaideotsusega nr 13-30.3/15/473-1 vaide rahuldamata.
3. 03.11.2015 saabus Tartu Halduskohtusse Piiriääre Puhkemaja OÜ kaebus PRIA peadirektori
11.09.2015 käskkirja nr 13-6/1069 p 62 ja 02.11.2015 vaideotsuse nr 13-30.3/15/473-1
tühistamiseks.

4. 04.11.2015 määrusega võttis kohus kaebuse menetlusse ja tegi vajalikud eelmenetluse
toimingud.
20.11.2015 saabus kohtusse PRIA vastus kaebusele (tl 15-16).

5. 06.01.2016 kohtumäärusega otsustas kohus lahendada asja kirjalikus menetluses ja andis
menetlusosalistele võimaluse esitada täiendavaid taotlusi ja seisukohti.
Täiendavaid dokumente menetlusosalised ei esitanud.



KAEBAJA VÄITED

6. Kaebaja on seisukohal, et vastustaja käskkiri ja vaideotsus ei ole põhjendatud ega seaduslikud.
PRIA taotluse rahuldamata jätmise põhjus ei ole asjakohane ja põhineb vääral arusaamisel, et
PRIA-l puudub kohustus teha vastavasisulist järelpäringut hindepunktide aluseks oleva
2014. majandusaasta aruande esitamisele.
Kaebaja hinnangul on dokumendi puududes PRIA-l kohustus teavitada taotlejat puudusest ning
anda mõistlik tähtaeg puuduolevate dokumentide esitamiseks. Samuti ei nõustu kaebaja PRIA
käsitlusega ilmse vea osas. Kaebaja defineerib ilmset viga kui selgesti märgatavat puudust
taotluses. PRIA oleks pidanud kohaldama haldusmenetluse seaduse (edaspidi HMS) § 15 lg-t 2.
Kaebaja väitel on PRIA rikkunud ka nõustamiskohustust.



VASTUSTAJA VASTUVÄITED

7. Vastustaja ei nõustu kaebusega ja palub jätta kaebuse rahuldamata.
Vastustaja vastuväidete kohaselt jäeti hindepunktid andmata hindamiskriteeriumite 6, 7 ja 9 eest,
kuna nende hindamisel tuleb lähtuda äriregistrile esitatud majandusaasta aruannetest. Osaliselt
hindepunkte kriteeriumite eest anda ei ole kriteeriumite sisust tulenevalt võimalik (arvesse
lähevad kas mõlema majandusaasta näitajad või siis taotluse esitamise aastale vahetult eelnev
aasta).
Vastustaja on seisukohal, et käesoleval juhul ei ole tegemist ilmse veaga taotluses, mille puhul
PRIA oleks pidanud HMS § 15 lg 2 kohaselt tegema järelepärimise ning andma tähtaja puuduste
kõrvaldamiseks. Majandusaasta aruandes olevaid näitajaid arvestatakse nii taotluse hindamisel
kui vastavaks tunnistamisel. Käesoleval juhul takistas majandusaasta aruannete puudumine
äriregistris taotluse sisulist läbivaatamist.
Vastustaja väidab, et PRIA ei ole rikkunud nõustamiskohustust, kuna varasematel
programmperioodidel on taotlejatel võimaldatud puuduvate taotlusdokumentide hilisemat
esitamist, kuid uuel programmperioodil (2014-2020) on nõuded selles osas karmistunud, mis ei
võimalda enam hilisemat taotlusdokumentide esitamist.


KOHTU PÕHJENDUSED JA OTSUS

8. Asja materjalidest nähtuvalt taotles kaebaja määruse nr 25 alusel toetust maasoojuspumba,
päikeseenergiasüsteemide ja statsionaarsete seadmete ostmiseks ja paigaldamiseks.
Vastustaja jättis taotluse toetuse saamiseks rahuldamata, kuna taotlus sai paremusjärjestuses alla
30 hindepunkti (20 hp), mis ei võimaldanud taotlust eelarvevahendite puudumisel rahuldada.
Hindepunktid jäeti andmata hindamiskriteeriumite 6, 7 ja 9 eest, kuna nende hindamisel tuli
lähtuda äriregistrile esitatud majandusaasta aruannetest. Samas ei olnud kriteeriumite sisust
tulenevalt võimalik anda osaliselt hindepunkte kriteeriumite eest, kuna arvesse läksid kas
mõlema majandusaasta näitajad või siis taotluse esitamise aastale vahetult eelnev aasta.

9. Kaebaja väide, et kuna 2013. majandusaasta aruanne oli taotluse esitamise hetkeks äriregistrist
kättesaadav, siis olid tal määruse nr 25 § 2 lg 2 p-s 8 sätestatud tingimused osaliselt täidetud ja
hindepunkte oleks saanud anda osaliselt või teha päring dokumendi esitamiseks.
Kohus sellise väitega nõustuda ei saa.

10. Määruse nr 25 § 2 lg 2 p 8 kohaselt peavad äriühingust taotleja taotluse esitamise aastale
vahetult eelnenud kahe majandusaasta aruanded olema taotluse esitamise hetkeks äriregistrist
kättesaadavad.
Vaidlust ei ole menetlusosalistel selles, et kaebaja esitas PRIA-le taotluse toetuse saamiseks
20.04.2015 ja sel kuupäeval oli äriregistrist kättesaadav kaebaja 2013. majandusaasta aruanne.
E-äriregistri väljavõttest nähtuvalt (tl 12) sisestas kaebaja oma 2014. majandusaasta aruande küll
20.04.2015, kuid see ei olnud taotluse esitamise ajal PRIA-le kättesaadav nii nagu nõuab
määruse nr 25 § 2 lg 2 p 8. Nimetatu esitamise aeg on äriregistris fikseeritud 23.07.2015 10:28,
seega on tõendatud, et taotleja 2014. majandusaasta aruanne oli äriregistrist kättesaadav alates
23.07.2015, seega 3 kuud määruses sätestatust hiljem. Kaebaja möönab kaebuses ka ise, et 2014.
majandusaasta aruanne esitati äriregistrile kogemata hiljem.

11. Oluline on asjaolu, et PRIA hindab määruse nr 25 seletuskirja kohaselt vastavate äriregistrile
esitatud aruannete alusel toetuse taotleja vastavust toetuse saamiseks esitatud nõuetele.
Määruse nr 25 § 14 lg 1 kohaselt hindab PRIA põllumajandustootjate esitatud taotlusi määruse
lisa punktides 1-9 sätestatud hindamiskriteeriumite alusel. Kuna taotlejale esitatud nõue oli
täitmata, st majandusaasta aruanne ei olnud taotluse esitamise hetkeks äriregistrist kättesaadav,
siis ei saanud PRIA hinnata ka neid kriteeriume, milliste andmed tulenevad majandusaasta
aruandest ning taotlus sai 20 hindepunkti s.o alla nõutava lävendi.

12. Kaebaja seisukoht, et dokumendi puududes on PRIA-l kohustus teavitada taotlejat puudusest
ning tal tuleb anda mõistlik tähtaeg puuduolevate dokumentide esitamiseks, ei ole antud juhul
põhjendatud ja õige.
Euroopa Liidu ühise põllumajanduspoliitika rakendamise seaduse (edaspidi ELÜPS) § 1 lg 2
näeb ette, et Euroopa Liidu õigusaktides ning käesolevas seaduses ja selle alusel kehtestatud
õigusaktides ettenähtud haldusmenetlusele kohaldatakse haldusmenetluse seaduse sätteid,
arvestades Euroopa Liidu õigusaktide ja ELÜPS erisusi.
ELÜPS § 8 sätestab, et ühise põllumajanduspoliitika abinõude rakendamise käigus esitatud
taotlust, maksetaotlust ja muud selle seaduse alusel ettenähtud teadet võib muuta, täiendada ja
osaliselt või täielikult tagasi võtta Euroopa Liidu määrustes sätestatud juhtudel ja korras.
Taotluse mõiste on toodud määruse nr 25 § 9 lõikes 1.

13. Euroopa Parlamendi ja Nõukogu määrus (EL) nr 1306/2013, 17. detsembrist 2013, ühise
põllumajanduspoliitika rahastamise, haldamise ja seire kohta ning millega tunnistatakse
kehtetuks nõukogu määrused (EMÜ) nr 352/78, (EÜ) nr 165/94, (EÜ) nr 2799/98, (EÜ) nr
814/2000, (EÜ) nr 1290/2005 ja (EÜ) nr 485/2008 art 59 p 6 näeb ette, et komisjoni poolt art 62
lõike 2 punkti h alusel ettenähtud juhtudel võib toetuse- ja maksetaotlusi või muid teatisi ja
taotlusi pärast nende esitamist korrigeerida ja kohandada, kui pädev asutus tuvastab ilmseid vigu.
Komisjoni rakendusmääruse (EL) nr 809/2014 17.07.14, millega kehtestatakse Euroopa
Parlamendi ja nõukogu määruse (EL) nr 1306/2013 rakenduseeskirjad seoses ühtse haldus- ja
kontrollisüsteemi, maaelu arengu meetmete ja nõuetele vastavusega kohaselt on ilmne viga
üldjuhul selline viga, mis ei takista taotluse sisulist läbivaatamist.

14. Kohus nõustub vastustajaga, et käesoleval juhul ei ole tegemist ilmse veaga taotluses, mille
puhul oleks PRIA pidanud HMS § 15 lg 2 kohaselt tegema järelepärimise ning andma tähtaja
puuduste kõrvaldamiseks. Majandusaasta aruandes olevaid näitajaid arvestatakse nii taotluse
hindamisel kui vastavaks tunnistamisel. Käesoleval juhul takistas majandusaasta aruannete
puudumine äriregistris taotluse sisulist läbivaatamist PRIA-s.

15. Seadusandja ei ole ka määruse nr 25 rakendussätetes (erinevalt põllumajandusministri
20.01.2015 määruse nr 7 „Väikeste põllumajandusettevõtete arendamise toetuse andmise ja
kasutamise tingimused ning kord“ , edaspidi määrus nr 7, §-s 16 sätestatust) näinud ette
võimalust majandusaasta n-ö asendamiseks juhul kui äriühingu taotluse esitamise aastale
vahetult eelnenud majandusaasta aruanne ei ole äriregistrile esitatud ja aruande esitamise tähtaeg
ei ole möödunud. Määruse nr 7 alusel oli taotluste esitamise tähtaeg 09.02.2015 – 23.02.2015
(sellest ka rakendussätte vajadus määruses nr 7). Määruse nr 25 alusel toetustaotluste esitamise
tähtaeg oli 13.04.2015 kuni 20.04.2015 ja määruse nr 7 §-s 16 sätestatud võimalust enam ei ole.

16. Kui äriühingul on äriseaduse alusel õigus ja kohustus esitada majandusaasta aruanne
äriregistrile kuus kuud pärast majandusaasta lõppu, siis toetuse taotlemisel peab ta arvestama
määruses nr 25 sätestatud nõudega majandusaasta aruannete kättesaadavus kohta (äriseaduses ei
ole keelatud ettenähtust varasem majandusaasta aruande esitamine äriregistrile).

17. Kohus ei nõustu kaebaja väitega, et vastustaja on rikkunud nõustamiskohustust.
Määruse nr 25 § 2 lg 2 p 8 rõhutab taotlejate võrdse kohtlemise põhimõtet. Vastustaja
vastuväidete kohaselt on varasematel programmperioodidel taotlejatel võimaldatud puuduvate
taotlusdokumentide hilisemat esitamist, mis omakorda tingis menetlustähtaegade pikenemise ja
nende taotlejate huvide mittearvestamise, kelle poolt esitatud taotlused olid korrektsed, kuid uuel
programmperioodil (tegemist on uue Eesti maaelu arengukava 2014-2020 meetmega) on nõuded
selles osas karmistunud. Seega ei ole taotleja viide Riigikohtu halduskolleegiumi otsusele nr 3-3-
1-90-04 kohtu arvates käesoleval juhul kaasuse asjaolusid ja uue programmperioodi nõudeid
arvestades asjakohane.

18. Arvestades eeltoodut asub kohus seisukohale, et vaidlustatud otsuse tühistamiseks puudub
alus, järelikult jätab kohus kaebuse rahuldamata.

19. Vastavalt halduskohtumenetluse seadustiku § 108 lg-le 1 kannab menetluskulud pool, kelle
kahjuks otsus tehti. Seega jäävad kaebaja menetluskulud tema enda kanda.




/allkirjastatud digitaalselt/
Maare Aloe
kohtunik

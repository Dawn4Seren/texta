                        KOHTUMÄÄRUS
Kohus                                 Tallinna Ringkonnakohus
Kohtukoosseis                         Eesistuja Virgo Saarmets, liikmed Maret Altnurme ja
                                      Villem Lapimaa
Määruse tegemise aeg ja koht          31. august 2016, Tallinn
Haldusasja number                     3-14-53277
Haldusasi                             Tuletorn Projekt OÜ kaebus Lümanda Vallavolikogu
                                      24. novembri 2014. a otsuse nr 65 tühistamiseks
Vaidlustatud kohtulahend              Tallinna Halduskohtu 19. jaanuari 2015. a määrus
Menetlusosalised                      Kaebaja – Tuletorn Projekt OÜ, esindaja adv Kaarel
                                        Tammar
                                      Vastustaja – Lääne-Saare vald (Lümanda valla
                                        õigusjärglane)
Menetluse alus ringkonnakohtus        Tuletorn Projekt OÜ määruskaebus
Asja läbivaatamine                    Kirjalik menetlus


RESOLUTSIOON

Jätta Tuletorn Projekt OÜ määruskaebus rahuldamata ning Tallinna Halduskohtu
19. jaanuari 2015. a määrus haldusasjas nr 3-14-53277 muutmata.


EDASIKAEBAMISE KORD

Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 121 lg 4, § 235 lg-d 1 ja 3).


ASJAOLUD JA MENETLUSE KÄIK

1.    OÜ Lõukapõllu esitas Lümanda Vallavolikogule taotluse määrata Lümanda vallas
Leedri külas asuva Kõrtsi-Heinu katastriüksuse (pindala 4,38 ha; registriosa nr 4034334;
katastritunnus 44001:003:0440) sihtotstarbeks senise maatulundusmaa asemel tootmismaa, et
ehitada kinnistule lihaveiste laut (kuni 200-le lihaveisele), sõnnikuhoidla ja koresöödahoidla.

2.    Lümanda Vallavolikogu määras 24.11.2014 otsusega nr 65 Kõrtsi-Heinu
katastriüksuse sihtotstarbeks 100% tootmismaa (p 1), jättis algatamata detailplaneeringu
Kõrtsi-Heinu maaüksusel lihaveiste lauda, sõnnikuhoidla ja koresöödahoidla rajamiseks (p 2)
ning kohustas Lümanda Vallavalitsust väljastama projekteerimistingimused, viies selleks läbi
avatud menetluse vastavalt haldusmenetluse seaduse (HMS) §-dele 46–50 (p 3).
                                                                                    3-14-53277


Kõrtsi-Heinu maaüksus asub Lümanda valla üldplaneeringu kohaselt detailplaneeringu
kohustuseta alal, kus ehitamise aluseks on projekteerimistingimused. Sellisel alal toimub
maakasutuse sihtotstarbe muutmine maatulundusliku iseloomuga hoonete ja rajatiste
ehitamiseks vastavalt maakatastriseaduse (MaaKatS) § 18 lg-tele 7 ja 8 ning seda ei loeta
üldplaneeringu muutmiseks. Erandina tuleb detailplaneering koostada, kui soovitakse
katastriüksuse sihtotstarbe muutmist tootmismaaks. Põhjendatud kaalutlusotsuse alusel võib
vallavolikogu teha erandeid ja lubada ehitamist üldplaneeringuga määratud ehitustingimustele
vastavate projekteerimistingimuste alusel. Lümanda Vallavolikogu on sihtotstarbe muutmisel
ja detailplaneeringu algatamata jätmisel arvestanud, et Kõrtsi-Heinu katastriüksus on
ümbritsetud põllu- ja metsaalaga ning sellest 500 meetri raadiusse ei jää ühtegi elamut,
ärihoonet, sotsiaalhoonet ega muid tundlikke objekte. Maaüksus piirneb kahest küljest
täielikult ja ühest küljest osaliselt metsaga, mis piirab lauda tegevusega kaasnevate häiringute
(eelkõige lõhn) levimist ümbrusesse. Tegemist on kaasaegse sügavallapanu laudaga, mille
puhul ei ole loomapidamisega kaasneva sõnniku lõhn märkimisväärne. Samuti viibivad
loomad laudas maksimaalselt 5 kuud aastas. Lähimad elamud jäävad enam kui 500 meetri
kaugusele ning lauda tegevus nende elukeskkonda eeldatavasti ei mõjuta. Edela suunas 500-
850 meetri kaugusel asuvaid elamuid eraldab maaüksusest ligi 100 meetri laiune metsariba,
mis leevendab oluliselt võimalikke keskkonnahäiringuid (lõhn ja võimalik visuaalne häiring).
Rajatav laut ei riiva eeldatavasti naaberkinnistute huve ega takista nende kasutamise
jätkumist. Üldplaneeringuga ei ole piirkonda nähtud ette perspektiivseid elamualasid ega
muud arendustegevust. Lauda rajamisel ning majandamisel lähtutakse parimast võimalikust
tehnikast ja põllumajanduse heast tavast, et viia võimalikud keskkonnamõjud miinimumini.
Kuna tegelikkuses puutumust ja riivet naaberkinnisasjade omanikele ja laiemale avalikule
huvile tegevuse elluviimisel ei kaasne, siis puudub eeldatavalt põhjendatud avalik huvi
detailplaneeringu menetluse läbiviimiseks. Lihaveiste laudakompleksi rajamine kirjeldatud
tingimustel ei halvenda Leedri küla elukeskkonda ega kahjusta looduskaitselist, kultuurilist
või muud avalikku huvi. Vabariigi Valitsuse 28.05.2005 määruse nr 224 §-st 9 tulenevalt
puudub 200 veisega lauda rajamisel keskkonnamõju hindamise vajalikkuse eelhinnangu
andmise kohustus.

3.    Tuletorn Projekt OÜ esitas 29.12.2014 Tallinna Halduskohtule kaebuse Lümanda
Vallavolikogu 24.11.2014 otsuse nr 65 tühistamiseks. Kaebajale kuulub Lümanda vallas
Jõgela külas Adopõllu kinnistu (pindala 7,89 ha, registriosa nr 1185434, katastritunnus
44001:003:0178, sihtotstarve 100% maatulundusmaa), mis piirneb ligikaudu 40 meetri
ulatuses Kõrtsi-Heinu kinnistuga. Vaidlustatud otsus rikub Tuletorn Projekt OÜ kui Adopõllu
kinnistu omaniku õigusi, sest sellega võimaldatakse ilma detailplaneeringut algatamata rajada
Kõrtsi-Heinu kinnistule lihaveiste laut, sõnnikuhoidla ja koresöödahoidla, millega kaasneva
lõhna leviku tõttu ei oleks kaebajale kuuluvale kinnistule võimalik rajada elamut ja väheneks
kinnistu väärtus. Hoonestamata Kõrtsi-Heinu kinnistule lihaveiste lauda, sõnnikuhoidla ja
koresöödahoidla rajamiseks ning maaüksuse sihtotstarbe tootmismaaks muutmiseks on
Lümanda valla üldplaneeringust tulenevalt kohustuslik algatada detailplaneeringu koostamine
ning sihtotstarbe muutmine saab toimuda üksnes üldplaneeringut muutva detailplaneeringu
kaudu, mitte volikogu otsusega. Üldplaneeringus ettenähtud erandi kohaldamine ei ole
praegusel juhul võimalik, sest väljastatavad projekteerimistingimused ei järgiks
üldplaneeringuga määratud ehitustingimusi. Detailplaneeringu koostamise kohustuse tõttu
puudub Lümanda Vallavalitsusel ka õigus väljastada Kõrtsi-Heinu kinnistu hoonestamiseks
projekteerimistingimusi. Vaidlustatud otsuse andmisel on rikutud lisaks uurimispõhimõtet ja
jäetud kaebaja põhjendamatult haldusmenetluses ära kuulamata.



                                                                                           2(5)
                                                                                  3-14-53277

4.    Tallinna Halduskohus tagastas 19.01.2015 määrusega kaebuse HKMS § 121 lg 2 p 1
alusel läbivaatamatult, leides, et Tuletorn Projekt OÜ on pöördunud kohtu poole ennatlikult ja
kaebuses toodud asjaoludel puudub tal ilmselgelt kaebeõigus. Vaidlusaluse otsusega ei
lahendata maa-ala ehitusõiguse küsimust, st otsuse alusel ei teki kolmandal isikul lauda,
sõnnikuhoidla ja koresöödahoidla püstitamise õigust. Nimetatud objektide rajamise ja
kasutamise võimalikkus tuleneb projekteerimistingimuste, ehitusloa ja kasutusloa
väljastamisest. Otsuse p 3 kohaselt viiakse projekteerimistingimuste väljastamiseks läbi
avatud menetlus vastavalt HMS §-dele 46–50. Kaebajal on võimalik kaitsta oma õigusi
projekteerimistingimuste väljastamise menetluses, mille läbiviimisest on vastustaja teda ka
teavitanud. Praeguses menetlusstaadiumis ei ole võimalik kaebaja õiguste rikkumist eeldada.
Ainuüksi teisele isikule kuuluva katastriüksuse sihtotstarbe muutmine ei saa rikkuda kaebaja
omandiõigust, mille kaitseks on ta halduskohtusse pöördunud.

Planeerimisseaduse (PlanS; kuni 30.06.2015 kehtinud redaktsioonis) § 10 lg-st 1 tulenevalt ei
kaasne detailplaneeringu koostamise algatamise ettepaneku esitamisega vältimatult
detailplaneeringu algatamist, vaid kohalik omavalitsus võib põhjendatud juhul planeeringu
koostamise algatamisest ka keelduda. Kohalikul omavalitsusel on planeeringutegevuses
ulatuslik kaalutlusruum, mille kasutamisel tuleb arvestada nii avalikke huve kui ka taotleja
põhjendatud huve. Isikul puudub subjektiivne õigus nõuda planeeringu algatamist (vt
Riigikohtu 06.11.2002 otsus nr 3-3-1-62-02). Kuivõrd praegusel juhul jäeti rahuldamata
kolmanda isiku taotlus detailplaneeringu algatamiseks, ei saa see rikkuda kaebaja õigusi.
Väited otsuse vastuolust Lümanda valla üldplaneeringuga ja detailplaneeringu algatamise
vajalikkusest ning kahtlused otsuse eesmärgipärasuses ei põhjenda samuti kaebaja
subjektiivsete õiguste rikkumist.


MENETLUSOSALISTE SEISUKOHAD RINGKONNAKOHTUS

5.    Tuletorn Projekt OÜ palub määruskaebuses tühistada halduskohtu määrus ja saata
asi halduskohtule menetlemiseks. Halduskohus leidis ebaõigesti, et kaebajal puudub
kaebeõigus. Kuivõrd praegusel juhul ei saa kaebeõiguse puudumine olla selge ilma kahtluseta,
siis tulnuks halduskohtul kaebeõiguse aluseks olevaid asjaolusid täielikult ja igakülgselt
hinnata kohtuasja sisulise läbivaatamise käigus. Ruumilist planeerimist ja ehitustegevust
reguleerivad õigusaktid kaitsevad ehitamist kavandava isiku kõrval ka naaberkinnistute
omanike õigusi, sest ehitustegevuse tagajärjel olemasolev keskkond muutub. Vaidlustatud
otsusega määratakse naaberkinnistu edasine kasutusotstarve, mis mõjutab ka kaebaja
võimalusi kasutada oma kinnistut. Seetõttu tagastas kohus kaebuse ennatlikult ja kõiki
asjaolusid põhjalikult kaalumata.

Halduskohus leidis lisaks ebaõigesti, et vaidlustatud otsusega ei lahendata maa-ala
ehitusõiguse küsimust ja kaebaja saab oma õigusi kaitsta järgnevates menetlustes (sh
projekteerimistingimuste väljastamise käigus). Kõrtsi-Heinu kinnistu kasutusotstarbe
muutmine võimaldab sinna rajada tootmishoone, mida varasem kasutusotstarve ei oleks
võimaldanud. Järelikult on vaidlustatud otsusega määratud kindlaks ka ehitusõigus.
Vaidlustatud otsusega on sisuliselt muudetud kehtivat valla üldplaneeringut ning see on
aluseks järgnevatele otsustele (projekteerimistingimused, ehitusluba, kasutusluba).
Vaidlusaluse otsuse kehtivuse korral ei oleks kaebajal võimalik efektiivselt vaidlustada ka
projekteerimistingimusi ega saavutada oma eesmärki vältida naaberkinnistule laudakompleksi
ehitamist.



                                                                                         3(5)
                                                                                   3-14-53277

Halduskohus ei ole sisuliselt põhjendanud väidet, et ainuüksi teisele isikule kuuluva kinnistu
maakasutuse sihtotstarbe muutmine ei saa rikkuda kaebaja omandiõigust. Katastriüksuse
sihtotstarbe muutmine tähendab kohaliku omavalitsuse selget luba kasutada maaüksust
edaspidi määratud otstarbel ning muud ehituslikud tingimused sõltuvad otseselt katastriüksuse
sihtotstarbest. Tavapäraselt määratakse katastriüksuse sihtotstarve detailplaneeringu alusel ja
detailplaneeringus määratakse krundi kasutamise sihtotstarve üldplaneeringu alusel. Praegusel
juhul on aga toimitud vastupidiselt ning katastriüksuse sihtotstarbe muutmisega on sisuliselt
muudetud üldplaneeringut. Kuna vaidlustatud otsusega on kaebaja omandis oleva kinnistuga
vahetult piirnevale kinnistule määratud uus kasutamise otstarve, mis on siduvaks tingimuseks
hilisemate projekteerimistingimuste väljastamisel, puudutab vastav haldusakt ilmselgelt
kaebaja õigusi (sh piirab tema võimalust temale kuuluvat maad tulevikus kasutada).

6.    Lääne-Saare vald (Lümanda valla õigusjärglane alates 13.12.2014) vaidleb kirjalikus
vastuses määruskaebusele vastu ning palub selle jätta rahuldamata ja halduskohtu määruse
muutmata. Kuna vaidlustatud otsus ei anna maa-alale ehitusõigust, ei riku see kaebaja
omandiõigust ja halduskohus on kaebuse HKMS § 121 lg 2 p 1 alusel õigesti tagastanud.
Volikogu otsusega muudeti üksnes Kõrtsi-Heinu katastriüksuse sihtotstarvet ning otsustati
jätta lihaveiste lauda, sõnnikuhoidla ja koresöödahoidla rajamiseks detailplaneering
algatamata. Kuigi katastriüksuse sihtotstarve määrab kinnistu edasise kasutuse otstarbe, ei saa
maa sihtotstarbe muutmine siiski iseenesest kaebaja õigusi rikkuda, sest sihtotstarbe
muutmisega ei kaasne vahetut mõju naaberkinnistutele ega lahendata sellega maa-ala
ehitusõiguse küsimust. Maa-alale ehitusõiguse saamiseks peab maaomanik taotlema
projekteerimistingimuste väljastamist. Seejuures kohustab vaidlustatud otsuse p 3
vallavalitsust viima projekteerimistingimuste väljastamiseks läbi avatud menetluse ning
kaebajale on tagatud kõik võimalused osaleda maa-alale ehitusõiguse määramise protsessis, et
kaitsta oma omandiõigust. Detailplaneeringu algatamine või algatamata jätmine oli praegusel
juhul kohaliku omavalitsuse kaalutlusõigus. Detailplaneeringu algatamata jätmisega ei anta
kinnistule ehitusõigust ega piirata kuidagi kaebaja õigusi oma kinnistu kasutamisel. Seega ei
saanud detailplaneeringu algatamata jätmisega kaasneda Tuletorn Projekt OÜ omandiõiguse
rikkumist. Ebaõige on ka väide, et volikogu otsusega on sisuliselt muudetud üldplaneeringut,
sest ainult ühe kinnistu sihtotstarbe muutmisega ei ole muudetud üldplaneeringu
põhilahendust PlanS § 9 lg 7 tähenduses. Kuna üheselt on selge, et vaidlustatud otsus ei anna
õigust maa-alale ehitamiseks, olnuks kaebuse sisuline läbivaatamine tarbetu. Asjaolu, et
hilisemalt antavad haldusaktid peavad olema kooskõlas vaidlustatud otsusega, ei kahanda
kaebaja võimalusi kaitsta oma õigusi või saavutada oma eesmärke. Täiendavalt tuleb märkida,
et valla üldplaneeringu p 3.1 alap 6 kohaselt olemasolevaid ja endiseid põllu-, heina- ja
karjamaid väljaspool reserveeritud elamumaid ei hoonestata. Tuletorn Projekt OÜ-le kuuluv
kinnistu on hoonestamata maatulundusmaa, mille osas ei ole esitatud ühtegi taotlust elamu
ehitamiseks või tehtud muid toiminguid, mis viitaksid soovile asuda kinnistut kasutama
elamiseks. Võimaliku laudakompleksi rajamine ei piira maatulundusmaa kasutamist.


RINGKONNAKOHTU PÕHJENDUSED

7.     Ringkonnakohus leiab, et halduskohus on Tuletorn Projekt OÜ kaebuse HKMS § 121 lg
2 p 1 alusel õigesti tagastanud kaebeõiguse ilmselge puudumise tõttu. Ka ringkonnakohus on
seisukohal, et Lümanda Vallavolikogu 24.11.2014 otsusega nr 65 (tl 12-13; tl 16p-17p) ei ole
riivatud kaebaja omandiõigust, mida ta on soovinud esitatud kaebusega kaitsta. Halduskohus
leidis põhjendatult, et kaebaja subjektiivseid õigusi saab rikkuda üksnes haldusorgani
nõusolek naaberkinnistu kasutamiseks konkreetsel viisil (st sinna laudakompleksi rajamise ja
selle käitamise lubamine, kuid mitte pelgalt maakatastris määratud sihtotstarbe muutmine),

                                                                                          4(5)
                                                                                   3-14-53277

kuid vaidlustatud otsusega ei lahendata maa-ala ehitusõiguse küsimust, mistõttu on kaebus
ennatlik. Katastriüksuse sihtotstarve piiritleb küll kinnistu lubatud kasutusotstarbed (MaaKatS
§ 2 p 9), kuid Kõrtsi-Heinu katastriüksuse senise maatulundusmaa sihtotstarbe muutmine
tootmismaaks ei anna OÜ-le Lõukapõllu veel õigust püstitada nimetatud maaüksusele
kavandatavat laudakompleksi (samuti ei takistaks sihtotstarbe eelnev muutmata jätmine
iseenesest projekteerimistingimuste väljastamist – nt Tallinna Ringkonnakohtu 29.06.2007
otsus nr 3-06-1950, p 14). Lihaveiste lauda, sõnnikuhoidla ja koresöödahoidla rajamiseks ja
kasutusele võtmiseks tuleb eelnevalt väljastada projekteerimistingimused, ehitusload ja
kasutusload. Detailplaneeringu koostamise kohustuse rikkumise väitele on võimalik tugineda
ka projekteerimistingimuste vaidlustamisel.

8.    Maatulundusmaa sihtotstarve tähistab Vabariigi Valitsus 23.10.2008 määruse nr 155
„Katastriüksuse sihtotstarvete liigid ja nende määramise kord“ § 6 p 9 järgi
põllumajandussaaduste tootmiseks või metsakasvatuseks kasutatavat maad või vastava
potentsiaaliga maad. Tootmismaa sihtotstarve määratakse määruse nr 155 § 6 p 3 kohaselt
tootmiseesmärgil kasutatavale maale ning tootmis- ja tööstusehitiste alusele ja neid
teenindavale maale. Tootmismaa sihtotstarbega katastriüksust on lubatud kasutada paljudeks
tegevusteks, mille mõju naaberkinnistule on väga erineva iseloomu ja ulatusega. Seejuures
tuleneb MaaKatS § 18 lg-test 5, 7 ja 8, et detailplaneeringu koostamise kohustuse puudumise
korral määrab kohaliku omavalitsuse volikogu katastriüksuse sihtotstarbe esmajoones
olemasolevate või kavandatavate ehitiste kasutamise otstarbe alusel. Seega ei saa Kõrtsi-
Heinu katastriüksuse sihtotstarbe muutmine iseenesest rikkuda kaebaja subjektiivseid õigusi
(omandiõigust), sest sellega ei ole veel otsustatud naaberkinnistu tegelikku kasutamist. Kui
kavandatavate põllumajandusehitiste püstitamiseks vajalikke ehituslube siiski ei väljastata ja
tootmistegevus osutub võimatuks, tuleks katastriüksuse sihtotstarve viia hiljem kooskõlla maa
tegeliku kasutusotstarbega.

9.    Vaidlustatud otsuse p-ga 3 kohustati vallavalitsust viima projekteerimistingimuste
väljastamiseks läbi avatud menetlus HMS §-de 46–50 järgi. Haldusasja toimikust nähtuvalt on
Tuletorn Projekt OÜ-le kui naaberkinnistu omanikule edastatud teade 16.12.2014 toimunud
projekteerimistingimuste eelnõu avaliku väljapaneku kohta (tl 16), mille käigus oli kaebajal
võimalik tutvuda ka projekteerimistingimuste väljastamise aluseks olevate dokumentidega
(projekteerimistingimuste eelnõu ja laudakompleksi asendiplaan – vt http://www.lymanda.ee/
Detailplaneeringud1) ning esitada nende suhtes omapoolseid ettepanekuid ja vastuväiteid.
Seega on kaebajale olnud tagatud õigus osaleda Kõrtsi-Heinu maaüksusele ehitusõiguse
määramise menetluses ja kaitsta selle käigus enda subjektiivseid õigusi. Ehitisregistri andmete
kohaselt on Lääne-Saare Vallavalitsus juba 13.01.2015 väljastanud ehitusload lihaveiste lauda
(nr 1512219/00342), sõnnikuhoidla (nr 1512219/00346) ja silohoidla (nr 1512219/00348)
ehitamiseks Leedri külas asuvale Kõrtsi-Heinu maaüksusele. Kohtute infosüsteemist ei nähtu,
et Tuletorn Projekt OÜ oleks väljastatud projekteerimistingimusi või ehituslube vaidlustanud.

10. Eelneva põhjal jääb Tuletorn Projekt OÜ määruskaebus rahuldamata ja Tallinna
Halduskohtu 19.01.2015 määrus muutmata.


 (allkirjastatud digitaalselt)   (allkirjastatud digitaalselt)   (allkirjastatud digitaalselt)

      Maret Altnurme                  Villem Lapimaa                   Virgo Saarmets




                                                                                           5(5)

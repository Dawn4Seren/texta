                                            RIIGIKOHUS
                                   KRIMINAALKOLLEEGIUM


                                           KOHTUOTSUS
                                          Eesti Vabariigi nimel


 Kohtuasja number                       3-1-1-73-16
 Otsuse kuupäev                         19. oktoober 2016
 Kohtukoosseis                          Eesistuja Lea Kivi, liikmed Eerik Kergandberg ja Saale Laos
 Kohtuasi                               Väärteoasi Gert Pageli karistamises tolliseaduse § 74 lg 1
                                        järgi
 Vaidlustatud kohtulahend               Harju Maakohtu 9. märtsi 2016. a otsus väärteoasjas nr 4-15-
                                        11303
 Kaebuse esitaja ja kaebuse liik        Gert Pageli kaitsja vandeadvokaadi abi Kevin Siivelt,
                                        kassatsioon
 Teised kassatsioonimenetluse           Maksu- ja Tolliamet, esindaja juriidilise osakonna jurist
 pooled                                 Mari-Liis Reidi
 Asja läbivaatamise kuupäev ja          21. september 2016, kirjalik menetlus
 viis

RESOLUTSIOON
1. Tühistada Harju Maakohtu 9. märtsi 2016. a otsus Gert Pageli karistamises tolliseaduse
§ 74 lg 1 järgi ja saata väärteoasi Harju Maakohtule uueks arutamiseks.
2. Kassatsioon rahuldada osaliselt.
3. Mõista Eesti Vabariigilt Gert Pageli kasuks välja 684 (kuussada kaheksakümmend neli)
eurot valitud kaitsjale kassatsioonimenetluses makstud tasu katteks.


ASJAOLUD JA MENETLUSE KÄIK
1. Maksu- ja Tolliameti 11. detsembri 2015. a otsusega karistati Gert Pagelit tolliseaduse (edaspidi
TS) § 74 lg 1 alusel rahatrahviga 70 trahviühikut (s.o 280 eurot) selle eest, et ta toimetas väljaspool
Euroopa Liidu tolliterritooriumi asuvast riigist Eestisse keelatud kaupa. Kohtuvälise menetleja
tuvastatud asjaolude kohaselt tellis G. Pagel 16. augustil 2015 interneti teel Iisraeli Riigist viis karpi
huuletubakat ja, kasutades ära AS-i Eesti Post, toimetas tubaka 28. augustil 2015 posti teel Tallinnas
Pallasti 28 asuvasse AS-i Eesti Post tolliterminali. Tubakaseaduse (edaspidi TubS) § 3 lg-te 1 ja 4
kohaselt on huuletubakas suitsuvaba tubakatoode ning tulenevalt TubS § 24 lg-st 4 on suitsuvaba
tubakatoote toimetamine Eestisse posti teel keelatud.
2. Kohtuvälise menetleja väärteootsuse peale esitas kaebuse G. Pageli kaitsja vandeadvokaadi abi
Kevin Siivelt, kes taotles otsuse tühistamist ja väärteomenetluse lõpetamist väärteomenetluse
seadustiku (VTMS) § 29 lg 1 p 1 alusel. Kokkuvõtlikult märkis kaitsja järgmist.
2.1. G. Pagelile etteheidetav tegu jäi katsestaadiumisse. TS § 74 lg 1 näeb karistatava teona ette
keelatud kauba liiduvälisest riigist Eestisse toimetamise või tollikäitlusviisile deklareerimise. Kuna
praegusel juhul avastati huuletubakas tollikontrolli käigus ja seda ei lastud vabasse ringlusesse, pole
keelatud kaup Eesti tollipiiri ületanud. Järelikult pole keelatud kaup Eestisse jõudnud ega TS § 74 lg-
s 1 sätestatud väärtegu lõpule viidud. Ka Riigikohtu kriminaalkolleegiumi 9. mai 2013. a otsusest
asjas nr 3-1-1-45-13 nähtub, et kui keelatud kaup avastatakse tollikontrolli käigus, on tegemist
katsega. TS § 74 lg 1 katse ei ole karistatav.
2.2. Huuletubaka tellimine G. Pageli poolt ei ole tõendatud. Huuletubakas telliti küll menetlusaluse
isiku nimele ja selle eest tasuti tema krediitkaardiga, kuid menetlusaluse isiku ütluste kohaselt tema
huuletubakat ei tellinud. Kuna täpsustavate ütluste andmine võib süüstada menetlusaluse isiku
lähedasi, ei pea G. Pagel nimetama isikut, kes tema krediitkaardi andmeid võis kasutada.
2.3. Väärteoprotokollist ja kohtuvälise menetleja otsusest ei nähtu, kuidas G. Pagel AS-i Eesti Post
valitses ja mil viisil saab huuletubaka Eestisse toimetamist G. Pagelile omistada. Samuti pole
tõendatud, et postipaki toimetas Eestisse AS Eesti Post.
2.4. Väärteoprotokollist ei selgu üheselt menetlusalusele isikule etteheidetava teo toimepanemise aeg
ja koht. Ühelt poolt heidetakse G. Pagelile ette keelatud kauba üle riigipiiri toimetamist, kuid teisalt
märgitakse teo toimepanemise kohaks AS-i Eesti Post tolliterminal. Samuti märgiti teo
toimepanemise ajaks 28. august 2015 kell 9.10, kuigi sel ajal deklareeris AS Eesti Post huuletubakat
sisaldava postipaki tollikäitlusviisile.
2.5. AS Eesti Post deklareeris huuletubakat sisaldava postipaki ajutise ladustamise tolliprotseduurile
ja märkis ennast deklarandiks. Deklareerides keelatud kauba tollikäitlusviisile, täitis AS Eesti Post
TS § 74 lg 1 teise koosseisualternatiivi.
3. Harju Maakohtu 9. märtsi 2016. a otsusega jäeti kohtuvälise menetleja karistusotsus muutmata ja
selle peale esitatud kaebus rahuldamata. Maakohtu põhiseisukohad olid järgmised.
3.1. Menetlusaluse isiku süü on tõendatud kohtuvälises menetluses kogutud tõenditega.
Rahvusvahelise postisaadetise läbivaatuse akti kohaselt avastati 28. augustil 2015 AS-i Eesti Post
tolliterminalis postisaadetisest nr LM000300775EE viis karpi huuletubakat. Saadetis pärines Iisraeli
Riigist ja oli adresseeritud G. Pageli nimele. Saaja aadressiks oli märgitud Xxxxxxx XX-X, Tallinn.
Nähtuvalt AS-i SEB Pank vastuskirjast, vastuskirja vaatluse protokollist ja G. Pageli arvelduskonto
väljavõttest tasuti huuletubaka eest G. Pageli arvelduskontolt. Samuti on arvelduskonto väljavõtte ja
rahvastikuregistri väljavõtte järgi G. Pageli elukohaks Xxxxxxx XX-X, Tallinn. Eelnevast tulenevalt
tellis G. Pagel Iisraelist Eestisse huuletubakat ja tasus selle eest oma arvelduskontolt. Kuna
huuletubakas toimetati posti teel AS-i Eesti Post tolliterminali, on TS § 74 lg 1 koosseis täidetud.
3.2. Menetlusaluse isiku ütlused, et keegi teine võis huuletubaka eest tasumiseks tema krediitkaardi
andmeid kasutada, ei tekita tema süüdiolekus kahtlusi. Kohtupraktikas valitseva seisukoha järgi peab
menetlusalune isik end aktiivselt kaitsma asudes esitama oma väidete õigsuse kinnitamiseks tõendid
või looma süüdistusfunktsiooni kandjale vähemalt reaalse võimaluse nende väidete kontrollimiseks.
Praegusel juhul pole G. Pagel esitanud enda väidete kinnitamiseks ühtki tõendit ega nimetanud isikut,
kes võis tema krediitkaardi andmeid kasutada.
KASSATSIOONIMENETLUSE POOLTE SEISUKOHAD
4. Harju Maakohtu 9. märtsi 2016. a otsuse peale esitas kassatsiooni G. Pageli kaitsja K. Siivelt, kes
taotleb maakohtu otsuse tühistamist ja väärteomenetluse lõpetamist VTMS § 29 lg 1 p 1 alusel.
Samuti palub kaitsja hüvitada menetlusalusele isikule valitud kaitsjale makstud tasu. Valdavalt
korratakse kassatsioonis maakohtule esitatud kaebuse väiteid, lisades varasematele argumentidele
kokkuvõtlikult järgmist.
4.1. Maakohus jättis analüüsimata väärteomenetluses kogutud tõendid ja vastamata kohtuvälise
menetleja karistusotsuse peale esitatud kaebuse argumentidele. Maakohtu otsuses on üksnes tõendeid
loetletud ja seejärel tõdetud, et need tõendavad menetlusaluse isiku süüd. Selliselt toimides eiras
maakohus VTMS § 123 lg-s 2 sätestatud väärteoasja täies ulatuses arutamise kohustust ja rikkus
sellega oluliselt väärteomenetlusõigust.
4.2. Muu hulgas jättis maakohus tähelepanuta, et väärteoprotokollis heidetakse G. Pagelile ette
TS § 74 lg 1 vahendlikku täideviimist, ja on tuvastamata, kes huuletubakat sisaldava postipaki üle
piiri toimetas. Tõenäoliselt polnud see AS Eesti Post, vaid mõni muu rahvusvaheliste postisaadetiste
edastamisega tegelev ettevõte. Samuti pole väärteoprotokollis ega maakohtu otsuses ära näidatud, mil
viisil (kas ülekaaluka teadmisega, ülekaaluka tahte või võimuaparaadiga) G. Pagel huuletubaka
vahetut Eestisse toimetajat valitses. Nende puuduste tõttu tuleb väärteomenetlus lõpetada.
4.3. Maakohus märkis ekslikult, et G. Pagel oleks pidanud nimetama isiku, kes võis huuletubaka
tellida ja tema krediitkaardi andmeid kasutada. Menetlusalusel isikul on õigus keelduda ütluste
andmisest, kui see võib süüstada tema lähedasi, ja selle õiguse kasutamist ei tohi tõlgendada
menetlusaluse isiku kahjuks.
5. Kassatsioonile esitas Maksu- ja Tolliameti esindajana vastuse juriidilise osakonna jurist Mari-Liis
Reidi, kes märgib kokkuvõtlikult järgmist.
5.1. Kaitsja etteheited VTMS §          123 lg 2 rikkumise osas on põhjendatud. Maakohus jättis
analüüsimata vääteomenetluses kogutud tõendid ja vastamata kohtuvälise menetleja otsuse peale
esitatud kaebuses tõstatatud küsimustele TS § 74 lg-s 1 sätestatud väärteo lõpuleviimise, vahendliku
täideviimise ning G. Pagelile etteheidetava teo toimepanemise aja ja koha kohta.
5.2. Vaatamata eeltoodule on G. Pageli karistamine seaduslik. TS § 74 lg 1 sätestab karistatava teona
muu hulgas keelatud kauba liiduvälisest riigist Eestisse toimetamise ja see koosseisualternatiiv on
täidetud hetkel, mil kaup toimetatakse üle riigipiiri. Kuna praegusel juhul saabus huuletubakas AS-i
Eesti Post tolliterminali, oli kaup Eesti Vabariigi territooriumil ja järelikult Eestisse toimetatud.
5.3. G. Pagel kasutas väärteo toimepanemise vahendina AS-i Eesti Post. Nimelt ladustas AS Eesti
Post tolliterminalis ajutiselt keelatud kaupa ja keelatud kaup avastati AS-i Eesti Post valdusest.
Väärteomenetluses on tõendatud, et menetlusalune isik tellis Iisraelist suitsuvabade tubakatoodetega
kauplevalt juriidiliselt isikult huuletubakat ja tasus selle eest oma krediitkaardikontolt. Seejärel pidi
G. Pagel valima, mil viisil tellitud kaup Eestisse toimetatakse, ja andis selliselt AS-ile Eesti Post
õiguse ennast Eestis esindada. G. Pagel valitses AS-i Eesti Post Iisraelis asuvale juriidilisele isikule
esitatud tellimuse kaudu. AS-i Eesti Post tegevus oli otseselt seotud sellega, et menetlusalune isik
tellis endale välisriigist huuletubakat ja et tubakas saabus postiasutusse.
5.4. Väärteo toimepanemise koht on märgitud viisil, mis võimaldab menetlusalusel isikul aru saada,
millist tegu talle ette heidetakse. Märkides teo toimepanemise kohaks AS-i Eesti Post tolliterminali
asukoha, lähtus kohtuväline menetleja sellest, AS-i Eesti Post tolliterminalis avastati keelatud kaup.
5.5. Maakohus leidis õigesti, et G. Pagel oleks pidanud end aktiivselt kaitsma asudes esitama
tõendeid oma väidete õigsuse kinnitamiseks või looma menetlejale võimaluse oma väiteid
kontrollida. Kohtupraktikas on asutud seisukohale, et põhjendatud kahtluse tekkeks (sh ka
KrMS §      7 lg 3 tähenduses) peab esinema tõsiselt võetav tõenduslik alus. Põhjendatud või
kõrvaldamata kahtluse nõue ei tähenda, et kohtul tuleks isiku süüküsimuse käsitlemise aluseks võtta
süüdistatava jaoks soodsaim versioon olukorras, kus puuduvad igasugused kaitseversiooni kinnitavad
toetuspunktid. Tõenduslikult tähendab see, et esitatud kaitsetees peab olemuslikult haakuma
kriminaalasjas kinnitust leidnud ülejäänud tõendikogumiga. Kui see nii ei ole, on ainetu ka rääkida
isiku süüküsimust puudutavast põhjendatud kahtlusest (vt Riigikohtu kriminaalkolleegiumi
13. oktoobri 2015. a otsus kriminaalasjas nr 3-1-1-77-15, p 19). Kuna praegusel juhul ei kinnita ükski
tõend G. Pageli versiooni, et keegi teine kasutas huuletubaka ostmiseks tema krediitkaardi andmeid,
pole alust rääkida kahtlustest, mida tuleks menetlusaluse isiku kasuks tõlgendada.


KOLLEEGIUMI SEISUKOHT
6. Kolleegiumi hinnangul on kaitsja etteheited VTMS § 123 lg 2 rikkumise osas põhjendatud.
Riigikohtu kriminaalkolleegium on selgitanud, et VTMS §             123 lg 2 kohaselt peab maakohus
lahendama väärteoasja täies ulatuses, sõltumata esitatud kaebuse piiridest, kontrollides kohtuvälise
menetleja otsuse tegemise aluseks olnud faktilisi ja õiguslikke asjaolusid. Eelöeldu tähendab muu
hulgas maakohtu kohustust vastata VTMS § -s 133 loetletud küsimustele ja kajastada VTMS § 110
alusel kohtuotsuse põhiosas nii tõendite analüüsi kui ka seda, millised asjaolud on loetud tõendatuks
ning millistele tõenditele on otsuse tegemisel tuginetud. Kohtu siseveendumuse kujunemine peab
olema otsuse lugemisel jälgitav ja selles sisalduvad järeldused peavad olema seostatud kohtulikul
arutamisel tuvastatud asjaoludega. Samuti tuleb kohtul VTMS § 133 p 4 järgi muu hulgas välja
selgitada, kas tegu on väärtegu ja kas see on õigesti kvalifitseeritud. Seega peab otsuses sisalduma
menetlusalusele isikule etteheidetava teo koosseisupärasuse ja vajadusel ka õigusvastasuse ning
süülisuse analüüs (vt nt Riigikohtu kriminaalkolleegiumi 13. aprilli 2016. a otsus väärteoasjas nr 3-1-
1-31-16, p 8). See, et maakohus peab tulenevalt VTMS § 123 lg-st 2 arutama väärteoasja täies
ulatuses, sõltumata esitatud kaebuse piiridest, ei tähenda aga, et kohtuvälise menetleja otsuse peale
esitatud kaebuse väited võib jätta tähelepanuta. VTMS § 123 lg 2 kohaselt peab maakohus lisaks
kaebuse etteheidetele kontrollima ka teisi kohtuvälise menetleja otsuse tegemise aluseks olnud
faktilisi ja õiguslikke asjaolusid.
7. Praeguses asjas tehtud maakohtu otsus eelkirjeldatud nõuetele ei vasta. Maakohus pole käsitlenud
kohtuvälise menetleja otsuse peale esitatud kaebuses tõstatatud küsimusi TS § 74 lg-s 1 sätestatud
väärteo lõpuleviimise, vahendliku täideviimise ega väärteoprotokolli teokirjelduse puuduste kohta.
Samuti pole maakohtu otsuses põhjendatud järeldust, et G. Pageli tegevus täidab ka TS § 74 lg-s 1
ettenähtud väärteo subjektiivse koosseisu. Need vead on käsitatavad väärteomenetlusõiguse olulise
rikkumisena VTMS § 150 lg 2 mõttes (vt ka Riigikohtu kriminaalkolleegiumi 2. detsembri 2014. a
otsus väärteoasjas nr 3-1-1-77-14, p-d 6 ja 7) ning maakohtu otsus tuleb tühistada. Kuna kohtuvälise
menetleja otsuse seaduslikkuse kontrollimise kohustus lasub maakohtul, tuleb väärteoasi
eelkirjeldatud vigade kõrvaldamiseks maakohtule tagastada.
8. Täiendavalt selgitab kolleegium kohtupraktika ühtlustamiseks järgmist. TS § 74 lg 1 sätestab
karistatava teona muu hulgas keelatud kauba liiduvälisest riigist Eestisse toimetamise. Otsustamaks,
kas selle koosseisualternatiivi täitmiseks peab kaup olema liikunud üle tollipiiri või piisab väärteo
lõpuleviimiseks kauba toimetamisest üle riigipiiri, tuleb silmas pidada, et keelatud kauba riiki
toimetamise piirangute eesmärk (kaitstav õigushüve) pole riigi maksulaekumiste kaitse, vaid Eesti
Vabariigis keelatud kauba käitlemise välistamine. Kuna selle eesmärgi seisukohalt on oluline
välistada (juba) keelatud kauba jõudmine Eesti Vabariigi territooriumile, tuleb Eestisse toimetamisena
TS § 74 lg 1 mõttes mõista kauba toimetamist üle riigipiiri.
9. Nähtuvalt KarS § 21 lg-st 1 on vahendlik täideviija isik, kes paneb süüteokoosseisus kirjeldatud
teo toime teist isikut vahendina ära kasutades. Vahendlik täideviimine juriidilise konstruktsioonina
võimaldab omistada ühe isiku poolt (ärakasutatav) toimepandud süüteokoosseisupärased teod teisele
isikule (ärakasutaja). TubS § 24 lg 4 kohaselt on suitsuvaba tubakatoote toimetamine Eestisse posti
teel keelatud ja seda keeldu saab rikkuda vaid postiteenust kasutades. Eelnevast nähtuvalt rikub isik,
kelle teo tõttu saabub suitsuvaba tubakatoode posti teel Eestisse, vahetult TubS § 24 lg-s 4 sätestatud
keeldu ja paneb seega toime TS § 74 lg 1 objektiivsetele tunnustele vastava teo. Järelikult pole
kõnealusel juhul alust rääkida vahendlikust täideviimisest ega postiteenuse osutaja vahendina
kasutamisest.
10. Nõustudes maakohtuga, selgitab kolleegium viimaks, et VTMS § 2 ja KrMS § 34 lg 1 p 1
kohaselt on menetlusalusel isikul õigus keelduda ütluste andmisest, sõltumata sellest, kas tema
ütlused võivad väärteo toimepanemises süüstada tema lähedasi. Samuti ei pea menetlusalune isik
tõendama oma süü puudumist. Kuid juhul, kui menetlusalune isik otsustab end kaitsta aktiivselt, peab
ta kas ise esitama tõendid oma väidete õigsuse kinnitamiseks või looma süüdistusfunktsiooni
kandjale vähemalt reaalse võimaluse nende väidete kontrollimiseks. Kui end aktiivselt kaitsev
menetlusalune isik jätab esitamata oma väidete õigsust kinnitavad tõendid ega loo reaalset võimalust
nende väidete kontrollimiseks, pole alust rääkida süüdistusversiooni suhtes tekkinud kahtlustest, mida
tuleks tõlgendada menetlusaluse isiku kasuks (vt nt Riigikohtu kriminaalkolleegiumi 18. detsembri
2007. a otsus kriminaalasjas nr 3-1-1-85-07, p 9.1, 24. oktoobri 2005. a otsus kriminaalasjas nr 3-1-1-
104-05, p 6.3 ja 14. detsembri 1999. a otsus kriminaalasjas nr 3-1-1-112-99, p 2).
11. Lähtudes eeltoodust ja juhindudes VTMS § 174 p-st 7, § 175 p-st 2 ja § 150 lg-st 2, tühistab
Riigikohtu kriminaalkolleegium Harju Maakohtu 9. märtsi 2016. a otsuse ja saadab väärteoasja Harju
Maakohtule uueks arutamiseks. Väärteoasja uuel arutamisel peab maakohus vastama ka kohtuvälise
menetleja otsuse peale esitatud kaebuse väidetele. Kaitsja kassatsioon rahuldatakse osaliselt.
12. G. Pageli kaitsja K. Siivelt esitas Riigikohtule taotluse hüvitada G. Pagelile seoses väärteoasja
menetlusega valitud kaitsjale makstud tasu kogusummas 2379 eurot ja 35 senti (sh käibemaks
396 eurot ja 56 senti). Taotlus hõlmab nii kohtuvälises menetluses, maakohtus kui ka Riigikohtu
menetluses kaitsjale makstud tasu ning sellele lisatud dokumentide kohaselt on kaitsja tasu
kassatsioonimenetluses 684 eurot (sh käibemaks 114 eurot). Kaitsja kulutas maakohtu otsuse ja
kohtupraktika analüüsimiseks 30 minutit, kassatsiooni koostamiseks 3 tundi ja 45 minutit ning
menetlusaluse isikuga konsulteerimiseks, kassatsiooni ülevaatamiseks ja Riigikohtule saatmiseks
30 minutit. Kokku osutas kaitsja G. Pagelile kassatsioonimenetluses õigusabi 4 tunni ja 45 minuti
vältel. VTMS §       38 lg 1 kohaselt kohaldatakse väärteomenetluses menetluskulude arvestamisel
kriminaalmenetluse sätteid. KrMS §         173 lg 1 p 1 ja § 175 lg 1 p 1 kohaselt kuulub
kriminaalmenetluse kulude hulka ka valitud kaitsjale makstud mõistliku suurusega tasu. Kolleegiumi
hinnangul on kaitsja tehtud toimingud G. Pageli kaitsmiseks kassatsioonimenetluses vajalikud ja
nendeks kulunud aeg põhjendatud. Samuti on kaitsja tunnitasu 144 eurot (sh käibemaks) mõistliku
suurusega. Kuna Riigikohus tühistab maakohtu otsuse ja saadab väärteoasja maakohtule uueks
arutamiseks, tuleb nimetatud menetluskulu VTMS § 38 lg 1 ja KrMS § 186 lg 1 alusel G. Pagelile
hüvitada. Kohtuvälises menetluses ja maakohtus tekkinud kulude hüvitamist peab kaitsja taotlema
maakohtult väärteoasja uue arutamise käigus.


(allkirjastatud digitaalselt)

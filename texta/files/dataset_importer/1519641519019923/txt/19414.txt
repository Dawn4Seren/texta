                          KOHTUOTSUS
                               EESTI VABARIIGI NIMEL
                                 TAGASELJAOTSUS
Kohus                                Tartu Maakohus
Kohtunik                             Marian Priks
Otsuse avalikult
teatavakstegemise aeg ja koht        4. aprill 2016, Tartu kohtumaja kantselei
Tsiviilasja number                   2-15-118752
Tsiviilasi                           Nord Collect OÜ hagi Sander Ungru vastu võla
                                     väljamõistmiseks
Tsiviilasja hind                     692 eurot
Menetlusosalised ja nende            hageja: Nord Collect OÜ (rk 11897588; asukoht
esindajad                            Tartu mnt 24-20, Tallinn), lepinguline esindaja:
                                     Kristjan Vahar (e-post kristjan@tallinnlaw.ee)
                                     kostja: Sander Ungur (ik XXXX; elukoht teadmata;
                                     e-post XXXX)
Menetluse liik                       kirjalik menetlus

RESOLUTSIOON
1. Hagi rahuldada tagaseljaotsusega osaliselt.
2. Välja mõista Sander Ungrult (Ungur) põhivõlg 300 eurot, intress 72 eurot ja viivis
   300 eurot, kokku 672 eurot Nord Collect OÜ kasuks.
3. Jätta hagi rahuldamata võla sissenõudmise kulu 20 eurot osas.
4. Tunnistada otsus tagatiseta viivitamata täidetavaks.
5. Toimetada otsus kätte pooltele.
Menetluskulude jaotus ja kindlaksmääramine
6. Jaotada menetluskulud järgmiselt: jätta Nord Collect OÜ menetluskuludest 97%
   Sander Ungru kanda ja 3% Nord Collect OÜ kanda; jätta Sander Ungru menetluskulud
   tema enda kanda.
7. Välja mõista Sander Ungrult riigilõivust 121,25 eurot ning õigusabikulust
   116,40 eurot, kokku menetluskulu 237,65 eurot Nord Collect OÜ kasuks.
8. Sander Ungrul tasuda hüvitamisele kuuluvatelt menetluskuludelt käesoleva lahendi
   jõustumisest alates kuni täitmiseni viivist VÕS § 113 lg 1 II lauses ettenähtud ulatuses.
Kaja esitamine
9. Kostja võib esitada Tartu Maakohtule tagaseljaotsuse peale kaja, kui tema tegevusetus,
   mis oli tagaseljaotsuse tegemise aluseks, oli tingitud mõjuvast põhjusest. Kaja võib
   esitada sõltumata mõjuva põhjuse olemasolust, kui hagi oli kostjale või tema
   esindajale kätte toimetatud muul viisil kui isiklikult allkirja vastu üleandmisega või
   elektrooniliselt või tagaseljaotsust ei võinud seaduse kohaselt teha. Kaja võib esitada
   tagaseljaotsuse kättetoimetamisest alates 30 päeva jooksul. Kui tagaseljaotsus
   toimetatakse kätte avalikult, võib kaja esitada 30 päeva jooksul alates päevast, kui
   kostja sai tagaseljaotsusest või selle täitmiseks algatatud täitemenetlusest teada. Kajalt
   tasutakse kautsjon, mis vastab riigilõivule poolelt hagihinnalt, kuid mitte vähem kui
   100 eurot ja mitte rohkem kui 1500 eurot. Kajale tuleb lisada kõik asja
   ettevalmistamise lõpuleviimiseks vajalik koos dokumentide ja nende lisade
   ärakirjadega vastavalt menetlusosaliste arvule.
Apellatsioonkaebuse esitamine
10. Hageja võib esitada otsuse peale apellatsioonkaebuse Tartu Ringkonnakohtule
    30 päeva jooksul alates otsuse kättetoimetamisest, kuid mitte hiljem kui viie kuu
    möödumisel otsuse avalikult teatavakstegemisest. Kaebus võidakse lahendada
    kirjalikus menetluses, kui kaebuses ei taotleta selle lahendamist istungil.
Selgitus menetlusabi taotlejale
11. Seaduses sätestatud tähtaja järgimiseks peab menetlusabi taotleja tegema tähtaja kestel
    ka menetlustoimingu, mille tegemiseks ta menetlusabi taotleb, eelkõige esitama
    kaebuse. Kaebuse põhjendamiseks või riigilõivu tasumiseks või kaebuses esineva
    sellise puuduse kõrvaldamiseks, mis on seotud menetlusabi taotlemisega, annab kohus
    mõistliku tähtaja pärast menetlusabi andmise taotluse lahendamist, kui nimetatud
    taotlus ei olnud esitatud põhjendamatult või tähtaja pikendamise eesmärgil.

KIRJELDAV JA PÕHJENDAV OSA
1. Tartu Maakohtu menetluses on Nord Collect OÜ (hageja) hagi Sander Ungru (kostja)
vastu 692 euro väljamõistmiseks (laenu põhiosa 300 eurot, intress 72 eurot, viivis
300 eurot, võla sissenõudmise kulu 20 eurot). Hagiavalduse kohaselt sõlmisid Ziip OÜ ja
kostja laenulepingu, kostja 30.09.2013 laenutaotluse alusel andis Ziip OÜ kostjale
03.10.2013 laenu 300 eurot. Laenuperiood oli 90 päeva ja intressimäär 96% aastas. Kostja
kohustus laenusumma 300 eurot ja intressi 72 eurot tasuma hiljemalt 01.01.2014. Kostja ei
ole lepingust tulenevaid kohustusi nõuetekohaselt täitnud. Ziip OÜ loovutas nõude kostja
vastu hagejale. Hageja on laenulepingu p 10 alusel arvestanud viivist 0,5% tagastamata
põhiosalt päevas perioodil 02.01.2014 kuni 12.01.2016 kokku 1107 eurot, kuid vähendab
viivisesumma 300 euroni. Laenulepingu p-de 9.2.1 kuni 9.2.4 kohaselt on hageja
arvestanud laenu tagasinõudmisele suunatud menetluskulude hüvitist 45 eurot, kuid
vähendab selle 20 euroni (tlk 28-33, 85-86).
2. Hagi koos lisadega ning menetlusse võtmise määrus ja kirjaliku vastuse nõue on
toimetatud kostjale kätte avalikult, avaldamisega 10.02.2016 Ametlikes Teadaannetes
(tlk 88). Tsiviilkohtumenetluse seadustiku (TsMS) § 317 lg 5 alusel loeb kohus
menetlusdokumendid kätte toimetatuks 26.02.2016. Kostjale anti hagile kirjaliku vastuse
esitamiseks aega 20 päeva hagi kättetoimetamisest. Kostja ei ole hagile tähtaegselt
vastanud. Hageja on taotlenud tagaseljaotsuse tegemist.
TsMS § 407 lg 1 näeb ette, et kohus võib hageja nõusolekul hagi tagaseljaotsusega
rahuldada hagiavalduses märgitud ja asjaoludega õiguslikult põhjendatud ulatuses, kui
kostja, kellele kohus on määranud vastamise tähtaja, ei ole tähtaegselt vastanud, isegi kui
hagi toimetati kostjale kätte välisriigis või kui see toimetati kätte avalikult. Sel juhul
loetakse hageja esitatud faktilised väited kostja poolt omaksvõetuks. TsMS § 407 lg 6


                                                                                          2/4
sätestab, et kui hageja on nõus tagaseljaotsuse tegemisega, kuid hagi ei ole hagiavalduses
märgitud ulatuses ja asjaoludega õiguslikult põhjendatud, teeb kohus otsuse, millega jätab
hagi rahuldamata.
Kohus leiab, et hagi on õiguslikult põhjendatud osaliselt, mistõttu tuleb hagi
tagaseljaotsusega rahuldada osaliselt. TsMS § 444 lg 3 alusel põhjendab kohus
tagaseljaotsuses vaid hagi osalist rahuldamata jätmist ja menetluskulusid.
3. Kostjalt tuleb mõista hageja kasuks välja põhivõlg 300 eurot, intress 72 eurot ja viivis
300 eurot.
Viivisenõude kohta peab kohus vajalikuks märkida järgmist. Võlaõigusseaduse
(VÕS) § 415 lg 1 I lause alusel ei või tarbijalt võlgnetavate maksete tasumisega
viivitamisel nõuda VÕS § 113 lg-s 1 sätestatud viivise määrast kõrgemat viivist.
Riigikohus on 14.01.2009 otsuse tsiviilasjas nr 3-2-1-120-08 p-s 12 leidnud, et VÕS § 415
lg 1 I lause viitab ka VÕS § 113 lg 1 III lausele. Kui pooled on kehtivas
tarbijakrediidilepingus kokku leppinud seadusjärgsest viivisemäärast kõrgemas
intressimääras, siis peab võlgnik arvestama ka sellega, et maksetega viivitamisel
järgnevad VÕS § 415 lg 1 ja VÕS § 113 lg 1 III lauses sätestatud sanktsioonid, st
kohustus maksta viivist lepinguga ettenähtud intressimäära järgi. Hagiavalduse järgi on
hageja arvestanud viivist laenulepingu p 10 alusel 0,5% põhivõlalt päevas, s.o 182,5%
aastas. Hagiavaldusest nähtuvalt on intressimäär 96% aastas. Kuna lepingu p-s 10
sätestatud viivisemäär on lepingujärgsest intressimäärast suurem, on lepingu p 10 VÕS §
415 lg 1 ja § 421 alusel tühine. Hageja on õigustatud nõudma viivist määras 96% aastas.
Arvestades, et hageja nõuab viivist 300 eurot ning ka viivisemäära 96% aastas korral ei
oleks viivis 300 eurost väiksem (300 * 96/365/100 * 738 = 582,31), tuleb hageja
viivisenõue täies ulatuses rahuldada.
4. Kohus on seisukohal, et hageja nõue ei ole õiguslikult põhjendatud võla
sissenõudmise kulu 20 eurot osas ning selles osas tuleb hagi jätta rahuldamata.
TsMS § 436 lg 7 kohaselt ei ole kohus otsust tehes seotud poolte esitatud õiguslike
väidetega. Riigikohus on leidnud, et kohus peab omal algatusel arvestama tehingu
tühisuse alustega (vt Riigikohtu 30.10.2013 otsus tsiviilasjas nr 3-2-1-106-13, p 24).
Hageja märkis hagiavalduses, et laenulepingu p-de 9.2.1, 9.2.2, 9.2.3 ja 9.2.4 kohaselt
laenutagasimaksetähtaja ületamise eest enam kui 8 päeva on hagejal õigus laenu
tagasinõudmisele suunatud menetluskulutuste hüvitamisele kostja poolt alljärgnevas
ulatuses: laenu tagasimaksetähtaja ületamisel 8 või enam kalendripäeva, kuid vähem kui
22 kalendripäeva – menetluskulud summas 10 eurot; laenu tagasimaksetähtaja ületamisel
22 või enam kalendripäeva, kuid vähem kui 36 kalendripäeva – menetluskulud summas
25 eurot; laenu tagasimaksetähtaja ületamisel 36 või enam kalendripäeva, kuid vähem kui
66 kalendripäeva – menetluskulud summas 45 eurot ja 45 eurot iga 30 täiendava
kalendripäeva kohta (tlk 30).
VÕS § 415 lg 1 alusel ei või tarbijalt võlgnetavate maksete tasumisega viivitamisel nõuda
VÕS § 113 lg-s 1 sätestatud viivise määrast kõrgemat viivist. See ei välista ega piira
krediidiandja õigust nõuda tarbijalt viivist ületava kahju hüvitamist. Kokkulepe, millega
võimaldatakse tarbijalt nõuda maksetega viivitamisel eelkõige käsiraha või leppetrahvi, on
tühine. Riigikohus on 14.01.2009 otsuse kohtuasjas nr 3-2-1-120-08 p-is 15 märkinud, et
VÕS § 415 lg 1 reguleerib ammendavalt tarbijakrediidilepingu täitmisega viivitamise
tagajärgi. Nimetatud lõige ei näe ette võimalust nõuda tarbijakrediidilepingu korral
täitmisega viivitamisel leppetrahvi. VÕS § 415 lg 1 näeb ette võimaluse nõuda viivist ja
kahju hüvitamist.


                                                                                        3/4
Hagiavaldusest nähtuvalt kujutab hageja nõutav võla sissenõudmise kulu endast
sanktsiooni lepingu täitmisega viivitamise korral. See ei sõltu tehtud kulutustest ja viivist
ületava kahju suurusest, vaid päevade arvust, mille võrra on kostja laenu
tagasimaksetähtaega ületanud. Samas ei ole tegemist ka viivisega, hageja nõuab viivist
eraldi lisaks sissenõudekulule. Kohus leiab, et laenulepingu p-de 9.2.1-9.2.4 järgne võla
sissenõudmise kulu on sisuliselt lepptrahv, mille nõudmine ei ole tarbijakrediidilepingu
korral lubatud. Eeltoodut arvestades on laenulepingu p-d 9.2.1-9.2.4 VÕS § 415 lg 1 ja §
421 alusel tühised ning hageja võla sissenõudmise kulu nõue õiguslikult põhjendamata.
Kostjalt tuleb hageja kasuks jätta välja mõistmata võla sissenõudmise kulu 20 eurot.
5. TsMS § 163 lg 1 alusel ja hagi rahuldamise ulatust arvestades tuleb jätta hageja
menetluskuludest 97% kostja kanda ja 3% hageja kanda ning kostja menetluskulud tema
enda kanda.
6. TsMS § 174 lg-te 1, 2, § 177 lg 1 p 1 alusel määrab kohus kohtuotsuses kindlaks ka
menetluskulude rahalise suuruse.
Menetluskulud nimekirja järgi on hageja menetluskuluks riigilõiv 125 eurot ja
õigusabikulu 120 eurot. Menetluskulude jaotusest lähtudes tuleb kostjal hüvitada
riigilõivust 121,25 eurot ning õigusabikulust 116,40 eurot, kokku menetluskulu
237,65 eurot.
TsMS § 177 lg 4 ja hageja taotluse alusel tuleb kostjal tasuda hüvitamisele kuuluvatelt
menetluskuludelt käesoleva lahendi jõustumisest alates kuni täitmiseni viivist VÕS § 113
lg 1 II lauses ettenähtud ulatuses.

/allkirjastatud digitaalselt/
Kohtunik




                                                                                          4/4

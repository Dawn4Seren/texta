                         KOHTUOTSUS
                              EESTI VABARIIGI NIMEL



Kohus                           Harju Maakohus

Otsuse tegemise aeg ja koht     26.07.2016.a, Tallinn (Liivalaia kohtumaja)

Kriminaalasja number            1-16-5980 (16230100824)

Kohtunik                        Julia Vernikova

Sekretär                        Raivo Seppo

Kriminaalasi                    Eerik Villemsoo süüdistuses KarS § 199 lg 2 p 9 - § 25
                                lg 2, § 424, § 4231, § 349 järgi lühimenetluses

Prokurör                        Enge Selge

Süüdistatav                     Eerik Villemsoo, isikukood 37503130259; elukoht: kindel
                                elukoht puudub; EV kodakondsus; haridus: keskharidus;
                                emakeel: eesti keel; töökoht: puudub.

                                kehtivaid kriminaalkaristusi 7, neist viimane:
                                11.09.2014 karistatud Harju Maakohtu poolt KarS § 266
                                lg 2 p 1 ja KarS § 199 lg 2 p 4,7 alusel liitkaristusega
                                vangistusega 3 kuud;
                                kehtivaid väärteokaristusi 12

                                KrMS § 217 alusel kinni peetud 19.01.2016, 21.-
                                22.01.2016, 01.-02.02.2016 ja 16.-17.02.2016 s.o 7 päeva.
                                Tõkend – elukohast lahkumise keeld kohaldati E.
                                Villemsoo suhtes 22.01.2016, 02.02.2016
                                Tõkend – vahistamine alates 18.02.2016.a.


Kaitsja                         Kadi Mägi
RESOLUTSIOON

Juhindudes KrMS § 238, § 311, § 313, § 315, § 175, § 179 ja § 180


1.        Süüdi tunnistada Eerik Villemsoo KarS § 424 ja § 4231 järgi ning KarS § 63 lg 1
          alusel mõista karistuseks 8 (kaheksa) kuud vangistust.
2.        Süüdi tunnistada Eerik Villemsoo KarS § 349 järgi ning mõista karistuseks 210
          (kakssada kümme) miinimumpäevamäära ulatuses, summas 2100 (kaks tuhat
          ükssada) eurot.
3.        Süüdi tunnistada Eerik Villemsoo KarS § 199 lg 2 p 9 - § 25 lg 2 järgi ning mõista
          karistuseks 5 (viis) kuud vangistust.
4.        KarS § 64 lg 1,2 alusel suurendada üksikkaristustest raskeimat ja mõista
          liitkaristuseks vangistus 9 (üheksa) kuud ning rahaline karistus 210 (kakssada
          kümme) miinimumpäevamäära ulatuses, summas 2100 (kaks tuhat ükssada)
          eurot.
5.        KrMS § 238 lg 2 alusel vähendada Eerik Villemsoo karistust ühe kolmandiku
          võrra ja karistuseks mõista 6 (kuus) kuud vangistust ning rahaline karistus 140
          (ükssada nelikümmend) miinimumpäevamäära ulatuses, summas 1400 (üks tuhat
          nelisada) eurot.
6.        KarS § 68 lg 1 alusel arvata Eerik Villemsoo karistusaja hulka eelvangistuses
          viibitud aeg: 19.01.2016, 21.-22.01.2016, 01.-02.02.2016.a., s.o kokku 5 (viis) päeva
          ning ärakandmisele kuuluvaks karistuseks lugeda 5 (viis) kuud ja 25
          (kakskümmend viis) päeva vangistust. Rahaline karistus 140 (ükssada
          nelikümmend) miinimumpäevamäära, summas 1400 (üks tuhat nelisada) eurot
          viiakse täide iseseisvalt.
7.        Karistuse kandmise alguseks lugeda            Eerik    Villemsoo    kahtlustatavana
          kinnipidamise aeg s.o 16.02.2016.a.
8.        Tõkend-vahistamine-tühistada kohtuotsuse jõustumisel või mõistetud karistuse
          ärakandmisel.
9.        KarS § 66 lg 1 alusel määrata rahalise karistuse tasumine ositi võrdsetes osades
          10 kuu jooksul 140 (ükssada nelikümmend) eurot igakuiselt alates kohtuotsuse
          jõustumisest Maksu- ja Tolliameti arveldusarvele EE351010052031000004 SEB
          Pank, EE502200221014193355 Swedbank, EE873300333499990003 Danske Bank
          või EE401700017002872300 Nordea Pank.


10.       Asitõendid
      •   suitsupakk Camel Blue, mis asub hoiul Põhja prefektuuri asitõendite hoidlas
          aadressil Rahumäe tee 6/1 – anda pärast tsiviilhagi tasumist Eerik Villemsoole
          tema nõudmisel;
      •   juhiluba XXXXnimele on tagastatud omanikule;
      •   mälupulk, CD-plaat ja DVD-plaat, mis asuvad kriminaalasja materjalide juures –
          jätta KrMS § 126 lg 3 p 1 alusel kriminaalasja materjalide juurde.


                                                                                             2
11.       Esitatud tsiviilhagi rahuldada
          Välja mõista Eerik Villemsoolt:
      •   Prisma Peremarket AS kasuks (01.02.2016 toimepandud vargus) 3.40 eurot (kolm
          eurot ja nelikümmend senti). Nimetatud summa kanda Prisma Peremarket AS
          Swedbank arveldusarvele .
12.       Kriminaalmenetluse kulud.
          Eerik Villemsoolt välja mõista kriminaalmenetluse kulud järgmiselt:
          •     II astme kuriteos süüdimõistva kohtuotsusega kaasnev sundraha 645
                (kuussada nelikümmend viis) eurot;
          •     Joobeseisundi tuvastamisega seotud kulu summas 131 (ükssada
                kolmkümmend üks) eurot;
          •     Kaitsjatasu summas 168 (ükssada kuuskümmend kaheksa) eurot.

KrMS § 180 lg 3 alusel määrata, et väljamõistetud kriminaalmenetluse kulud
kogusummas 944 eurot tuleb tasuda 12 kuu jooksul igakuiste maksetena, ühes kuus
kuulub tasumisele mitte vähem kui 78,66 eurot, kohtuotsuse jõustumisest arvates, Maksu-
ja Tolliameti arveldusarvele EE351010052031000004 SEB Pank, EE502200221014193355
Swedbank, EE873300333499990003 Danske Bank või EE401700017002872300 Nordea
Pank. Menetluskulude ja rahalise karistuse tasumiseks vajaminev viitenumber
edastatakse makseinfona süüdimõistetule tema poolt avaldatud meili- või postiaadressile.
Samuti on makseinfo koos kohtuotsusega kättesaadav e-toimiku süsteemi kaudu.

Kui rahalised nõuded ei ole täies ulatuses tähtaegselt tasutud, suunatakse nõuded
täitemenetluse läbiviimiseks kohtutäiturile täitemenetluse seadustikus sätestatud korras
ning süüdimõistetul tuleb kanda ka kohtuotsuse täitmisega seonduvad kulud.
Juhul, kui isik tasub rahalise karistuse ja/või menetluskulud igakuiste osamaksetena
maksegraafiku alusel, kuid jätab osamakse tähtaegselt tasumata, maksegraafik tühistub.


Edasikaebamise kord

Kohtuotsusele võib süüdistatav ja tema kaitsja 15 päeva jooksul esitada apellatsiooni,
mille kasutamise soovist teatatakse Harju Maakohtule kirjalikult seitsme päeva jooksul,
alates kohtuotsuse või selle resolutiivosa kuulutamisest. Apellatsioon esitatakse Tallinna
Ringkonnakohtule kirjalikult 15 päeva jooksul, alates päevast, mil kohtumenetluse poolel
on võimalik kohtus tutvuda kohtuotsusega. Vahistatud süüdistatav või tema kaitsja
võivad esitada apellatsiooni süüdistatavale kohtuotsuse koopia kätteandmisele järgnevast
päevast alates 15 päeva jooksul. Apellatsiooniteate esitamise korral on kohtuotsuse
terviktekst kättesaadav 17. august 2016.a.


Süüdistus
Eerik Villemsood süüdistatakse selles, et tema juhtis tahtlikult 12.12.2015 kella 10.45 ajal
Tallinnas Kotzebue 20 juures suunaga Kopli tänava poole ja 12.12.2015 kella 21.48 ajal
Tallinnas Suur-Ameerika tänava ja Toom-Kuninga tänava ristmikul mootorsõidukit Ford
Mondeo registreerimismärgiga XXXX ning uuesti 19.01.2016 kella 00.58 ajal Tallinnas Vilmsi
30 juures, s.o süstemaatiliselt, mootorsõidukit Volvo S70 registreerimismärgiga XXXX

                                                                                          3
omamata vastava kategooria mootorsõiduki juhtimisõigust, millega rikkus süstemaatiliselt LS
§ 94 lg 1 /mootorsõidukit võib juhtida isik, kellel on vastava kategooria mootorsõiduki
juhtimisõigus ning kelle juhtimisõigust ei ole peatatud, ära võetud või kehtetuks tunnistatud või
keda ei ole juhtimisel kõrvaldatud/ nõuet.

Seega pani Eerik Villemsoo toime mootorsõiduki süstemaatilise juhtimise vastava
kategooria mootorsõiduki juhtimisõiguseta isiku poolt, s.o KarS § 4231 järgi
kvalifitseeritava kuriteo.

Samuti tema, tahtlikult juhtis 19.01.2016 kella 00.58 ajal Tallinnas Vilmsi 30 juures
mootorsõidukit Volvo S70 registreerimisnumbriga XXXX, olles joobeseisundis (narkootiline
joove amfetamiinist).
Sellise käitumisega rikkus Eerik Villemsoo liiklusseaduse § 69 lg 1 ja korrakaitseseaduse § 36
lg 1 /Juht ei tohi olla joobeseisundis. Joobeseisund on alkoholi, narkootilise või psühhotroopse
aine või muu joovastava aine tarvitamisest põhjustatud terviseseisund, mis avaldub väliselt
tajutavas häiritud või muutunud kehalistes või psüühilistes funktsioonides ja reaktsioonides/
ning liiklusseaduse § 69 lg 2 p 1/ alkoholijoobes olevaks loetakse mootorsõidukijuht,
trammijuht ja maastikusõidukijuht kui juhi ühes grammis veres on vähemalt 1,50 milligrammi
alkoholi või tema väljahingatavas õhus on alkoholi 0,75 milligrammi ühe liitri kohta või
rohkem/ nõudeid.

Seega pani Eerik Villemsoo toime mootorsõiduki juhtimise joobeseisundis s.o KarS § 424
järgi kvalifitseeritava kuriteo.


Samuti tema, 19.01.2016 kella 00.58 ajal esitas Politsei- ja Piirivalveameti Põhja prefektuuri
Kesklinna politseijaoskonna patrullpolitseinik Olavi Vürstile enda isiku tuvastamiseks teise
isiku nimele väljaantud tähtsa isikliku dokumendi, nimelt juhiload nr XXXX XXXX(ik XXXX)
nimele.

Seega pani Eerik Villemsoo toime teise isiku nimele väljaantud tähtsa isikliku dokumendi
kasutamise, s.o KarS § 349 järgi kvalifitseeritava kuriteo.

Samuti tema, olles isikuks, keda on varasemalt väärteokorras karistatud varguse toimepanemise
eest, s.o 06.12.2015 KarS § 218 lg 1 - § 25 lg 1 alusel, uuesti 21.01.2016 kella 17.45 ajal
Tallinnas Pärnu mnt 238 asuvast Järve Selveri kauplusest võttis võõra vallasasja ebaseadusliku
omastamise eesmärgil järgmiseid tooteid kogumaksumusega 229.79 eurot ja nimelt: 1 pudeli
Frapin VSOP maksumusega 59.90 eurot, 4 pudelit Somersby Blackberry maksumusega kokku
0.99 eurot/tk (kokku maksumusega 3.96 eurot), millele lisandub klaaspakend D
kogumaksumusega 0.40 eurot, 2 tk Charlis jook maksumusega kokku 0.99 eurot/tk, (kokku
maksumusega 1.98 eurot), millele lisandub metallpakend C kogumaksumusega 0.20 eurot, 1 tk
akupank maksumusega 11.99 eurot, 1 tk Päevakreem Men Exper maksumusega 13.99 eurot, 5
pakki suitsusid Davidoff black Q9 maksumusega 3.20 eurot (kokku maksumusega 16 eurot), 2
tk varuterad Fusion maksumusega 33.00 eurot/tk (kokku maksumusega 66 eurot), 1 tk tuunikala
õlis maksumusega 2.59 eurot, 1 tk näoseerum SOS 24h maksumusega 13.90 eurot, 1 tk
kohvikoor 10% maksumusega 0.22 eurot, 2 pakki karamelle Puuvilja maksumusega kokku
0.49 eurot/tk (kokku maksumusega 0,98 eurot), 1 pakk kummikommid Haribo maksumusega
0.99 eurot, 1 tk juust Edam maksumusega 6.99 eurot, 11 tk L-Carnitine shot maksumusega 2.70
eurot/tk (kukku maksumusega 29.70 eurot), millised pani müügisaalis endaga kaasas olnud
kotti ja möödus turvaväravatest jättes tahtlikult võetud kauba eest tasumata, kuid peeti kinni

                                                                                               4
turvatöötaja poolt ning seega jäi tema tahtest olenemata põhjustel kuritegu lõpule viimata. Kaup
tagastatud kauplusele rikkumata.

Samuti tema, olles isikuks, kes on varem toimepannud vargusi, uuesti 01.02.2016 kell 15:34
ajal, s.o süstemaatiliselt, Tallinnas Endla 45 asuvast Kristiine Prisma kauplusest võttis võõra
vallasasja ebaseadusliku omastamise eesmärgil kaks pakki suitsu Camel Blue maksumusega
3.40 eurot/pakk, kokku maksumusega 6.80 eurot, millised pani müügisaalis endale taskusse ja
möödus kassaderivist jättes tahtlikult võetud kauba eest tasumata, kuid peeti kinni turvatöötaja
poolt ning seega jäi tema tahtest olenemata põhjustel kuritegu lõpule viimata. Üks suitsupakk
tagastatud kauplusele, teine pakk rikutud, seega põhjustas E. Villemsoo AS Prisma
Peremarketile kahju summas 3.40 eurot.

Samuti tema, olles isikuks, kes on varem toimepannud vargusi, uuesti 16.02.2016 kella 19.59
ajal, s.o süstemaatiliselt, Tallinnas Tammsaare tee 116 asuvast Mustamäe Prisma kauplusest
võttis võõra vallasasja ebaseadusliku omastamise eesmärgil järgmiseid tooteid
kogumaksumusega 447.74 eurot ja nimelt: 1 pudel šampanja Dom Perignon maksumusega
199.90 eurot, 2 pudelit Martell XO“ maksumusega 89.90 eurot (kokku maksumusega 179.80
eurot), 1 joogi Aloe Vera maksumusega 1.59 eurot, 6 pakki suitsusid West Duo maksumusega
2.90 eurot (kokku maksumusega 17.40 eurot), 2 tk kohvi Davidoff maksumusega 8.59 eurot
(kokku maksumusega 17.18 eurot), 3 pakki komme Haribo-Starmix maksumusega 1.35 eurot
(kokku maksumusega 4.05 eurot), 3 paari sokke (Eesti lipuga) maksumusega 1.99 eurot (kokku
maksumusega 5.97 eurot), 2 paari meeste spordisokke maksumusega 3.15 eurot (kokku
maksumusega 6.30 eurot), 1 tk Eesti Juustu maksumusega 1.65 eurot, 1 paar meeste boksereid
maksumusega 7.95 eurot, 1 paar meeste boksereid maksumusega 5.95 eurot, millised pani
müügisaalis endaga kaasas olnud kotti ning möödus kassadest jättes tahtlikult võetud kauba eest
tasumata, kuid peeti kinni turvatöötaja poolt ning seega jäi tema tahtest olenemata põhjustel
kuritegu lõpule viimata. Kaup tagastatud kauplusele rikkumata

Seega süüdistatakse Eerik Villemsood KarS § 199 lg 2 p 9 - § 25 lg 2 järgi kvalifitseeritava
kuriteo toimepanemises s.o võõra vallasasja äravõtmise katses selle ebaseadusliku
omastamise eesmärgil, süstemaatiliselt.


Poolte seisukohad kohtuistungil

Prokurör palus kohtul karistada Villemsood § 4231 ja 424 järgi vangistusega 1 aasta, § 199 lg
2 p 9 - § 25 lg 2 järgi vangistusega 9 kuud, § 349 järgi – rahalise karistusega 210 päevamäära.
Liitkaristuseks palus mõista 1 aasta 6 kuud vangistust, rahaline karistus määrata kanda
iseseisvalt, karistust vähendada 1/3 võrra.

Süüdistatava kaitsja Kadi Mägi leiab, et süüdistus on põhjendatud ja õigesti kvalifitseeritud.
Palub määrata kohtul karistus, mis võimaldaks süüdistataval välismaale tööle minna.
Menetluskulud võimaldada tasuda ositi.

Süüdistatav tunnistab ennast süüdi. On nõus tsiviilhagiga ja asja lahendamisega
lühimenetluses. Ei soovi anda ütlusi.




                                                                                              5
Kohtu seisukoht

Kohus, kuulanud ära menetlusosalised ja tutvunud kriminaalasjas materjalidega, hinnanud
kõiki tõendeid nende kogumis ja oma siseveendumuse kohaselt asub seisukohale, et Eerik
Villemsoole süüks arvatavad kuriteod on täielikku tõendamist leidnud ja õigesti
kvalifitseeritud.

KarS § 199 lg 2 p 9 - § 25 lg 2 järgi

Süüdistatava Eerik Villemsoo süü 21.01.2016.a varguse katse episoodis on täielikult
tõendamist leidnud kriminaalasjas kogutud tõenditega. Eerik Villemsoo tunnistas, et püüdis
varastada järgmiseid tooteid: 1 tk Frapin VSOP maksumusega 59,90 eurot, 4 tk Somersby
Blackberry maksumusega kokku 3,96 eurot+klaaspakend D maksumusega kokku 0,40 eurot, 2
tk Charlis jook maksumusega kokku 1,98 eurot + metallpakend C maksumusega kokku 0,20
eurot, 1 tk akupank maksumusega 11,99 eurot, 1 tk päevakreem „Men Expert“ maksumusega
13,99 eurot, 5 tk suitsud „Davidoff black Q9“ maksumusega kokku 16 eurot, 1 tk varuterad
„Fusion“ maksumusega 33 eurot, 1 tk tuunikala õlis maksumusega 2,59 eurot, 1 tk varuterad
„Fusion“ maksumusega 33 eurot, 1 tk näoseerum „SOS 24h“ maksumusega 13,90 eurot, 1 tk
kohvikoor 10% maksumusega 0,22 eurot, 2 tk karamellid „Puuvilja“ maksumusega kokku 0,98
eurot, kummikommid „Haribo“ maksumusega 0,99 eurot, 1 tk juust „Edam“ maksumusega 6,99
eurot, 11 tk L-Carnitine shot maksumusega kokku 29,70 eurot, millega möödus kassadest, jättes
tahtlikult kauba eest tasumata, kuid peeti turvatöötaja poolt kinni ning kaup tagastati rikkumata
kujul kauplusele. Süüdistatava ütlusi kinnitavad ka tunnistaja Svetlana Ossipova ütlused, kes
nägi kaamerast kuidas tumedasse riietatud meesterahvas võttis kauplusest erinevat kaupa ning
pani kauba ostukorvis asuvasse kotti, seejärel võttis koti ostukorvist ning väljus teise korruse
turvaväravatest keskuse poole, kauba eest tasumata. Nimetatud meesterahvas peeti kinni ning
kutsuti politsei. Kaup tagastati kauplusele rikkumata kujul. Süüdistatava ja tunnistaja ütlusi
kinnitavad ka Selver AS avaldus ja õigusvastase teo toimepanemise akt ning asitõendi
vaatlusprotokoll koos fototabeliga.

Eeltoodust tulenevalt on süüdistatava ja tunnistaja kokkulangevate ütlustega, Selver AS
avaldusega ja õigusvastase teo toimepanemise aktiga ning asitõendi vaatlusprotokolliga
tõendamist leidnud Eerik Villemsoo poolt võõraste vallasasjade äravõtmise katse. Eerik
Villemsoo objektiivsest käitumisest – võttis kauba, pani kotti ja möödus kassadest nende eest
tasumata – nähtub, et isik tegutses varguse eesmärgil, kuid kuritegu jäi lõpule viimata tema
enda tahtest sõltumata põhjusel, sest ta peeti turvatöötaja poolt kinni, seega on kuritegu toime
pandud kavatsetult.

Süüdistatava Eerik Villemsoo süü 01.02.2016.a varguse katse episoodis on täielikult
tõendamist leidnud kriminaalasjas kogutud tõenditega. Eerik Villemsoo tunnistas, et kuna
suitsude ostmiseks raha ei olnud, siis läks Kristiine Prismasse kus müügisaalis otsustas
varastada kaks pakki suitsu. Pani kaks suitsupakki endale jope taskusse ning maksis ainult ühe
kommipaki eest. Süüdistatava ütlusi kinnitavad ka tunnistaja Madis Annuse ütlused, kes pidas
kinni meesterahva, kes läbis kassaderivi jättes taskus olevate suitsupakkide eest tasumata.
Süüdistatava ja tunnistaja Madis Annuse ütlusi kinnitavad ka tunnistaja Marika Laidvee
ütlused, kes märkas kaamerast meesterahvast, kes võttis kassast kaks suitsupaki ning pani need
endale vasakusse taskusse ning möödus kassaderivist nende eest maksmata. Teavitas
turvatöötajat kes pidas nimetatud isiku kinni. Süüdistatava ja tunnistajate ütlusi kinnitavad ka
Prisma Peremarket AS avaldus ja õigusvastase teo toimepanemise akt ning asitõendi
vaatlusprotokollid koos fototabeliga. Eeltoodust tulenevalt on süüdistatava ja tunnistajate

                                                                                               6
kokkulangevate ütlustega, Prisma Peremarket AS avaldusega ja õigusvastase teo
toimepanemise aktiga ning asitõendi vaatlusprotokollidega tõendamist leidnud Eerik Villemsoo
poolt võõraste vallasasjade (suitsupakid) äravõtmise katse. Eerik Villemsoo objektiivsest
käitumisest ja tema enda ütlustest – võttis suitsupakid, möödus kassadest kauba eest tasumata
– nähtub, et isik tegutses varguse eesmärgil, kuid kuritegu jäi lõpule viimata tema enda tahtest
sõltumata põhjusel, sest ta peeti turvatöötaja poolt kinni, seega on kuritegu toime pandud
kavatsetult.

Süüdistatava Eerik Villemsoo süü 16.02.2016.a varguse katse episoodis on täielikult
tõendamist leidnud kriminaalasjas kogutud tõenditega. Eerik Villemsoo tunnistas, et püüdis
varastada järgmiseid tooteid: 1 tk šampanja „Dom Perignon“ maksumusega 199,90 eurot, 2 tk
„Martell XO“ maksumusega kokku 179,80 eurot, 1 tk joogi „Aloe Vera“ maksumusega 1,59
eurot, 6 tk suitsud „West Duo“ maksumusega kokku 17,40 eurot, 2 tk kohvi „Davidoff“
maksumusega kokku 17,18 eurot, 3 tk kommid „Haribo-Starmix“ maksumusega kokku 4,05
eurot, 3 tk sokid (Eesti lipuga) maksumusega kokku 5,97 eurot, 2 tk meeste spordisokid
maksumusega kokku 6,30 eurot, 1 tk „Eesti Juust“ maksumusega 1,65 eurot, 1 tk meeste
bokserid maksumusega 7,95 eurot, 1 tk meeste boksereid maksumusega 5,95 eurot. Eerik
Villemsoo ütluste kohaselt läks Mustamäe Prismasse sooviga varastada erinevat kaupa mida
hiljem maha müüa. Pani kauba ostukorvis olevasse kotti ning möödus kassadest kauba eest
tasumata, mispeale turvatöötaja ta kinni pidas. Süüdistatava ütlusi kinnitavad ka tunnistaja
Viktor-Pavel Kolju ütlused, kes nägi kuidas hallide pükste ja musta jopega meesterahvas
kaupluses erinevat kaupa endale korvis olevasse kotti pani ning seejärel möödus kassadest
kauba eest tasumata. Isik peeti kinni ning kaup tagastati rikkumata kujul kauplusele.
Süüdistatava ja tunnistaja ütlusi kinnitavad ka AS Prisma Peremarketi avaldus ja õigusvastase
teo toimepanemise akt ning asitõendi vaatlusprotokoll koos fototabeliga.

Eeltoodust tulenevalt on süüdistatava ja tunnistaja kokkulangevate ütlustega, AS Prisma
Peremarket avaldusega ja õigusvastase teo toimepanemise aktiga ning asitõendi
vaatlusprotokolliga tõendamist leidnud Eerik Villemsoo poolt võõraste vallasasjade äravõtmise
katse. Eerik Villemsoo objektiivsest käitumisest – võttis kauba, pani kotti ja möödus kassadest
nende eest tasumata – nähtub, et isik tegutses varguse eesmärgil, kuid kuritegu jäi lõpule
viimata tema enda tahtest sõltumata põhjusel, sest ta peeti turvatöötaja poolt kinni, seega on
kuritegu toime pandud kavatsetult.

Kohtueelses menetluses on süüdistatava Eerik Villemsoo käitumine kvalifitseeritud KarS § 199
lg 2 p 9 - § 25 lg 2 järgi.

Riigikohus on lahendi 3-1-1-87-08 punktis 10 selgitanud, et süstemaatiline vargus eeldab, et
isik on toime pannud vähemalt kolm vargust, sealjuures ei ole tähtis, kas need teod tuleks
üksikult subsumeerida KarS § 199 (kuritegu) või § 218 (väärtegu) alla. Lisaks on vajalik, et
isiku poolt toime pandud teod on omavahel seotud, s.t et need üksikud vargused moodustavad
teatud sisulise süsteemi. Seotud on teod omavahel eelkõige juhul, kui varastamine on kujunenud
isikule elustiiliks - näiteks hangib isik endale varastades elatist, see on talle püsiva või alatise
sissetuleku allikas, või sooritab süütegusid väljakujunenud harjumusest lähtuvalt.
Süstemaatilisuse jaoks ei ole oluline, kas isik on varasemate varguste eest süüdi mõistetud
(õiguslik retsidiiv) või on need tuvastatud alles ühes menetluses (faktiline retsidiiv).

Nähtuvalt karistusregistrist on Eerik Villemsood korduvalt väärteokorras karistatud sh ka
väheväärtusliku asja varguse eest. Ka käesoleval juhul süüdistatakse Eerik Villemsood kolmes
varguseepisoodi toimepanemises, mis kõik on toime pandud vähem kui kuu aja jooksul.

                                                                                                  7
Arvestades süüdistatava karistusandmeid ja sellele järgnevaid uusi vargusi, teeb kohus
järelduse, et süüdistatava jaoks on varguste toimepanemine põhiliseks elatusallikaks ja
väljakujunenud elulaadiks, mistõttu peab kohus taolist käitumist varguste toimepanemiseks
süstemaatiliselt KarS § 199 lg 2 p 9 mõttes. Kuivõrd turvatöötajad pidasid süüdistatava kinni ja
temalt võeti kaup ära, jäid süüteod katse staadiumisse. Eeltoodust tulenevalt on Eerik Villemsoo
tegevus kolmes varguse katse episoodis õigesti kvalifitseeritud KarS § 199 lg 2 p 9 - § 25 lg 2
järgi, kui süstemaatiliselt võõraste vallasasjade äravõtmise katse nende ebaseadusliku
omastamise eesmärgil.

Lähtudes eeltoodust leiab kohus, et täielikult on tõendatud Eerik Villemsoo poolt KarS § 199
lg 2 p 9 - § 25 lg 2 järgi kuritegude toimepanemine. Õigusvastasust välistavad asjaolud
puuduvad ning Eerik Villemsoo tuleb süüdi mõista KarS § 199 lg 2 p 9 - § 25 lg 2 järgi.


KarS § 424 järgi
Eerik Villemsoole inkrimineeritav kuritegu näeb süüteo objektiivse koosseisuna ette esmalt
mootorsõiduki juhtimist.
Käesolevas kriminaalasjas ei ole vaidlust selle üle, et Eerik Villemsoo juhtis 19.01.2016 kella
00:58 ajal Harjumaal Tallinnas Vilmsi 30 juures, mootorsõidukit Volvo S70
registreerimismärgiga XXXX. Antud fakt on tuvastatud tunnistaja Olavi Vürsti ütlustega, mille
kohaselt 19.01.2016.a täites tööülesandeid pidasid kinni Tallinnas Vilmsi 30 juures liikunud
sõiduauto Volvo S70 registreerimismärgiga XXXX, mida juhtis Eerik Villemsoo. Samuti on
kohtuistungil Eerik Villemsoo antud teo toimepanemises ennast süüdi tunnistanud.

Eerik Villemsoole inkrimineeritav kuritegu näeb süüteo objektiivses koosseisus teise tunnusena
ette mootorsõiduki juhtimise isiku poolt, kes on joobeseisundis.

Liiklusseaduse § 69 lg 1 ja korrakaitseseaduse § 36 lg 1 kohaselt määratletakse joobeseisundit
kui alkoholi, narkootilise või psühhotroopse aine või muu joovastava aine tarvitamisest
põhjustatud terviseseisund, mis avaldub väliselt tajutavas häiritud või muutunud kehalistes või
psüühilistes funktsioonides ja reaktsioonides.

Tunnistaja Olavi Vürsti ütluste kohaselt 19.01.2016 kontrollides Eerik Villesood esinesid isikul
välised narkootikumide tarvitamise tunnused – punased silmad, väikesed pupillid (ei
reageerinud valgusele), koordinatsioonihäired, muutuvad meeleolud (kord oli isik rahulik, kord
agressiivse käitumisega). Isik eitas narkojoobes olekut ning keeldus narko kiirtestist. Isik
toimetati Wismari haiglasse uriiniproovi võtmiseks. EKEI ekspert on 22.01.2016.a. tuvastanud
Eerik Villemsoolt 19.01.2016.a. võetud uriiniproovist amfetamiini. Ekspertiisiakti nr 16E-
LÕX0031 kohaselt on kohtutoksikoloogiaekspert andnud ekspertarvamuse, millest nähtuvalt
esines Eerik Villemsool mootorsõiduki juhtimise ajal 19.01.2016.a kell 00:58 narkootilistest
või muudest psühhotroopsetest ainetest tekkinud joobeseisund. Eerik Villemsoo pidi tarvitama
amfetamiini sõltuvalt manustamisviisist mõned minutid kuni umbes 11 tundi enne politsei poolt
kinnipidamist 19.01.2016.a kella 00:58 ajal, et tekiksid patrulli ettekandes ja terviseseisundi
kirjeldamise aktis olevad häirumised (joobeseisund). Eerik Villemsool esinenud tunnused
vastavad amfetamiini tarvitamisest tingitud joobele.

Eelnimetatud tõenditega on leidnud tõendamist asjaolu, et Eerik Villemsoo juhtis 19.01.2016
kella 00:58 ajal Harjumaal Tallinnas Vilmsi 30 juures, mootorsõidukit Volvo S70
registreerimismärgiga XXXX, olles joobeseisundis (narkootiline joove amfetamiinist). Eerik
Villemsoo rikkus liiklusseaduse § 69 lg 1 ja korrakaitseseaduse § 36 lg 1 /Juht ei tohi olla

                                                                                              8
joobeseisundis. Joobeseisund on alkoholi, narkootilise või psühhotroopse aine või muu
joovastava aine tarvitamisest põhjustatud terviseseisund, mis avaldub väliselt tajutavas häiritud
või muutunud kehalistes või psüühilistes funktsioonides ja reaktsioonides/ nõudeid. Tulenevalt
eeltoodust on täidetud KarS § 424 süüteokoosseisu objektiivsed tunnused.

Eerik Villemsoole inkrimineeritava süüteo subjektiivne koosseis näeb koosseisuelemendina
ette tahtluse kõigi objektiivse koosseisu tunnuste suhtes. See tähendab, et süüdlane peab teadma
või vähemalt pidama võimalikuks, et ta juhib sõidukit joobeseisundis. Kohtu hinnangul on
Eerik Villemsoo käitumises tuvastatud vähemalt kaudne tahtlus. Kohus ei ole tuvastanud
mistahes asjaolusid, mille alusel võiks väita, et narkojoove oli süüdistataval tekkinud muul
moel, kui narkootilist ainet ise tarbides. Kohtu hinnangul pidi isik kes tarvitab narkootikume
aru saama, et võib juhtima asudes olla veel narkojoobeseisundis, mis omakorda kinnitabki
süüdistatava kaudset tahtlust süütegu toime panna.

Lähtudes eeltoodust leiab kohus, et on täielikult tõendatud Eerik Villemsoo poolt KarS § 424
järgi kvalifitseeritava kuriteo toimepanemine ning Eerik Villemsoo tuleb süüdi mõista KarS §
424 järgi.


KarS § 4231 järgi
Kohtueelses menetluses on süüdistatava Eerik Villemsoo käitumine kvalifitseeritud KarS §
4231 järgi. KarS § 4231 järgi on karistatav mootorsõiduki, maastikusõiduki või trammi
juhtimine vastava kategooria mootorsõiduki või trammi juhtimisõiguseta isiku poolt, kui see on
toime pandud süstemaatiliselt. Liiklusseaduse § 94 lg 1 kohaselt võib mootorsõidukit juhtida
isik, kellel on vastava kategooria mootorsõiduki juhtimisõigus ning kelle juhtimisõigust ei ole
peatatud, ära võetud või kehtetuks tunnistatud või keda ei ole juhtimiselt kõrvaldatud.
Süüdistatavale süüdistusaktis ette heidetava kuriteo inkrimineerimiseks tuleb tuvastada
süüdistatava poolt süüdistusaktis näidatud ajal ja kohas mootorsõiduki juhtimine, süüdistataval
mootorsõiduki juhtimisõiguse puudumine ning vaidlusaluse käitumise süstemaatilisus.

Kohus on seisukohal, et Eerik Villemsoo poolt 12.12.2015 kella 10.45 ajal Tallinnas Kotzebue
20 juures suunaga Kopli tänava poole ja 12.12.2015 kella 21.48 ajal Tallinnas Suur-Ameerika
tänava ja Toom-Kuninga tänava ristmikul mootorsõidukit Ford Mondeo registreerimismärgiga
XXXXjuhtimine ning 19.01.2016.a kella 00.58 ajal Harjumaal Tallinnas Vilmsi 30 juures
mootorsõiduki Volvo S70 registreerimismärgiga nr XXXX juhtimine, omamata vastava
kategooria mootorsõiduki juhtimisõigust, on tõendatud süüdistatava süüd tunnistavate
ütlustega, tunnistajate ütlustega ja kirjalike tõenditega.

19.01.2016.a kahtlustatavana ülekuulamise protokollist nähtub, et süüdistatav Eerik Villemsoo
on kohtueelses menetluses süü omaks võtnud ja tunnistanud, et juhtis 12.12.2015 kahel korral
mootorsõidukit. Samuti juhtis 19.01.2016.a mootorsõidukit Volvo registreerimisnumbriga
XXXX, omamata juhtimisõigust. Selgitab, et juhtimisõigust ei ole tal kunagi olnudki, käis küll
autokoolis, kuid see jäi lõpetamata.

Eerik Villemsoo kahtlustatavana kinnipidamise protokolli kohaselt peeti Eerik Villemsoo
kahtlustatavana kinni 19.01.2016.a kell 00:58 ajal Tallinnas, Vilmsi 32, kuna ta on tabatud
kuriteo toimepanemiselt või vahetult pärast seda, kuriteo pealtnägija või kannatanu osutab
temale kui kuriteo toimepanijale, kuriteojäljed viitavad temale kui kuriteo toimepannud isikule,
ta võib jätkuvalt toime panna kuritegusid.


                                                                                               9
Tunnistaja Olavi Vürsti ütlustest nähtub, et 19.01.2016.a täites tööülesandeid peatasid Tallinnas
Vilmsi 32 juures Eerik Villemsoo kes juhtis mootorsõidukit Volvo registreerimismärgiga
XXXX, omamata vastava kategooria mootorsõiduki juhtimisõigust, olles varem juhtimiselt
kõrvaldatud.

Tunnistaja Jane Hermanni ütluste kohaselt teostades 12.12.2015 liiklusjärelevalvet, märkas ta
kella 10.45 ajal Tallinnas Kotzebue 20 juures suunaga Kopli tänava poole liikumas sõiduautot
Ford Mondeo registreerimisnumbriga XXXX. Kahtlase sõidustiili tõttu sõiduk peatati ja juhiks
osutus Eerik Villemsoo, kellel puudus juhtimisõigus ning samuti oli ta eelnevalt sõiduki
juhtimiselt kõrvaldatud.

Tunnistaja Ruudi Räimtaali ütluste kohaselt toimus 12.12.2015 reid „Kõik puhuvad“ Suur-
Ameerika ja Toom-Kuninga ristmikul, kell 21.48 kontrolliti sõiduautot Ford Mondeo
registreerimisnumbriga XXXX, mida juhtis Eerik Villemsoo, kellel puudus juhtimisõigus.

30.12.2015 lõpetati E. Villemsoo suhtes väärtegu LS § 201 lg 2 rikkumises (tegu 12.12.2015
kell 21.48), kuna E. Villemsoo on toimepannud süstemaatilise LS § 90 lg 1 p 1 sätestatut.

Kriminaalasjas nr 16230200022 koostatud õiendist nähtub, et Eerik Villemsool puudub kehtiv
juhtimisõigus.

Lähtudes eelnevast asub kohus seisukohale, et kriminaalmenetluses kogutud tõenditega on
tõendamist leidnud Eerik Villemsoo poolt mootorsõiduki juhtimine süüdistuses näidatud ajal ja
kohas ning samuti see, et Eerik Villemsoo juhtis mootorsõidukit omamata vastava kategooria
mootorsõiduki juhtimisõigust.

Kohus märgib, et KarS § 4231 kohaldub juhul, kui on tõendatud rikkumise süstemaatilisus.
Karistusregistri väljatrükist nähtuvalt on süüdistatavat varasemalt karistatud sh
juhtimisõiguseta mootorsõiduki juhtimises, mille eest on süüdistatavat LS § 201 lg 2 eest
karistatud 02.10.2015 (tegu 02.10.2015) rahatrahviga 400 eurot.
Kohus märgib, et süstemaatiline on tegu siis, kui see on toime pandud vähemalt kolm korda.
Süstemaatilisus on järjekindel, pidevalt korduv tegevus ning ei ole oluline, kas isik on selle eest
varem süüdi mõistetud või on need süüteod tuvastatud alles ühes menetluses. Samuti võivad
süstemaatilisuse moodustada nii kuriteod kui väärteod. Süütegude vaheline ajavahemik
iseenesest ei ole aga süstemaatilisuse moodustamiseks oluline. Käesoleva kriminaalmenetluse
raames on tuvastatud, et Eerik Villemsoo pani toime mootorsõiduki juhtimisõiguseta juhtimise
12.12.2015.a kell 10:45 ajal ja 21:48 ajal ning 19.01.2016.a. Samuti on süüdistatav eelnevalt
samalaadse süüteo toime pannud 02.10.2015.a, mille eest on süüdistatavat karistatud
väärteokorras. Seega on tõendamist leidnud, et Eerik Villemsoo on süüteo toime pannud
süstemaatiliselt.
Tulenevalt eeltoodust on Eerik Villemsoo tegevus vaadeldav KarS § 4231 järgi kvalifitseeritava
süüteo objektiivse koosseisu realiseerimisena.

Eerik Villemsoo KarS § 4231 järgi inkrimineeritava kuriteo süüteo subjektiivse koosseisu
hindamisel tuleb kontrollida süüdistatava tahtlust kõigi objektiivse koosseisu tunnuste suhtes.
KarS § 4231 koosseis on täidetud, kui isik tegutseb vähemalt kaudse tahtlusega. See tähendab,
et Eerik Villemsoo pidi teadma või vähemalt pidama võimalikuks, et ta juhib sõidukit omamata
vastava kategooria mootorsõiduki juhtimisõigust. Eerik Villemsoo teadis, et tal puudub
juhtimisõigus, kinnitades seda enda ülekuulamisel, kuid sellest hoolimata otsustas ta
mootorsõidukit juhtida. Eeltoodust järeldab kohus, et Eerik Villemsoo käitumine oli

                                                                                                10
eesmärgipärane ja teadlik tegevus ning Eerik Villemsoole inkrimineeritav tegu on toime pandud
otsese tahtlusega, mistõttu on täidetud KarS § 4231 järgi inkrimineeritava süüteo subjektiivne
koosseis.


KarS § 349 järgi
KarS § 349 sätestab vastutuse teise isiku nimele väljaantud tähtsa isikliku dokumendi
kasutamise eest või enda nimele väljaantud tähtsa isikliku dokumendi teisele isikule
kasutamiseks andmise eest eesmärgiga omandada õigusi või vabaneda kohustustest. Osutatud
õigusnormi sõnastuse kohaselt tuleb KarS § 349 kohaldamiseks ja inkrimineerimiseks tõendada
tähtsa isikliku dokumendi olemasolu, teise isiku nimele väljaantud tähtsa isikliku dokumendi
kasutamine ning subjektiivse külje tasandil lisaks tahtlusele ka tähtsa isikliku dokumendi
kasutamise eesmärk, s.o eesmärk omandada õigusi või vabaneda kohustustes.
Mootorsõidukijuhi juhiloa näol on tegemist tähtsa isikliku dokumendiga KarS § 350
tähenduses.

Süüdistatava Eerik Villemsoo kohtueelses menetluses antud ütluste kohaselt 19.01.2016.a pidas
politseipatrull ta kinni ning kuivõrd tal juhtimisõigus puudus, siis esitas ta juhiloa, mis kuulus
kellelegi XXXX. Vale juhiloa esitas kuna kartis vahele jääda. Nimetatud juhiloa sai umbes kuu
aega tagasi tuttava tuttava käest, juhiloa omanikku isiklikult ei tunne. Süüdistatava ütlusi
kinnitavad ka tunnistaja Olavi Vürsti ütlused, mille kohaselt 19.01.2016.a kell 00:58 ajal
pidasid Tallinnas Vilmsi 32 juures mootorsõidukit Volvo S70 registreerimismärgiga XXXX,
mille juht esitas EV juhiloa XXXXnimele. Võrreldes esitatud dokumendi peal olevat isikut
sõidukijuhiga, ei olnud pildil olev isik sarnane dokumendil olevaga. Küsides sõidukijuhilt, kas
ta nimi on XXXXja juhiluba kuulub talle ning kas tal on olemas juhtimisõigus, vastas isik
jaatavalt. Läbi politseiandmebaasi tuvastasid mootorsõidukit juhtinud ning XXXXnimele
väljastatud juhiloa esitanud isiku kui Eerik Villemsoo. Samuti selgus, et isikul puudub vastava
kategooria mootorsõiduki juhtimisõigus ning ta on varem juhtimiselt kõrvaldatud. Tunnistaja
XXXXütluste kohaselt varastati 20.12.2015 tema sõidukist seljakott, milles olid ka juhiload,
peale varguse avastamist helistas ta kohe 112 ja teavitas juhtunust. Asitõendi vaatlusprotokoll
koos fototabeliga kohaselt on vaadeldud XXXXnimele väljaantud juhiluba nr XXXX

Kuivõrd Eerik Villemsoo esitas politseile XXXXnimele väljastatud mootorsõiduki juhiloa,
leiab kohus, et Eerik Villemsoo realiseeris KarS § 349 objektiivse koosseisu.

Subjektiivne külg eeldab tahtlust süüteokooseisu objektiivsete asjaolude suhtes. Süüdistatava
Eerik Villemsoo objektiivsest käitumisest ja tema enda ütlustest – esitas politseile mingile
XXXX kuuluva juhiloa, vale juhiloa esitas kuna endal puudus juhtimisõigus ja kartis vahele
jääda – nähtub, et süüdistatav on süüteo toime pannud kavatsetult.

Kohus nõustub süüdistuaktis esitatud karistusõigusliku hinnanguga ning leiab, et süüdistatava
käitumine on õigesti kvalifitseeritud KarS § 349 ettenähtu kuriteona.


Karistus

KarS § 56 lg 1 kohaselt on karistamise alus isiku süü. Karistuse mõistmisel kohtu poolt
arvestatakse kergendavaid ja raskendavaid asjaolusid, mis on otseselt seaduses välja toodud,
samuti muid süü suurust mõjutavaid objektiivseid ja subjektiivseid teo toimepanemist
iseloomustavaid asjaolusid. KarS § 56 lg 1 teise lause järgi peab kohus karistuse mõistmisel

                                                                                               11
arvestama ka võimalust mõjutada süüdlast edaspidi hoiduma süütegude toimepanemisest ja
õiguskorra kaitsmise huvisid. Lisaks karistuse eripreventiivsele eesmärgile arvestab kohus ka
üldpreventiivseid eesmärke.

KarS § 199 lg 2 p 9 - § 25 lg 2 näeb võimaliku sanktsioonina ette rahalise karistuse või kuni
viieaastase vangistuse.

KarS § 349 järgi kvalifitseeritud kuriteo s.o teise isiku nimele väljaantud tähtsa isikliku
dokumendi kasutamise eest eesmärgiga omandada õigusi või vabaneda kohustustest
karistatakse rahalise karistusega.

KarS § 424 järgi kvalifitseeritud kuriteo s.o mootorsõiduki joobeseisundis juhtimise
toimepanemise eest näeb seadusandja karistusena ette rahalise karistuse või kuni kolmeaastase
vangistuse.

KarS § 4231 kohaselt karistatakse mootorsõiduki juhtimise eest vastava kategooria
mootorsõiduki juhtimisõiguseta isiku poolt, kui see on toime pandud süstemaatiliselt rahalise
karistuse või kuni üheaastase vangistusega.

Kui tegemist on ühe teoga, mis vastab mitmele kuriteokoosseisule (KarS § 63 lg 1), siis
mõistetakse isikule üks karistus seaduse alusel, mis näeb ette raskeima karistuse. Riigikohtu
praktika kohaselt on ühe teoga teoühtsuse mõttes tegemist siis, kui mitu olemuselt sarnast
käitumisakti on kantud ühisest tahtlusest ja nad on ajalis-ruumilise läheduse tõttu sellisel määral
seotud, et kogu käitumine on kolmandale isikule objektiivselt vaadeldav ühtse, kokku kuuluva
teona. Teisiti väljendatuna tähendab see, et õiguslikus mõttes on ühe teoga tegemist siis, kui
koosseisu realiseerimisele suunatud osateod kujutavad endast objektiivse kõrvaltvaataja jaoks
loomuliku elukäsitluse järgi ühtset käitumist (vt RKKK 3-1-1-4-04 p 8.3; 3-1-1-99-04 p 10.4;
3-1-1-1-08 p 5 ja 3-1-1-15-08 p 15). Kohus leiab, et käesolevas kriminaalasjas esineb Eerik
Villemsoo käitumises KarS § 424 ja 4231 kuritegude ideaalkonkurents, kuna mõlemad kuriteod
on toime pandud ühe ja sama teoga – mootorsõiduki juhtimisega.

Eerik Villemsoo karistust raskendavad asjaolud puuduvad. Karistust kergendavaks asjaoluks
on süü puhtsüdamlik ülestunnistamine ja kahetsus. Kohus arvestab sooritatud kuritegude arvu,
nende toimepanemist niivõrd lühikese ajaperioodi jooksul, tekitatud kahju suurust, asjaolu, et
Eerik Villemsood on eelnevalt kriminaalkorras ja väärtegude eest korduvalt karistatud,
süüdistatav ei ole varasematest karistustest enda jaoks järeldusi teinud ning jätkas kuritegelikku
käitumist, mis on kujunemas talle elustiiliks. Olenemata asjaolust, et Eerik Villemsool ei ole
olnud kunagi mootorsõiduki juhtimisõigust, on ta korduvalt juhtinud mootorsõidukit ja seda ka,
olles eelnevalt tarvitanud narkootikume, mistõttu seadis ta oma sellise tegevusega ohtu paljude
isikute elu ja tervise. Kuivõrd KarS § 349 järgi on isikut võimalik karistada vaid rahalise
karistusega, siis leiab kohus, et arvestades eeltoodut ning karistuse eripreventiivseid eesmärke,
on Eerik Villemsood võimalik karistada rahalise karistusega 210 miinimumpäevamäära
ulatuses s.o 2100 eurot.

KarS § 424, 4231 ja 199 lg 2 p 9 - § 25 lg 2 järgi kohus ei pea võimalikuks karistada Eerik
Villemsood rahalise karistusega kuna isikul puudub kindel töökoht ning rahaline karistus ei
täidaks karistuse eesmärke. Kõike eeltoodut arvesse võttes, leiab kohus, et süüdistatava suhtes
on karistuse eesmärgid võimalik saavutada karistades Eerik Villemsood sanktsiooni alammäära
lähedases määras.


                                                                                                12
Tsiviilhagi
Kohtueelses menetluses on kannatanu Prisma Peremarket AS esitanud tsiviilhagi summas 3,40
eurot.

VÕS § 1043 järgi peab teisele isikule (kannatanule) õigusvastaselt kahju tekitanud isik kahju
hüvitama, kui ta on kahju tekitamises süüdi. Kohtu hinnangul on varaline kahju tekkinud
süüdistatava õigusvastase käitumise tõttu, kuivõrd see on tekitatud kannatanule omandi
rikkumisega VÕS § 1045 lg 1 p 5 mõttes.
Süüdistatav Eerik Villemsoo tunnistas kohtuistungil tema vastu esitatud tsiviilhagi täies
ulatuses.

Kohus leiab, et kooskõlas Riigikohtu 28.10.2010.a kohtuotsuse nr 3-1-1-79-09 punktis 19
märgituga, tuleb süüdistatava avaldust kohtuistungil käsitada tsiviilhagi õigeksvõtuna. TsMS §
440 lg 1 sätestab, et kui kostja võtab kohtuistungil või kohtule esitatud avalduses hageja nõude
õigeks, rahuldab kohus hagi. Riigikohus on leidnud, et hagi õigeksvõtt on kohtule siduv. TsMS
§ 444 lg 4 vabastab kohtu kostja õigeksvõtu korral põhistamiskohustusest. Seega on kohus
käesolevas asjas õigustatud ja kohustatud tsiviilhagi rahuldama ja VÕS § 1043 ja § 1045 lg 1 p
5 alusel tekitatud kahju välja mõistma Eerik Villemsoolt kannatanu Prisma Peremarket AS
kasuks.

Menetluskulud
KrMS § 180 lg 1 kohaselt süüdimõistva kohtuotsuse korral hüvitab menetluskulud
süüdimõistetu.

Käesolevas kriminaalasjas on menetluskuludeks II astme kuriteos süüdimõistva kohtuotsusega
kaasnev sundraha 645 (kuussada nelikümmend viis) eurot; joobeseisundi tuvastamisega seotud
kulu summas 131 (ükssada kolmkümmend üks) eurot; kaitsjatasu summas 168 (ükssada
kuuskümmend kaheksa) eurot.

KrMS § 180 lg 3 annab kohtule võimaluse kaaluda menetluskulude osade kaupa tasumise
võimaldamist süüdimõistetul. Arvestades hüvitamisele kuuluvate menetluskulude suurust ning
asjaolu, et isikul tuleb kanda ka rahaline karistus, siis käib menetluskulude ühekorraga tasumine
Eerik Villemsoole ilmselgelt üle jõu. Lähtudes eelnevast peab kohus põhjendatuks kohaldada
menetluskulude osas KrMS § 180 lg 3 sätteid, s.t määrata kriminaalmenetluse kulude
hüvitamine ositi 12 kuu jooksul igakuiste maksetena. Seega kuulub ühes kuus tasumisele mitte
vähem kui 78,66 eurot.

Asitõendid
Suitsupakk Camel Blue, mis asub hoiul Põhja prefektuuri asitõendite hoidlas aadressil
Rahumäe tee 6/1 – anda pärast tsiviilhagi tasumist Eerik Villemsoole tema nõudmisel. Juhiluba
XXXXnimele on tagastatud omanikule. Mälupulk, CD-plaat ja DVD-plaat, mis asuvad
kriminaalasja materjalide juures – jätta KrMS § 126 lg 3 p 1 alusel kriminaalasja materjalide
juurde.


/allkirjastatud digitaalselt/
Kohtunik
Julia Vernikova


                                                                                              13

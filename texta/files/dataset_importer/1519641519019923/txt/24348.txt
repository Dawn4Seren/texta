                            KOHTUOTSUS
                           Eesti Vabriigi nimel

 Kohus                               Tallinna Halduskohus
 Kohtunik                            Sirje Kaljumäe
 Otsuse tegemise aeg ja koht         4. veebruar 2016, Tallinn
 Haldusasja number                   3-15-1372
 Haldusasi                           E.L.i kaebus Harku ja Murru Vangla 30.04.2015 käskkirja
                                     nr 101-d resolutsiooni punkti 1 tühistamiseks ja
                                     resolutsiooni punkti 2 õigusvastasuse tuvastamiseks ning
                                     05.05.2015 vastuse nr 5-11/15/2-2 õigusvastasuse
                                     tuvastamiseks
 Menetlusosalised                    Kaebaja – E.L.
                                     Vastustaja – Harku ja Murru Vangla, esindaja Kermo Päll
 Asja läbivaatamine                  Kirjalikus menetluses

RESOLUTSIOON
       1. Jätta E.L.i kaebus rahuldamata.

       2. Jätta poolte menetluskulud nende enda kanda.


EDASIKAEBAMISE KORD JA SELGITUSED
Otsuse peale võib Tallinna Ringkonnakohtule esitada apellatsioonkaebuse 30 päeva jooksul
otsuse avalikult teatavakstegemisest arvates, s.o hiljemalt 7. märtsil 2016.
Vastuseks esitatud apellatsioonkaebusele võib teine menetlusosaline esitada
vastuapellatsioonkaebuse 14 päeva jooksul apellatsioonkaebuse vastuapellatsioonkaebuse
esitajale kättetoimetamisest arvates või ülejäänud apellatsioonitähtaja jooksul, kui see on pikem
kui 14 päeva (HKMS § 184 lg 3).
Kui apellant soovib asja arutamist kohtuistungil, tuleb tal seda apellatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS §
182 lg 1 p 9).


ASJAOLUD JA MENETLUSE KÄIK
1.     Harku ja Murru Vangla 30.04.2015 käskkirjaga nr 101-d (tl 5 ja pöördel) karistati
kinnipeetav E.L.i vangla kodukorra p 12.5 nõuete rikkumise eest kartserisse paigutamisega
kolmeks ööpäevaks (resolutsiooni punkt 1). Käskkirja kohaselt seisnes E.L.i
                                                                                     3-15-1372

distsipliinirikkumine selles, et suitsetamast tulles jättis ta kasutamata jäänud sigareti
vanglateenistujale hoiustamiseks andmata, misläbi ta ei täitnud kodukorra punktis 12.5
sätestatud kohustust.

Sama käskkirjaga pööras vangla vangistusseaduse (VangS) § 65 lg 3 alusel täitmisele Harku ja
Murru Vangla 21.11.2014 käskkirja nr 335-d, millega määrati E.L.ile kümne ööpäeva pikkune
kartserikaristus kuuekuulise katseajaga (resolutsiooni punkt 2).

Harku ja Murru Vanglas registreeriti 04.05.2015 E.L.i vaie 30.04.2015 käskkirja nr 101-d
tühistamiseks (tl 11-13), mis sisaldas ka taotlust 21.11.2014 käskkirja nr 335-d täitmise
edasilükkamiseks.
Harku ja Murru Vangla jättis 05.05.2015 vastusega nr 5-11/15/2-2 taotluse 21.11.2014 käskkirja
nr 335-d täitmise edasilükkamiseks rahuldamata (tl 6 ja pöördel) ning 29.05.2015 vaideotsusega
nr 5-11/15/2-3 E.L.i vaide rahuldamata (tl 23 ja pöördel).
2.     E.L. esitas Tallinna Halduskohtule 27.05.2015 kaebuse kahju hüvitamiseks seoses Harku
ja Murru Vangla 30.04.2015 käskkirjaga nr 101-d. Kaebusele oli lisatud Harku ja Murru Vangla
05.05.2015 otsus, millega jäeti rahuldamata kaebaja taotlus distsiplinaarkaristuse määramise
käskkirja täitmise peatamiseks.
2.1. Kohus selgitas kaebajale 08.06.2015 määruses, et kahju hüvitamise nõude osas on kohtueelne
menetlus läbimata, mistõttu tuleb tal enne kohtu poole pöördumist esitada vastav taotlus vanglale.
Samuti palus kohus kaebajal täpsustada, kas ta soovib vaidlustada 30.04.2015 käskkirjaga nr 101-
d uue karistuse määramist (resolutsiooni p 1) või 21.11.2014 käskkirjaga määratud karistuse
täitmisele pööramist (käskkirja nr 101-d resolutsiooni p 2) või 21.11.2014 käskkirja nr 335-d
täitmise peatamiseks esitatud taotluse rahuldamata jätmist (05.05.2015 dokument nr 5-11/15/2-
2) või kõiki eelnimetatud otsustusi.
2.2. E.L. esitas 30.06.2015 kohtule kaebuse täpsustuse, milles teatas, et ei soovi esitada kahju
hüvitamise nõuet käesolevas menetluses, kuid soovib vaidlustada 30.04.2015 käskkirja nr 101-d
resolutsiooni punkti 1 (kodukorra p 12.5 nõuete rikkumises süüdi tunnistamine ja karistuse
määramine) ja punkti 2 (21.11.2014 käskkirjaga 335-d määratud karistuse täitmisele pööramine)
ning 05.05.2015 kirja nr 5-11/15/2-2 (21.11.2014 käskkirja nr 335-d täitmise peatamise taotluse
rahuldamata jätmine). Samuti soovib E.L. liita ühte menetlusse käesolevas asjas esitatud kaebuse
ning Harku ja Murru Vangla 21.11.2014 käskkirja 335-d vaidlustamiseks esitatud kaebuse
(haldusasi nr 3-15-238).
2.3. Kohus, tõlgendades kaebaja nõudeid, võttis kaebuse 10.08.2015 määrusega menetlusse
käskkirja nr 101-d resolutsiooni punkti 1 tühistamise ja resolutsiooni punkti 2 õigusvastasuse
tuvastamise nõudes ning 05.05.2015 vastuse nr 5-11/15/2-2 õigusvastasuse tuvastamise nõude
osas. Kohus märkis, et peab tuvastusnõudeid lubatavaks, kuna kaebaja on väljendanud soovi tema
väidetavalt õigusvastase kartserisse paigutamise (karistuse täitmisele pööramine ja selle
edasilükkamisest keeldumine) tõttu tekitatud kahju hüvitamiseks. Sama määrusega jättis kohus
rahuldamata taotluse menetluse liitmiseks haldusasjaga nr 3-15-238.
3.     Vastustaja on esitanud vastuse kaebusele 10.09.2015 (tl 42–46).
4.      Vastustaja teatas vastuseks kohtu järelepärimisele 25.01.2016, et E.L. vabastati
karistuse kandmiselt Harku ja Murru vanglast tingimisi enne tähtaega 07.10.2015 vastavalt
Harju Maakohtu 21.09.2015 kohtumäärusele.
POOLTE SEISUKOHAD
5.     Kaebaja on kaebuses ja selle täpsustuses esitanud järgmised seisukohad.


                                                                                           2(8)
                                                                                            3-15-1372

5.1. Kaebajat on käskkirjaga nr 101-d alusetult karistatud, kuna tegemist ei olnud
rikkumisega vaid unustamisega. Kaebaja arvates ei ole loogiline, et ta paneks sigareti taskusse
ja läheb siis valvurite juurde. Kaebaja ei olnud sigaretti riiete vahele peitnud, vaid see oli lihtsalt
taskus.
5.2. Vangla on liiga kiiresti kaebaja kartserisse paigutanud ega võimaldanud tal oma õigusi
kaitsta karistust eelnevalt vaidlustades.
6.       Vastustaja palub jätta kaebus rahuldamata ja menetluskulud kaebaja enda kanda.
Vastustaja väidab järgmist.
6.1. Kinnipeetaval on kohustus, suitsetamata sigaretid ära anda ning vaid tema ise peab selle
eest hoolitsema, et talle pandud kohustus täidetud saaks. Puuduvad tõendid, et kaebuse esitaja
poleks saanud seda kohustust täita. Kaebuse esitaja väited unustamisest pole tõendamist
leidnud. Kohtumenetluses ei ole kaebaja tervisest tulenevatele mäluprobleemidele tuginenud
kuid distsiplinaarmenetluse raames on neid väiteid kontrollitud ning need osutusid alusetuteks
– kaebajal ei ole diagnoositud tervishäireid, millega kaasneksid mäluprobleemid.
6.2. Kaebaja väide sigareti taskusse unustamise kohta ei ole eluliselt usutav. Kinnipeetavatele
antakse suitsetama minnes kaasa maksimaalselt kolm sigaretti ning suitsetamise periood on
üsna lühike (15 minutit), samuti on eluosakonda naasmine pärast suitsetamist seotud
läbiotsimiste ja sigarettide kappidesse panemise jms. Seega on olukorras kus isiku ümber nii
temalt kui ka kaaskinnipeetavatelt sigarettide kohta küsitakse ja neid kappidesse pannakse,
täiesti ebausutav väide, et taskus oleva sigaret võidakse sinna unustada.
6.3. Vangla oli kaebajale seoses taskust leitud sigaretiga korra juba võimaluse andnud ning
rikkumise karistamata jätnud, piirdudes vaid vestlusega ning juhtinud kaebaja tähelepanu, et ta
peab olema hoolikam. Kaebaja oli seega teadlik, et samalaadne uus intsident päädib
distsiplinaarkaristusega.
6.4. Arvestades juhtumi asjaolusid ja kaebaja isikut pole võimatu, et kaebaja kergemeelselt
lootis sigareti osakonda toimetada. Kuigi vanglateenistus teeb kõik endast oleneva, et sigaretid
eluosakonda ei satuks, võib see mõnikord siiski kinnipeetavatel õnnestuda.
6.5. Distsiplinaarmenetluse käigus kogutud tõenditega on tuvastatud, et kaebuse esitajal oli
kohustus suitsetamata sigaretid osakonda sisenedes ära anda, mida kaebaja aga ei teinud. VangS
§ 63 kohaselt kohaldatakse distsiplinaarvastutust kinnipeetava süülise tegevuse korral, sh ka
hooletusega toimepandud süüteo eest.
6.6. Harku ja Murru Vangla 05.05.2015 otsuse nr 5-11/15/2-2 õigusvastasuse tuvastamine ei
aita kaasa kaebaja õiguste kaitsele. Kartserikaristuse täitmisele pööramise aluseks ei ole see
otsus, vaid distsiplinaarkaristuse määramise käskkirja nr 101-d resolutsiooni p 2 ja VangS §
65 lg 3. Vastustaja 05.05.2015 otsus nr 5-11/15/2-2 oleks kartserikaristuse täitmist mõjutanud
vaid juhul kui taotlus oleks rahuldatud, st täitmist oleks edasi lükatud. Taotluse rahuldamata
jätmine ei toonud kaasa kaebaja varasemat kartserisse paigutamist kuna kaebaja viibis juba
kartseris alates 04.05.2015.
6.7. Kaebaja ei ole kaebuses näidanud põhjendatud huvi tuvastamisnõuete esitamisel. Kui
distsipliinirikkumine pandi toime katseajal, siis tuleb ka edasilükatud karistus täitmisele
pöörata. Uue rikkumise pani kaebaja toime 04.04.2015, so 4 kuud ja 15 päeva hiljem ehk
katseajal ning seega pidi kaebajale määratud kartserikaristuse täitmisele pöörama. VangS § 65
lg 3 on imperatiivne norm ega näe selles osas ette kaalutlusõigust. Vangla pidi määratud
distsiplinaarkaristused koheselt täitmisele pöörama ning seda tehes ei käitunud vangla
õigusvastaselt ega rikkunud kaebaja õigusi. 21.11.2014 käskkirja nr 335-d on kaebaja
halduskohtus vaidlustanud (haldusasi nr 3-15-238) ning selles asjas kaebuse rahuldamise korral
on kaebajal kahjunõude esitamise õigus.




                                                                                                  3(8)
                                                                                       3-15-1372

KOHTU SEISUKOHT
7.    Kohus on kaebusest ja selle täpsustusest järeldanud, et kaebaja taotleb talle
distsiplinaarkaristuse määramise käskkirja nr 101-d resolutsiooni p 1 tühistamist, varem
katseajaga määratud kartserikaristuse täitmisele pööramise (käskkirja nr 101-d resolutsiooni p
2) õigusvastasuse tuvastamist ning 05.05.2015 kirja nr 5-11/15/2-2 (21.11.2014 käskkirja nr
335-d täitmise peatamise taotluse rahuldamata jätmine) õigusvastasuse tuvastamine.
8. Vangistusseaduse (VangS) § 67 p 1 sätestab, et julgeoleku tagamiseks vanglas on kinnipeetav
kohustatud täitma vangla sisekorraeeskirju ja alluma vanglateenistuse ametnike seaduslikele
korraldustele. Vangla sisekorraeeskirja (VSKE) § 81 lg-te 2 ja 3 kohaselt võib kinnipeetav
vanglas suitsetada üksnes selleks ettenähtud ja vastavalt märgistatud kohtades ja ajal, millal tal
on õigus seal viibida. Kinnipeetaval ei ole õigust tubakatooteid enda juures hoida. Need
võetakse vanglateenistuse ametniku poolt hoiule ja väljastatakse kinnipeetavale vaid ajaks,
millal tal on õigus viibida kohtades, kus on lubatud suitsetada.
Harku ja Murru Vangla direktori 14.02.2013 käskkirjaga nr 15 kehtestatud Harku ja Murru
Vangla Harku vangistusosakonna kodukorra punkt 12.5 sätestab, et kinnipeetav on pärast
jalutuskäiku kohustatud tarvitamata jäänud sigaretid vanglateenistuja määratud kohas ja ajal
hoiule andma.
9. Kaebaja on distsiplinaarkaristuse määramise käskkirja vaidlustanud tühistamiskaebusega,
mis on haldusakti õigusvastasuse kõrvaldamiseks kohane õiguskaitsevahend. Vaidlust ei ole, et
selle käskkirjaga määratud karistuse on kaebaja ära kandnud. Vastustajalt saadud teabe kohaselt
(tl 71) on kaebaja vanglast tingimisi enne tähtaega 07.10.2015 vastavalt Harju Maakohtu
21.09.2015 kohtumäärusele.
10. Riigikohtu praktikas (05.12.2011 otsus asjas nr 3-3-1-41-11 p-d 10–12; 13.11.2014. otsus
haldusasjas nr 3-3-1-44-14, p –d 10 ja 11) on selgitatud, et haldusaktil võib säilida mõju ja
praktiline tähendus ka pärast kehtivusaja möödumist ning sellisel juhul saab kohus haldusakti
tühistada. Tühistamine kõrvaldab haldusakti kehtivuse ka tagasiulatuvalt nõnda, et selle
varasemale kehtivusele ei ole võimalik hiljem enam tugineda. Haldusakti kehtivusaja
lõppemine ei välista seega tingimata tühistamiskaebuse esitamist ja läbivaatamist.
Kohtumenetluse ajal kehtivuse kaotanud haldusakti tühistamise nõude sisuline lahendamine on
välistatud vaid siis, kui kohus veendub, et kehtetu haldusakti "ületühistamine" ei ole kaebaja
õiguste kaitseks vajalik (vrdl halduskohtumenetluse seadustiku (HKMS) § 44 lg 1).
Eeltoodud kohtupraktika kohaselt võib kehtivuse kaotanud haldusakti mõju ja praktiline
tähendus väljenduda ennekõike võimaluses, et haldusorganid, kohtud ja kolmandad isikud
võivad oma edasistes otsustes ja toimingutes tugineda haldusakti varasemale kehtivusele.
Vaidlustatud käskkirja mõju ja praktiline tähendus ei pruugi olla täielikult ammendunud ka
praegusel juhul. VangS § 65 lg 5 kohaselt kustub distsiplinaarkaristus ühe aasta jooksul selle
määramisest arvates ning alles seejärel ei saa seda arvestada kui kehtivat distsiplinaarkaristust.
Kuigi kaebaja on praeguseks vanglast karistuse kandmiselt vabanenud ja kuna ta vabastati
ennetähtaegselt, tuleb eeldada tema asumist õiguskuuleka eluviisi juurde. Siiski ei ole täielikult
välistatud, et kui kaebaja peaks sattuma taas vangistusseaduse mõjusfääri, võib tähtsust omada
asjaolu, et isikul on kustumata distsiplinaarkaristus. Seega peab kohus võimalikuks esitatud
tühistamiskaebuse läbi vaadata.
11. Tulenevalt VangS § 63 lg-st 1 on selle seaduse, vangla sisekorraeeskirjade või muude
õigusaktide nõuete süülise rikkumise eest kinnipeetavale lubatud kohaldada samas sätestatud
distsiplinaarkaristusi. Vangla kodukorras ette nähtud kohustuse (anda sigaretid hoiustamiseks)
rikkumise korral on vanglateenistus seega õigustatud distsiplinaarvastutust kohaldama.


                                                                                             4(8)
                                                                                        3-15-1372

12. Praegusel juhul ei ole vaidlust selles, et vanglateenistuse ametnik I. Sasjuk leidis 04.04.2015
sigaretikappide juures suitsetamise järgselt läbiotsimist teostades kaebaja jope taskust lahtise
sigareti. Selle kohta koostas vanglaametnik ettekande nr 152 (tl 48), mille põhjal algatati
distsiplinaarmenetlus.
Kaebaja ise ei eita, et läbiotsimise ajal oli tema taskus sigaret. Samuti pole ta väitnud, et ei
teadnud tubakatoodete kasutamise korda vanglas ega kohustust sigaretid pärast suitsetamiseks
ette nähtud aega hoiustamiseks tagastada. Kaebaja väidab, et sigaret oli taskusse ununenud.
Kohe läbiotsimisel sigareti avastamise järgselt on kaebaja saanud kirjutada seletuse, milles
märgib, et vanuse ja närvilise elu tõttu on tal mäluga probleeme. Veel märkis ta, et valvur ei
küsinud, kas on midagi tagasi panna (tl 48p).
Valvur I. Sasjuk on ettekandes (tl 48) märkinud, et läbiotsimine toimus M1 esimese korruse
koridoris sigaretikappide juures. Distsiplinaarmenetluses on ta täiendavalt selgitanud, et
tavaliselt räägib/küsib esimesena see ametnik, kelle käes on suitsukappide võti ja kes seisab
kappide juures ning siis on kinnipeetavatel võimalus sigaretid kappi panna. I. Sasjuki selgituse
kohaselt ei olnud kappide võti tema käes ja ta otsis kinnipeetavaid trepikojas läbi, st kinnipeetav
jõudis tema juurde, olles juba kappidest möödunud. Seetõttu ning arvates, et kaebaja on teadlik
suitsetamise reeglitest vanglas, ei küsinud ta kaebajalt, kas viimane soovib sigarette tagastada
(tl 49).
13. Riigikohus on haldusasjas nr 3-3-1-24-10 leidnud, et VangS § 63 kohaselt kohaldatakse
distsiplinaarvastutust vaid kinnipeetava süülise tegevuse korral, kuid täpsustamata on jäänud
nõutava süü vorm. Seetõttu on distsiplinaarkorras karistatav nii tahtluse kui ka hooletusega
toime pandud süütegu. Kohtu hinnangul on põhjendatud lugeda vanglas kehtestatud
suitsetamise korraldust ja kinnipeetav kohustusi arvestades süüliseks teoks ka sigareti taskusse
jätmine, hoolimata sellest, et kinnipeetaval puudus soov seda peita.
13.1. Kohus ei pea usutavaks, et kinnipeetav, kes oli juhtumi toimumise ajaks vanglas viibinud
juba 7 ja pool kuud (alates 16.08.2014, tl 47 ja 47p), poleks ilma tema käest küsimata tulnud
mõttele kasutamata jäänud sigaret nõuetekohaselt tagastada. Ettekandest ja I. Sasjuki
täiendavast seletusest ilmneb, et sigareti avastas ta sigaretikappide läheduses, kui kaebaja oli
juba kappidest möödunud. Ka kaebaja ise on vastuväidetes distsiplinaarmenetluse protokollile
märkinud, et läbiotsimine toimus pärast kappe, kuigi väidab seejuures, et see oli tingitud
ruuminappusest. Arvestades, et suitsetamine on Harku ja Murru Vanglas vangistusõiguse
normide järgi korraldatud kinnipeetavatele teadaoleval viisil, ei ole usutav, et nähes
sigaretikappe ja suitsetamast tulevaid kinnipeetavaid läbi otsivat vanglaametnikku, ei tuleks
isikul meelde kohustus sigaretid hoiule anda. Tegemist on kinnipeetava kohustusega, mida tal
tuleks täita endal vabatahtlikult ilma sundi kasutamata.
13.2. Vaidlustatud käskkirjast nähtuvalt on kaebaja puhul juba 21.02.2015 sarnane rikkumine
tuvastatud, kuid sel korral piirdus vastustaja vestlusega. Juhtumit on kirjeldatud ka Harku ja
Murru Vangla valveplaani Harku vangistusosakonna 21.02.2015 kell 08.00–20.00 ülevaates (tl
46; vangiregistri infosüsteemi väljavõte, tl 47). Sealt nähtub, et ka veel päev varem (20.02)
üritas kaebaja sigaretti eluosakonda toimetada. Sel korral võimaldati tal sigaret kappi tagasi
panna, kuna vanglaametnikud möönsid, et selgesõnalist pakkumist sigaret hoiustada ei tehtud.
Seegi asjaolu näitab, et kaebaja oli kohustusest ja selle rikkumise võimalikest tagajärgedest
teadlik. Samuti seda, et suitsetamise korraldus on kogu aeg ühesugune ja sigarettide kappi
paigutamine pärast jalutuskäiku igapäevane rutiinne tegevus. Seega on kinnipeetavatel ka
kohustus kanda hoolt selle eest, et reegleid järgida ja mitte unustada sigarette tagastada.




                                                                                              5(8)
                                                                                        3-15-1372

13.3. Vaidlust ei ole, et kaebaja polnudki püüdnud sigaretti peita (nt riiete vahele), vaid see oli
lahtiselt taskus. Kohus peab usutavaks vastustaja seisukohta, et kaebaja käitus teadlikult nii,
et unustamise versioon usutavam tunduks.
13.4. Vastustaja on distsiplinaarmenetluse käigus hinnanud ka kaebaja väidet
mäluprobleemidest. Vastuseks menetleja järelepärimisele on meditsiiniosakond 20.04.2015 e-
kirjaga teatanud (tl 49p), et E.L.il ei ole diagnoositud terviseprobleeme, millega kaasneks
mäluprobleeme. Kohtule esitatud kirjavahetusest (tl 20) ei nähtu küll, kes on ametikoha-järgselt
järelpärimisele vastanud Kristel Kivimets. Vastustaja veebilehelt käesoleva otsuse kirjutamise
seisuga nähtub, et järelepärimise adressaatidest märgitutest vähemalt Annely Aasamets on
vastustaja meditsiiniosakonna töötaja; seega saab järeldada, et vastuse järelepärimisele on
koostanud meditsiiniosakond.
13.5 Eelnevat arvestades nõustub kohus vastustajaga, et kaebaja on toime pannud
distsiplinaarkorras karistatava teo.
14. Vastustaja on vaidlustatud käskkirjas põhjendanud karistuse valikut (3 ööpäevaks
kartserisse paigutamine). Vastustaja on märkinud, et tegemist on vangla tingimustes raske
rikkumisega, mille eest väljakujunenud karistamispraktika kohaselt määratakse reaalne
kartserikaristus. Karistuse pikkuse puhul arvestas vastustaja, et tegemist on esmakordse
sellelaadse teoga. Katseaja kohaldamist ei pidanud vastustaja põhjendatuks seetõttu, et
eelmisest katseajaga karistamisest ei ole kinnipeetav järeldusi teinud ja pani toime uue teo.
Vanglal on distsiplinaarkaristuse määramisel, karistuse valikul ja kartserikaristuse pikkuse üle
otsustamisel oluline kaalumisruum. Kohtu hinnangul on karistus määramisel ja valikul
toimunud piisav kaalumine ja vastustaja on kaalutlused otsuse põhjendustes ka
haldusmenetluse seaduse (HMS) § 56 lg-le 3 vastavalt esitanud.
Käskkirja andmisele on eelnenud vangistusõiguse normidele vastav distsiplinaarmenetlus,
mille käigus on kinnipeetavale tagatud õigus olla ära kuulatud – ta on saanud esitada seletuse
kohe juhtumi järgselt (tl 48p) ning talle on antud kolm päeva distsiplinaarmenetluse protokollile
vastuväidete esitamiseks (tl 4), mida kaebaja on ka oma seisukohti neljal leheküljel esitades
teinud (tl 7–10).
15. Eelneva põhjal leiab kohus, et distsiplinaarkaristus oli määratud õiguspäraselt ja puudub
alus tühistamisnõude rahuldamiseks.
16. Kaebaja on taotlenud käskkirja nr 101-d resolutsiooni p 2 ja 05.05.2015 vastuse nr 5-
11/15/2-2 õigusvastasuse tuvastamist. Vastustaja leiab, et kaebaja pole tuvastusnõuete
esitamiseks vajalikku põhjendatud huvi välja toonud.
HKMS § 45 lg 2 kohaselt võib tuvastamiskaebuse esitada üksnes juhul, kui õiguse kaitseks ei
leidu tõhusamaid vahendeid. Võimalus esitada hüvitamiskaebus ei välista õigust esitada
tuvastamiskaebus sellise haldusakti või toimingu õigusvastasuse kindlakstegemiseks, millega
võidi kahju tekitada. Hilisema hüvitamiskaebuse esitamise kavatsus ei anna õigust
tuvastamiskaebuse esitamiseks, kui hüvitamiskaebus oleks ilmselgelt perspektiivitu.
Kohus pidas esitatud tuvastusnõudeid lubatavaks põhjusel, et kaebaja pöördus esmalt kohtusse
ka hüvitamisnõudega, kuid kohtu selgituse peale, et läbimata on kohustuslik kohtueelne
menetlus, teatas, et ei soovi hüvitamisnõudeid praeguses asjas esitada. Küll on kaebaja aga
selgelt väljendanud oma mittenõustumist karistuste kohese täitmisele pööramisega ja täitmise
peatamisest keeldumisega. Kuna karistus oli kohtusse pöördumise hetkeks juba kantud, polnuks
eesmärgipärane käskkirja nr 101-d resolutsiooni p 2 vaidlustamine tühistamisnõudega. Samuti
ei ole haldusaktiks, mille kehtetuks tunnistamist vaidementluses ja tühistamist kohtumenetluses


                                                                                              6(8)
                                                                                        3-15-1372

nõuda saaks vastustaja 05.05.2015 vastus nr 5-11/15/2-2 kartserikaristuse täitmise
edasilükkamisest keeldumiseks. Kohtu hinnangul ei ole vähemalt nõuete lubatavuse hindamise
staadiumis põhjust välistada, et tulevikus esitatavatel hüvitamisnõuetel puudunuks ilmselgelt
perspektiiv.
17. VangS § 65 lg 1 kohaselt pööratakse distsiplinaarkaristus üldjuhul täitmisele kohe. Lõige 3
sätestab, et kui kinnipeetav paneb katseajal toime uue distsipliinirikkumise, pööratakse
mõlemad distsiplinaarkaristused kohe täitmisele. VangS § 65 lg 6 kohaselt ei täideta
distsiplinaarkaristust, kui seda ei ole pööratud täitmisele kaheksa kuu jooksul arvates
distsiplinaarkaristuse määramisest.
Distsiplinaarsüüteo eest karistuse, sh kartserikaristuse kohesel täitmisele pööramisel teenib see
paremini oma eesmärki – karistuse mõju on suurim siis, kui karistus järgneb rikkumise
toimepanemisele võimalikult kiiresti. Karistuse täitmise põhjendamatut edasilükkamist on
õiguskirjanduses peetud isegi õigusvastaseks (L. Madise, P. Pikamäe, J. Sootak.
Vangistusseadus. Kommenteeritud väljaanne. Juura, 2014, § 65 komm. 2, lk 156).
Praegusel juhul oli kaebajal käskkirjaga nr 101-d karistuse määramise ajal kehtiv karistus
21.11.2014 käskkirja nr 335-d alusel, mille täitmine oli katseaja tõttu edasi lükatud. Seega täitus
uue karistuse määramisel VangS § 65 lg 3 kohaldamise eeldus ning tekkis alus mõlema
karistuse koheseks täitmiseks. Distsiplinaarkaristuse (sh kartserikaristuse) kohest täitmist ei
välista ka selle vaidlustamine vaide- või kohtumenetluses.
18. VangS § 65 lg 2 sätestab, et vanglateenistuse ametnik võib distsiplinaarkaristuse või selle
osa täitmisele pööramise edasi lükata tingimusel, et kinnipeetav ei pane katseajal toime uut
distsipliinirikkumist, määrates katseaja ühest kuni kuue kuuni. VangS § 65 ega ka muud
vangistusõiguse normid ei näe ette karistuse täitmise edasilükkamise muid aluseid. Riigikohtu
21.03.2013 otsuses haldusasja nr 3-3-1-79-12 (p 9) on asutud seisukohale, et distsiplinaar-
karistuse täitmisele pööramise saab üldjuhul edasi lükata vaid siis, kui karistatule on määratud
katseaeg. Eelnevalt viidatud sättes ja kohtupraktikas on kasutatud sõna „üldjuhul“. Pole
ilmnenud selliseid asjaolusid (nt kaebaja terviseseisund), mis tinginuks üldjuhust erandi
tegemise ja võinuks välistada karistuste täitmisele pööramise. Seega oli käskkirja nr 101-d
resolutsiooni p 2 selle andmise aja hetkega õiguspärane.
Lisaks märgib kohus, et karistuste täitmisele pööramise õigusvastasuse aluseid ei ole ilmnenud
ka hiljem. Nüüdseks on ka selgunud, et 21.11.2014 käskkirjaga nr 335-d määrati karistus
õiguspäraselt. Haldusasjas nr 3-15-238 jättis kohus kaebuse 29.09.2015 otsusega rahuldamata
ja otsus jõustus edasi kaebamata 230.10.2015. Praeguse kohtuotsusega asub kohus aga
seisukohale, et käskkirja nr 101-d resolutsiooni p-ga 1 on karistus määratud õiguspäraselt.
19. Kuigi distsiplinaarkaristuse täitmist ei välista ka selle vaidlustamiseks toimuv vaide- ega
kohtumenetlus, on karistatul võimalus enda õiguste kaitsmiseks ja kahjulike tagajärgede
vältimiseks esialgse õiguskaitse korras taotleda käskkirja täitmise peatamist HMS § 81 või
HKMS § 249 lg 2 järgi esialgse õiguskaitse korras. Kaebaja ongi 02.05.2015 vaides käskkirja
nr 101-d peale esitanud ka taotluse käskkirjaga nr 335-d määratud karistuse täitmise
peatamiseks. Kaebaja märkis taotluses, et ei pea põhjendatuks täitmisele pöörata käskkirja,
mille ta on halduskohtus vaidlustanud ja palub ära oodata selles asjas tehtud kohtuotsuse. Ka
kaebuses kohtule on kaebaja seisukohal, et karistus pöörati täitmisele kiirustades, andmata talle
võimalust oma õigusi kaitsta.
20. Vastustaja on taotluse lahendanud 05.05.2015 vastusega nr 5-11/15/2-2. Vastustaja märkis
vastuses, et taotluse kohaselt soovitakse haldusakti täitmise peatamist kuni kohtuotsuseni
käskkirja nr 335-d tühistamise nõudes. Taotluse lahendamise ajaks oli karistuse määramisest


                                                                                              7(8)
                                                                                    3-15-1372

möödunud 5 kuud ja 15 päeva. Selleks, et karistust saaks VangS § 65 lg-s 3 sätestatud tähtaja
jooksul täita, on jäänud vaid kaks ja pool kuud. Arvestades kohtumenetluste pikkust ja
menetluse hetkeseisu ei pidanud vastustaja täitmise peatamise korral karistuse tähtaegset
täitmist võimalikuks. Vastustaja märkis ka, et käskkiri on läbinud kohtueelse menetluse ning
pole selgunud selle õigusvastsus ning pole ilmnenud uusi asjaolusid selle seisukoha
muutmiseks. Vastustaja möönis, et kaebust käskkirja nr 335-d peale ei saa küll pidada täiesti
perspektiivituks, kuid taotluse lahendamise hetkel ei pidanud ta haldusakti täitmise peatamist
põhjendatuks.
21. HMS § 81 kohaselt võib vaiet lahendav haldusorgan haldusakti täitmise peatada, kui see on
vajalik avaliku huvi, haldusakti adressaadi või kolmanda isiku õiguste kaitseks. Seega oli
taotluse lahendamine vastustaja kaalutlusotsus.
Riigikohus on otsuses haldusasjas nr 3-3-1-44-12 (p 25) leidnud, et haldusakti täitmise
peatamise taotluse puhul saab vaideorgan hinnata konkreetsetele faktilistele asjaoludele
tuginedes, kas esineb vajadus haldusakti täitmise peatamiseks või mitte, sh hinnata kahjulike
tagajärgede saabumise tõenäosust ning arvestada haldusakti adressaadi olukorda, näiteks tema
tervislikku seisundit. Kohus ei nõustu vastustajaga, et kartserikaristust määrava haldusakti
täitmise peatamine ei ole võimalik, kui karistust on juba kandma hakatud ja kaebaja viibis
kartseris. Kohtu arvates on sellise haldusakti täitmise peatamine võimalik ka karistuse veel
kandmata osa täitmise edasilükkamiseks, nt terviseseisundit tingituna. Seega on põhimõtteliselt
võimalik kaebaja õigusi rikkuda ka karistuse täitmise peatamisest keeldumisega.
Praegusel juhul kohtu hinnangul kaebaja õigusi aga vastustaja 05.05.2015 vastusega nr 5-
11/15/2-2 rikutud ei ole. Vastustaja on vastuses esitanud oma põhjendatud seisukoha taotluse
rahuldamata jätmiseks (selgitanud karistuse kohese täitmise vajalikkust). Vanglas korra ja
julgeoleku tagamine, sh õigusrikkumistele üldjuhul kohene reageerimine on avalikku ning
vanglas viibivate kolmandate isikute huvi arvestades põhjendatud kaalutlus. Vastust ei muuda
õigusvastaseks asjaolu, et vastustaja pole oma otsustuses välja toonud muid kaalutavaid huve.
Taotleja ei ole taotluses väitnud muude peatamist tingivate asjaolude (nt terviseseisund)
olemasolu ning on tuginenud ainult soovile ära oodata käimasoleva kohtumenetluse tulemus.
Selliseid asjaolusid pole ilmnenud ka hiljem.
22. Seega on kohus seisukohal, et ka kaebaja tuvastusnõuete rahuldamiseks puudub alus ja
kaebus tuleb jätta tervikuna rahuldamata.
MENETLUSKULUD
23. HKMS § 108 lg 1 kohaselt kannab menetluskulud pool, kelle kahjuks otsus tehti. Seetõttu
jääb kaebuse esitamisel tasutud riigilõiv (15 eurot) kaebaja kanda. Vastustaja ei ole
menetluskulude väljamõistmist taotlenud, mistõttu jäävad ka tema võimalikud menetluskulud
HKMS § 109 lg-st 1 tulenevalt tema enda kanda.



/allkirjastatud digitaalselt/
Sirje Kaljumäe




                                                                                          8(8)

                       KOHTUMÄÄRUS
 Kohus                               Tallinna Ringkonnakohus
 Kohtukoosseis                       Mati Maksing, Gaida Kivinurm ja Ulvi Loonurm
 Määruse tegemise aeg ja koht        9. detsember 2016, Tallinn
 Tsiviilasja number                  2-16-4773
 Tsiviilasi                          IK kaebus Tallinna kohtutäitur Mati Roodese
                                     11. märtsi 2016 otsusele täiteasjas nr 026/2008/1827
 Vaidlustatud kohtulahend            Harju Maakohtu 21. juuni 2016 määrus
 Kaebuse esitaja ja kaebuse liik     IK määruskaebus
 Menetlusosalised ja nende           Avaldaja (võlgnik, määruskaebuse esitaja): IK
 esindaja                            Puudutatud isik I (sissenõudja): Eesti Vabariik (Politsei-
                                     ja Piirivalveameti kaudu), lepinguline esindada Irina
                                     Punko
                                     Puudutatud isik II (vastustaja määruskaebemenetluses):
                                     Tallinna kohtutäitur Mati Roodes
 Menetluse liik                      Kirjalik menetlus

 RESOLUTSIOON
 1. Harju Maakohtu 21. juuni 2016 määrus jätta muutmata ja määruskaebus
    rahuldamata.
 2. Määruskaebusega seonduvad menetluskulud jätta määruskaebuse esitaja kanda.
    Kindlaksmääratavad menetluskulud puuduvad.
 Edasikaebamise kord
 Menetlusosalisel on õigus esitada määruskaebus Riigikohtule 15 päeva jooksul alates käesoleva
 määruse kättetoimetamisest. Hagita menetluses Riigikohtus võib menetlusosaline
 menetlustoiminguid teha ning avaldusi ja taotlusi esitada ise või advokaadi vahendusel.
 Seaduses sätestatud alustel võib menetlusosaline taotleda riigipoolset menetlusabi
 menetluskulude kandmiseks. Tähtaja järgimiseks peab menetlusabi taotleja tegema tähtaja
 kestel menetlustoimingu, mille tegemiseks ta menetlusabi taotleb, eelkõige esitama kaebuse.
 Kaebuse põhjendamiseks või kautsjoni tasumiseks või kaebuses esineva sellise puuduse
 kõrvaldamiseks, mis on seotud menetlusabi taotlemisega, annab kohus mõistliku tähtaja pärast
 menetlusabi andmise taotluse lahendamist, kui nimetatud taotlus ei olnud esitatud
 põhjendamatult või tähtaja pikendamise eesmärgil. See ei välista menetlustähtaja ennistamist.

MENETLUSE KÄIK
1. Lääne Politseiprefektuuri Pärnu Politseiosakond esitas Eesti Vabariigi (sissenõudja,
kohtumenetluses puudutatud isik I) nimel täitmisavalduse 8. veebruari 2008 otsusega
nr 2670,08,000600 IK-le (võlgnik, kohtumenetluses avaldaja) määratud trahvi sissenõudmiseks.
Tallinna kohtutäitur Mati Roodes (kohtutäitur, kohtumenetluses puudutatud isik II) algatas sel
alusel täitemenetluse asjas nr 026/2008/1827. Sissenõude sisu oli rahatrahv 191,73 eurot ja
kohtutäituri tasu 73,15 eurot. Neist viimane koosnes menetluse alustamise tasust (7,54 eurot) ja
täituri tasust (65,61 eurot).
2. Võlgnik esitas 21. detsembril 2015 kohtutäiturile avalduse täitemenetluse lõpetamiseks
täitemenetluse seadustiku (TMS) § 202 alusel. Kohtutäitur vastas 15. veebruaril 2016, et jätkab
kohtutäituri tasu sissenõudmist. Trahvi tasumist ei saanud enam nõuda aegumise tõttu.
Võlgnik esitas 25. veebruaril 2016 kohtutäiturile kaebuse tema tegevuse peale, vaidlustades
täitemenetluse jätkamist kohtutäituri põhitasu osas.
3. Kohtutäitur tegi 11. märtsil 2016 otsuse (kohtutäituri otsus), millega jättis võlgniku kaebuse
rahuldamata.
Kohtutäitur märkis, et kohtutäituril on õigus nõuda täiteasjades, milles on täidokumendist
tulenev põhinõue aegunud, kohtutäituri tasu lähtuvalt TMS § 2 lg 1 p-st 16, mille kohaselt on
kohtutäituri otsus kohtutäituri tasu kohta eraldiseisev täitedokument. Riigikohus sedastas
2. novembri 2011 määruses tsiviilasjas nr 3-2-1-79-11, et kohtutäituril on õigus jätkata
täitemenetlust väärteoasjades määratud rahaliste karistuste täitmisega tekkinud kulude osas ka
pärast seda, kui väärteoasjades määratud rahatrahvi nõuded on karistusseadustiku (KarS) § 82
järgi aegunud (viidatud määruse p 11). Riigikohus märkis samas lahendis ka, et kui kohtutäitur
lõpetab täitemenetluse täitedokumendist tulenevate nõuete sissenõudmiseks nõuete aegumise
tõttu, siis on kohtutäituril õigus saada tasu nõutavas suuruses, mitte aga võrdeliselt sissenõutud
summaga. Vastavalt kohtutäituri seaduse (KTS) §-le 35 on kohtutäituri tasu määrad kehtestatud
kindlate summadena, mis sõltuvad sissenõude summast ning millele lisandub käibemaks.
4. Võlgnik esitas 24. märtsil 2016 Harju Maakohtule kaebuse kohtutäituri otsusele ja taotles
täiteasjas nr 026/2008/1827 täitemenetluse lõpetamist täituri põhitasu osas.
Võlgnik leidis, et kohtutäituri otsus ei ole õiguspärane. Olukorras, kus rahalist nõuet ei ole sisse
nõutud täielikult, tuleb kohaldada KTS § 32 lg 5 ja kohtutäituri põhitasule tuleb rakendada
nõude sissenõutud määra, mis on 0%.
5. Sissenõudja vaidles kaebusele vastu. TMS ega KTS ei reguleeri otsesõnu olukorda, kuidas
nõuda täituritasu aegunud nõude korral. Kohtupraktika toetab täitmisega tekkinud kulutuste
sissenõudmist peale KarS § 82 sätestatud karistusotsuse täitmise aegumistähtaja saabumist.
Põhitasu peamine eesmärk on võimaldada kohtutäituril saada endale ja maksta kohtutäituri
büroos töötavatele isikutele tasu tehtud (ameti)toimingute eest (Riigikohtu 16. detsembri 2015
määrus tsiviilasjas nr 3-2-1-108-15). Seega küsimus ei ole niivõrd sissenõutud võlgnevuse
suuruses, kuivõrd selles, mida on kohtutäitur teinud ja kui suure tasu ta peaks oma töö eest
saama. KTS § 32 lg-d 2 ja 3 tuleb tõlgendada nii, et kohtutäitur võib nõuda tasu proportsio-
naalselt tehtud täitetoimingute hulga ja mahuga. Asjaolu, et täitemenetlus lõppes seoses
aegumisega, ei tee olematuks kohtutäituri ametitoiminguid ehk tehtud tööd. Kujunenud
olukorras tuli kohtutäituril teha uus põhitasu otsus, mitte lähtuda sissenõudelt arvestatud
esialgsest põhitasust. Juhul, kui täitetoimingute arv ja maht seda õigustavad, on kohtutäituril
õigus põhitasule täies ulatuses. Selle hindamiseks saab kohus tutvuda täitetoimikuga.
6. Kohtutäitur kaebusele ei vastanud.

MAAKOHTU MÄÄRUS
7. Maakohus jättis 21. juuni 2016 määrusega (vaidlustatud määrus) võlgniku kaebuse
rahuldamata. Maakohtu põhjendused on kokkuvõtvalt järgmised.
Täitmisteate kättetoimetamisele võlgnik vastuväiteid ei esitanud. TMS § 24 lg 2 ja § 38 lg 1
ning KTS § 32 lg-te 1 ja 2 ning § 30 lg-te 1 ja 2 alusel muutus täitmisteate kättetoimetamisega
täitemenetluse alustamise tasu nõue ja kohtutäituri põhitasu nõue sissenõutavaks.

                                                                                              2 (5)
KTS § 32 lg 5 sätestab, et kui täitmisel olev rahaline nõue nõutakse sisse osaliselt, on
kohtutäituril õigus saada põhitasu üksnes summas, mis on võrdeline sissenõutud summaga.
Riigikohus käsitles 13. oktoobri 2009 otsuses tsiviilasjas nr 3-2-1-88-09 küsimust, kas
kohtutäituril on õigus saada täismääras põhitasu olukorras, mil täitemenetluse tulemusel rahalist
nõuet üldse mingis ulatuses ei täidetud, nt sundtäitmisele esitatud nõue rahuldatakse pärast
täitmisteate kättetoimetamist võlgnikule ilma kohtutäituri otsese tegevuseta või nt juhul, mil
sissenõudja esitab pärast täitmisteate kättetoimetamist kohtutäiturile avalduse täitemenetlus
lõpetada. KTS eelnõu (462 SE) seletuskirja kohaselt kohtutäituri tasu sissenõudmist puudutavat
regulatsiooni 1. jaanuari 2010 redaktsiooniga ei muudetud. Seega enne 1. jaanuari 2010
kehtinud KTS § 23 lg-le 3 vastab kehtiva § 32 lg 5. Need sätted on sisult ja sõnastuselt
analoogsed. Olukorras, kus nõue kuulus kohtutäituri poolt aegumise tõttu lõpetamisele, kuid
nõuet ei ole täidetud, saab kohtutäituri põhitasu osas kohaldada Riigikohtu otsuses märgitut.
Riigikohus märkis samas lahendis, et kuni 31. detsembrini 2009 kehtinud KTS § 23 lg 3 ei kehti
juhul, kui sundtäitmise käigus kohtutäituri otsese tegevuse tulemusel rahalist nõuet üldse ei
täideta. Nimetatud sätet saab kohaldada juhul, mil täitemenetluse tulemusena nõutakse sisse osa
rahalisest nõudest. Vastasel korral ei oleks säte kooskõlas kohtutäituri ametitegevuse tasulisuse
põhimõttega. KTS § 23 lg-d 2 ja 3 tuleb tõlgendada nii, et eespool nimetatud juhtudel võib
kohtutäitur nõuda tasu proportsionaalselt tehtud täitetoimingute hulga ja mahuga. Seejuures on
võimalik lähtuda KTS § 23 lg-s 3 sätestatud tasu proportsionaalsuse põhimõttest – mida suurem
osa võlast õnnestub sisse nõuda, seda suuremat tasu võib kohtutäitur nõuda. Ülekantuna
täitetoimingute hulgale ja mahule tähendab see KTS § 23 lg 2 tähenduses, et mida rohkem ja
mahukamaid täitetoiminguid on kohtutäitur teinud, seda suuremat tasu (kuid seejuures mitte
üle 50% täismäärast) võib kohtutäitur võlgnikult nõuda. KTS § 23 lg-te 2 ja 3 selline tõlgen-
damine loob olukorra, mil kohtutäitur peab tegema tasu suuruse kohta otsuse, mis sarnaneb
kohtute tehtava nn diskretsiooniotsusega ja võlgnikul on võimalus see otsus vaidlustada.
Riigikohus asus 16. detsembri 2015 määruses tsiviilasjas nr 3-2-1-108-15 seisukohale, et kui
sundtäitmisele esitatud nõue rahuldatakse pärast täitmisteate kättetoimetamist kohtutäituri
otsese tegevuseta, on täituril õigus tasu saada. Kohtutäitur saab sel juhul keelduda menetluse
lõpetamisest, kuni tema tasunõue on rahuldatud (vt 16. septembri 2015 määrus tsiviilasjas nr 3-
2-1-77-15, p 29, ja 29. septembri 2015 määrus tsiviilasjas nr 3-2-1-95-15, p 28).
Sama küsimust käsitles Riigikohus 2. novembri 2011 määruses tsiviilasjas nr 3-2-1-79-11,
milles märkis, et väärteoasjas määratud rahatrahvi sundtäitmise tõttu tekkinud täitemenetluse
kulusid ei saa pidada TMS §-s 209 nimetatud väärteomenetluse kuludeks ega muudeks avalik-
õiguslikeks rahalisteks nõueteks, mille täitmise saaks lõpetada samadel alustel nagu
väärteoasjas määratud rahatrahvi täitemenetluse. Viidatud sätete järgi saab pärast KarS § 82
lg 1 p-s 3 sätestatud tähtaja möödumist lõpetada aegumise tõttu väärteoasjas määratud
rahatrahvi või väärteomenetluses tekkinud menetluskulude või muude väärteoasjas määratud
avalik-õiguslike rahaliste nõuete täitemenetluse, kuid täitemenetluse kui iseseisva menetluse
kulud tuleb võlgnikul kanda hoolimata väärteomenetluse nõuete aegumisest. Täitemenetluse
kulud on täitedokumendi täitmise menetluse kulud, sh väärteomenetluses määratud rahatrahvi
sissenõudmiseks tehtud täitetoimingute tegemise kulud. Täitekulude kohta tehtud kohtutäituri
otsus on TMS § 1 lg 1 p 16 järgi iseseisev täitedokument.
Tulenevalt eeltoodust võib kohtutäitur antud juhul võlgnikult nõuda põhitasu ja kohtutäituri
poolt pärast täitemenetluse alustamist täitemenetluses tehtud vajalike kulutuste tasumist.
Selguse huvideks võinuks kohtutäitur koostada vaheotsuse täitemenetluse lõpetamise osas
täitedokumendist tuleneva põhinõude osas, kuid vaheotsuse tegemise kohustust seaduses
sätestatud ei ole. Kohtutäitur on toiminud kohtutäituri põhitasu väljanõudmisel õiguspäraselt.



                                                                                            3 (5)
MÄÄRUSKAEBUS
8. Võlgnik esitas vaidlustatud määruse peale 11. juulil 2016 määruskaebuse, milles palub
määruse tühistada, uue määrusega kaebus rahuldada ja menetluskulud jätta kohtutäituri kanda.
Maakohus viitas Riigikohtu 13. oktoobri 2009 otsusele asjas nr 3-2-1-88-09, kuid põhinõude
aegumise puhul on tegemist teistsuguse olukorraga. Seetõttu on väär kohaldada Riigikohtu
viidatud seisukohti otsese analoogiana.
Riigikohus leidis nimetatud lahendis ka, et kuni 31. detsembrini 2009 kehtinud KTS § 23 lg-d 2
ja 3 tuleb tõlgendada nii, et kohtutäitur võib nõuda tasu proportsionaalselt tehtud täite-
toimingute hulga ja mahuga. Kohtutäitur peab tegema tasu suuruse kohta otsuse.
Käesolevas asjas ei ole kohtutäitur põhjendanud otsust jätkata põhitasu sissenõudmist 100%
ulatuses. Kohtutäituri otsusest ei selgu milliseid toiminguid ja millises mahus kohtutäitur tegi
ja millise põhimõtte alusel määrati tehtud toimingute rahaline väärtus. Seega on kohtutäituri
otsus vastuolus kuni 31. detsembrini 2009 kehtinud KTS § 23 lg-ga 2, mis keelab põhitasu
nõudmist üle 50% täismäärast. Maakohus viitas lahendi põhjenduslikus osas küll nimetatud
sättele, kuid jättis selle kohaldamata.
Maakohtu viited Riigikohtu seisukohtadele asjas nr 3-2-1-79-11 on asjakohatud. Võlgnik ei
taotlenud sundtäitmise lõpetamist kohtutäituri põhitasu osas samadel alustel nagu väärteoasjas
määratud trahvi osas, st aegumise alusel.

MENETLUSE EDASINE KÄIK
9. Maakohus võttis määruskaebuse menetlusse ja andis puudutatud isikutele tähtaja
määruskaebusele vastamiseks. Sissenõudja ja kohtutäitur vaidlesid määruskaebusele vastu.
Maakohus määruskaebust ei rahuldanud ja edastas selle 7. oktoobri 2016 kirjaga lahendamiseks
Tallinna Ringkonnakohtule.
10. Tallinna Ringkonnakohus kohustas 28. oktoobri 2016 määrusega kohtutäiturit esitama
koopia täitetoimikust nr 026/2008/1827 ja täiendavad seisukohad ning võlgnikku esitama
täiendavad seisukohad.
Kohtutäitur jäi selle juurde, et kohtutäituri tasu vastab täitemenetluses tehtud toimingutele.
Kuna võlgnik täitedokumenti vabatahtlikult ei täitnud, siis tuli kohtutäituril asuda pöörama
sissenõuet võlgniku varale. Selleks oli vajalik välja selgitada võlgniku vara koosseis, mis eeldas
vastavate päringute tegemist sellel ajal olemas olevatesse registritesse.
Võlgnik täiendavaid seisukohti ei esitanud.

RINGKONNAKOHTU PÕHJENDUSED
11. Ringkonnakohus leiab, et vaidlustatud määrus on seaduslik ja põhjendatud ning
määruskaebuse väited ei anna alust selle tühistamiseks. Tsiviilkohtumenetluse seadustiku
(TsMS) § 657 lg 1 p 1 alusel tuleb jätta määrus muutmata ja määruskaebus rahuldamata.
12. Vastuseks määruskaebusele märgib ringkonnakohus järgmist.
13. Võlgnik taotles 21. detsembri 2015 avalduses täitemenetluse lõpetamist TMS § 202 alusel.
Seega ei ole õige võlgniku väide, mille kohaselt maakohtu viide Riigikohtu lahendis tsiviilasjas
nr 3-2-1-79-11 antud selgitustele ei ole asjakohane. Nimetatud lahendis selgitas Riigikohus, et
täitemenetluse kui iseseisva menetluse kulud tuleb võlgnikul kanda hoolimata
väärteomenetluse nõude aegumisest. Täitemenetluse kulud on täitedokumendi täitmise kulud,
sh väärteomenetluses määratud rahatrahvi sissenõudmiseks tehtud täitetoimingute kulud.
Ringkonnakohus ei nõustu võlgniku käsitlusega nagu kaotaks kohtutäitur õiguse põhitasule
pelgalt seetõttu, et võlgnikule määratud rahatrahv aegus täitemenetluse kestel enne selle katteks
                                                                                             4 (5)
raha laekumist. Kuni 31. detsembrini 2009 kehtinud KTS redaktsiooni § 23 lg 3 (kehtiva § 32
lg 5) tõlgendamisel selliselt puuduks kohtutäituril huvi ja vajadus aeguvate nõuete täitmisega
üldse tegeleda, kuivõrd talle ei ole tasu kohaselt garanteeritud võlgnike puhul, kes raskendavad
täitemenetluse läbiviimist. Võrdelisus selle normi tähenduses ei ole rakendatav võlgniku
soovitud 0%-määrana olukorras, kus sundtäidetav rahasumma jääb lõpuks maksmata aegumise
tõttu.
Samal põhjusel on ekslik ka võlgniku alternatiivne seisukoht, et trahvinõude aegumise tõttu
tuleb kohtutäituri tasu vähendada poolele põhitasumäärale. Kuni 31. detsembrini 2009 kehtinud
KTS § 23 lg 2 (kehtiva § 32 lg 4) kohaselt toimub selline tasu vähendamine siis, kui võlgnik
täidab nõude talle vabatahtlikuks täitmiseks antud tähtaja jooksul. Nimetatud sätte eesmärk on
motiveerida võlgnikku tasuma täitemenetluse võimalikult varases staadiumis nõue täies
ulatuses ja vältida sellega täitekulude suurenemist. Põhjendatuks ei saa pidada samasuguse
soodustuse andmist võlgnikule, kes ei ole nõuet üldse täitnud.
14. Asjakohane on maakohtu viide Riigikohtu lahendile tsiviilasjas nr 3-2-1-88-09, kus
Riigikohus sedastas, et kohtutäitur võib nõuda tasu proportsionaalselt tehtud täitetoimingute
hulga ja mahuga. Õige on määruskaebuse väide, et kohtutäitur ega maakohus ei ole
täitetoimingute ulatust oma otsustes analüüsinud, aga selle puuduse saab ringkonnakohus
kõrvaldada määruskaebuse lahendamisel.
Ringkonnakohtu nõudel esitas kohtutäitur täiendavad selgitused ja koopia täitetoimikust,
millest nähtuvad tehtud toimingud. Kuna võlgnik täitedokumenti vabatahtlikult ei täitnud, siis
tuli kohtutäituril asuda pöörama sissenõuet võlgniku varale. Selleks pidi kohtutäitur välja
selgitama võlgniku vara koosseisu, mis eeldas vastavate päringute tegemist sellel ajal olemas
olevatesse registritesse (rahvastikuregister, maksuameti infosüsteem, autoregistrikeskus,
kinnistusregister, Veeteede Amet).
Täitetoimikust nähtuvalt koostas kohtutäitur võlgniku pangakontode arestimisaktid ja pidi need
saatma Krediidipanka ja Äripanka. Hansapangas ja Ühispangas olevad võlgniku pangakontod
arestiti elektrooniliselt. Ka tuli kohtutäituril koostada täitetoimingu koostamise akt ja saata see
võlgnikule. Täiendavalt on kohtutäitur tutvunud võlgniku pöördumisega ja sellele vastanud
ning võlgniku kaebusega ja selle kohta otsuse teinud.
Kõigi nende toimingute tegemiseks on kohtutäituril kulunud aega ja dokumentide edastamisel
ka raha. Tegemist on täitemenetluses vajalike toimingute ja kuluga. Üldjuhul peaksid nimetatud
toimingud ka andma tulemuseks nõude rahuldamise. Seetõttu ei saa pidada käesoleval juhul
kuni 31. detsembrini 2009 kehtinud KTS § 25¹² lg-s 1 ettenähtud tasu (55,60 eurot) ülemäära
kõrgeks. Märgitud tasule lisandub KTS § 24² kohaselt käibemaks (2008. aastal kehtinud määras
18%, st 10,01 eurot).
15. Kuna ringkonnakohus jätab määruskaebuse rahuldamata ja maakohtu määruse muutmata,
jäävad määruskaebusega seonduvad kulud võlgniku kanda (TsMS § 171 lg 1).
Kohtutäituri otsuse peale esitatud kaebuse lahendamise menetluses kohtutäituri kantud
õigusabikulusid ei hüvitata (TsMS § 175 lg 31) Võlausaldaja ei ole ringkonnakohtule esitanud
taotlust menetluskulude väljamõistmiseks. Tsiviilasja materjalidest samuti võlausaldajal
kohtumenetluses kulude tekkimist ei nähtu (TsMS § 174 lg 1 viimane lause). Seega puuduvad
asjas kindlaksmääratavad menetluskulud.

 / allkirjastatud digitaalselt /   / allkirjastatud digitaalselt /   / allkirjastatud digitaalselt /
         Mati Maksing                     Gaida Kivinurm                     Ulvi Loonurm




                                                                                                5 (5)

                          KOHTUMÄÄRUS
 Kohus                           Viru Maakohus

 Määruse aeg ja koht             07. november 2016, Rakvere kohtumajas

 Kohtuasja number                1-16-6675
 Kohtunik                        Anu Ammer
 Kohtuistungi sekretär           Kätlin Koidumäe

 Prokurör                        Ain Tali

 Kohtuasi                        Viru Vangla materjalid Tanel Kiho vangistusest
                                 tingimisi enne tähtaega vabastamiseks

                                 TANEL KIHO, i.k. 39210225717, kannab karistust Viru
 Süüdimõistetu
                                 Vanglas, elukoht vabanemisel: xxxx
                                 Karistuse kandmise algus 04.08.2016 ja lõpp 21.12.2016.

 Kohtuasja läbivaatamise aeg 02.11.2016, videokohtuistungil
 Kohtumääruse õiguslik alus      KarS § 76; KrMS § 426, § 383, § 384 ja § 387.

RESOLUTSIOON

Jätta Tanel Kiho vangistusest tingimisi enne tähtaega vabastamata.

Edasikaebamise kord

Kohtumäärusele on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.

Kohtumääruse väljatrükk saata Viru Vanglale, prokurörile ja Tanel Kihole.

Asjaolud

Viru Vangla esitas 05.10.2016 Viru Maakohtule materjalid kinnipeetava Tanel Kiho
vangistusest tingimisi enne tähtaega vabastamiseks.

Tanel Kiho on süüdi tunnistatud Viru Maakohtu 04.08.2016 otsusega kokkuleppemenetluses
KarS § 199 lg 2 p 7,9 ja § 1572 järgi ning KarS § 64 lg 1 kohaldamisega mõistis kohus talle
liitkaristuseks 7 kuud vangistust lugedes kergema karistuse kaetuks raskemaga. KarS § 68 lg

                                             1
1 alusel arvestas kohus eelvangistuses viibitud aja karistusaja hulka ning mõistis lõplikuks
ärakandmisele kuuluvaks karistuseks 4 kuud ja 17 päeva vangistust. Karistuse kandmise
alguseks luges kohus 04.08.2015.

Arvestades kinnipeetava ohtlikkuse taset ning uue kuriteo toimepanemise tõenäosust ei toeta
Viru Vangla Tanel Kiho tingimisi ennetähtaegset vabastamist.

Kohtuistung

Tanel Kiho taotles enda tingimisi ennetähtaegset vabastamist. Kinnipeetava sõnul plaanib ta
vanglast vabanedes asuda elama ema juurde ning alustada normaalset elu. Normaalset elu
kirjeldada ei oska. Töökoht oleks mitteametlik, teeks juhutöid, ametlikult tööle minna ei taha,
kuna kohtutäituritel on tema vastu nõudeid ja võlgu ta maksta ei soovi. Alkoholi probleeme ja
narkosõltuvust ei tunnista, kinnitab, et ei ole vägivaldne. Arvab, et hakkab eeskujulikult
kriminaalhoolduse nõudeid täitma, kuigi saab aru, et see kõik ei kõla usaldusväärselt.

Prokurör asja arutamisest osa ei võtnud, kuid on esitanud kohtule kirjalikult oma seisukoha,
mille kohaselt prokuratuur kinnipeetava ennetähtaegset vabastamist ei toeta. Prokurör märgib,
et varasematest karistustest ei ole kinnipeetav järeldusi teinud, mis annab aluse kahelda tema
seadusekuulekuses ennetähtaegse vabanemise korral. Prokurör märgib, et piirangud, mis on
seotud kriminaalhooldusele allutamisega ei ole piisavad Tanel Kiho õiguskuuleka käitumise
tagamiseks ja käitumiskontroll ei hoiaks teda uute kuritegude toimepanemisest, seega saab tema
suhtes kriminaalhoolduse teostamist hinnata probleemseks. Prokurör juhib kohtu tähelepanu ka
kinnipeetava kõrgohtlikkusele.

Kohtumääruse põhjendused

Kohus, tutvunud asja materjalide ning prokuröri seisukohaga ning ära kuulanud kinnipeetava
leidis, et taotlus ei ole põhjendatud ega kuulu rahuldamisele.

Vastavalt KarS § 76 lg 4 tingimisi enne tähtaega vangistusest vabastamise otsustamisel arvestab
kohus kuriteo toimepanemise asjaolusid, süüdlase isikut, varasemat elukäiku ning käitumist
karistuse kandmise ajal, samuti tema elutingimusi ja neid tagajärgi, mida võib süüdlasele kaasa
tuua tingimisi enne tähtaega karistusest vabastamine.

Tanel Kiho käitumine vanglas on olnud seaduskuulekas: kehtivad distsiplinaarkaristused
puuduvad. Vastavalt Riigikohtu kriminaalkolleegiumi 02.11.2006 määrusele kohtuasjas nr
3-1-1-91-06 on vangistusest ennetähtaegse vabastamise oluliseks tingimuseks vangistatu
õiguspärane käitumine. Käesoleval juhul on see tingimus täidetud. Kohus leiab aga, et
eelnimetatu on küll oluliseks, kuid mitte otsustavaks tingimuseks kinnipeetava isikuomaduste
üle otsustamisel.

Kinnipeetav on kriminaalkorras karistatud seitsmel korral, vanglas viibib viiendat korda, seega
ei ole uute kuritegude toimepanemine olnud juhuslik ning arvestades kinnipeetava kriminaalset
käitumist, ei ole tema puhul tegemist õiguskuulekusele orienteeritud isikuga. Kuritegude
dünaamika ei ole muutunud – isik paneb toime varavastaseid kuritegusid ja soodusteguriks on
sõltuvusainete tarvitamine.
Kriminaalhooldusametniku arvamusest nähtub, et kinnipeetav asuks vabanemisjärgselt elama
ema juurde. Kodukülastuse käigus on välja selgitanud, et tegemist on kinnipeetava emale

                                              2
kuuluva 2-korruselise majaga, kus käesoleval ajal elab omanik üksinda. Seega on isikul olemas
kindel elukoht, mis on kinnipeetava ennetähtaegse vabastamise vältimatuks eelduseks.

Positiivseks ja mitte vähetähtsaks peab kohus ka Tanel Kiho lähedasi suhteid emaga, kes on
valmis oma poega peale vabanemist igati toetama. Ema töötab ametlikult ja hindab pere
majanduslikku olukorda rahuldavaks.

Samas ei saa märkimata jätta, et arvestades Tanel Kiho korduvkaristatust, on tema
suhtlusringkonnas ilmselgelt kriminaalse taustaga inimesi. Ka viibib kinnipeetava vend
käesoleval ajal vangistuses. Teadaolevalt suhtles Tanel Kiho enne vangistust samas alevis
elavate kriminaalkorras karistatud isikutega, kellega koos pani toime ka kuritegusid. Kohus on
seisukohal, et kriminaalse taustaga isikutega suhtlemine ei soodusta kinnipeetava
taasühiskonnastumist.

Kinnipeetaval puudub vabanedes töökoht. Isikul on ka vähene haridus (6 klassi) ja puudub
eriala, aga samuti puudub tal töökogemus ja -harjumus, seega on tema konkurentsivõime
tööturul problemaatiline. Kinnipeetava enda hinnangul ei ole ta võlgade tõttu motiveeritud
ametlikult töötama. Õpingute jätkamisest ei ole kinnipeetav samuti huvitatud. Kohus märgib,
et olukorras, kus kinnipeetav on varasemalt olnud enamasti ema ülalpidamisel, lisaraha hankis
kuritegelikul teel, tal on tasumata võlgasid 8330 eurot ning majanduslik toimetuleku oskus
puudub täielikult ei ole töökoha puudumisel isiku vabastamine põhjendatud. Ka suurendab
tegevusetus kohtu hinnangul uute kuritegude toimepanemise riski.

Meditsiiniosakonna andmetel on kinnipeetaval diagnoositud narkosõltuvus, samuti on tal
probleeme alkoholi tarvitamisega, mida saab pidada uue kuriteo toimepanemise
riskifaktoriteks. Kohus on seisukohal, et juhul, kui isik ei suuda vabaduses hoiduda
sõltuvusainete tarvitamisest, siis võib ta üritada leida kriminaalseid lahendusi majandusliku
olukorra parandamiseks ja/või sõltuvusainete hankimiseks. Isik ise alko- ega narkoprobleeme
ei tunnista ning ei pea seda probleemiks, millega peaks tegelema.

Vangla hinnangul on üldise korduva kuriteo toimepanemise tõenäosus kahe aasta jooksul 86%
ning vägivaldse kuriteo toimepanemise tõenäosus kahe aasta jooksul 56%, mis on keskmisest
oluliselt kõrgem näitaja.

Vangla iseloomustuse kohaselt elab kinnipeetav päev korraga, ta ei oska ega suuda ise midagi
tekkinud olukorra muutmiseks teha, võib käituda impulsiivselt ja ka vägivaldselt. Isiku
sotsiaalsed oskused on puudulikud, tulevikueesmärgid puuduvad. Probleemide lahendamise
oskus puudub, ootab, et keegi teine lahendaks tema probleemid või eitab nende olemasolu.

Kinnipeetav on varem korduvalt rikkunud kriminaalhoolduse nõudeid, seega varasemad
tingimuslikud karistused ei ole Tanel Kihole mõju avaldanud. Kohtul puudub veendumus, et
antud juhul on karistuse eesmärgid saavutatud ja kinnipeetav suudab ennetähtaegse
vabanemisega kaasnevaid käitumiskontrolli nõudeid ja võimalike lisakohustusi täita.

Kohus on ka seisukohal, et Tanel Kiho puhul on tegemist kõrge käitumiskontrollist
kõrvalehoidumise riskiga, mistõttu ei ole kriminaalhoolduse ajal võimalik tema ohtlikkust
ühiskonnas alandada.
Kohus leiab, et süüdimõistetu võimalused vabanemisel (elukoha olemasolu ja lähedase toetus)
ning käitumine karistuse kandmise ajal (distsiplinaarkaristuste puudumine) ei kaalu üles tema
käitumist enne vangistusse sattumist ja isikul tuleb karistuse kandmist jätkata vangistuses.

                                              3
Kohus märgib, et kontrollitud keskkonnas on kinnipeetava käitumises küll märgata selle
mõningast paranemist (distsiplinaarkaristuste puudumine), kuid seda ei saa pidada piisavaks
järeldamaks isiku muutumist. Jätkates karistuse kandmist vanglas on süüdimõistetul võimalik
tõestada, et positiivsed muutused on püsivad ja tagasilangusi ei esine.

Kohus lisab täiendavalt, et isik, kes pani toime kuriteo, peab arvestama asjaoluga, et tal tuleb
ära kanda kogu temale mõistetud karistus ning riik ei loo tingimisi ennetähtaegselt vangistusest
vabastamise korra kehtestamisega isikutele õiguspositsioone, millele need hiljem võiksid
toetuda. Süüdimõistmisel ei ole ennetähtaega vabastamine isikule garanteeritud.


/allkirjastatud digitaalselt/

Anu Ammer
Kohtunik




                                               4

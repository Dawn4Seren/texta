                                                                                 2-15-113889




                                KOHTUOTSUS
                                 TAGASELJAOTSUS
                                 Eesti Vabariigi nimel

Kohtuasja number                2-15-113889
Otsuse tegemise aeg ja koht     07. märts 2016, Narva kohtumaja
Kohus                           Viru Maakohus
Kohtunik                        Aarne Lõhmus
Kohtuasi                        OÜ Aktiva Finants hagi J P vastu võlgnevuse nõudes
Kohtuistungi toimumise aeg      Kirjalik menetlus
Hagihind                        1217,71 eurot
Menetlusosalised ja esindajad   Hageja:             OÜ Aktiva Finants (rk 10746479)
                                Hageja esindaja:    Kadri Timuska (lepinguline esindaja)
                                Kostja:             J P (ik XXX)
RESOLUTSIOON

   1. Hagi rahuldada tagaseljaotsusega.

   2. Välja mõista J P OÜ Aktiva Finants kasuks 1217 (üks tuhat kakssada seitseteist)
      eurot 71 senti.

   3. Jätta menetluskulud J P kanda.

   4. Välja mõista J P OÜ Aktiva Finants kasuks menetluskulud kokku 380 (kolmsada
      kaheksakümmend) eurot.

   5. Välja mõista J P OÜ Aktiva Finants kasuks viivis tasumata menetluskulude summalt
      alates kohtuotsuse jõustumisest kuni menetluskulude täieliku tasumiseni
      viivisemääras poolaasta kaupa Euroopa Keskpanga põhirefinantseerimis
      operatsioonidele kohaldatav viimane intressimäär enne iga aasta 1. jaanuari ja 1.
      juulit, millele lisandub 8 (kaheksa) protsenti aastas.

   6. Kohtuotsus kuulub täitmisele viivitamatult.

EDASIKAEBE KORD

Hagejal on õigus esitada apellatsioonkaebus Tartu Ringkonnakohtule 30 päeva jooksul, alates
tagaseljaotsuse kättetoimetamisest, kuid mitte hiljem kui viie kuu möödumisel esimese astme
kohtu otsuse avalikult teatavakstegemisest.


                                                                                           1(3)
                                                                                        2-15-113889

Kui kaebuse esitaja ei taotle apellatsioonkaebuse lahendamist kohtuistungil, on ringkonnakohtul
õigus lahendada apellatsioonkaebus kirjalikus menetluses.

Kostjal on õigus esitada tagaseljaotsuse peale menetluse taastamiseks kaja Viru Maakohtule 30
päeva jooksul tagaseljaotsuse kättesaamise päevast arvates. Kui tagaseljaotsus toimetati kostjale
kätte avalikult, teatavakstegemisega teadaandega väljaandes Ametlikud Teadaanded, siis võib kaja
esitada 30 päeva jooksul alates päevast, kui kostja sai tagaseljaotsusest või selle täitmiseks
algatatud täitemenetlusest teada.

Kaja võib esitada, kui kostja poolt hagiavaldusele vastamata jätmine oli tingitud mõjuvatest
põhjustest. Kaja võib esitada sõltumata mõjuva põhjuse olemasolust, kui hagi toimetati kostjale
või tema esindajale kätte muul viisil kui isiklikult allkirja vastu üleandmisega. Koos kajaga tuleb
kohtule esitada kõik asja ettevalmistamise lõpuleviimiseks vajalik, s.o. tsiviilkohtumenetluse
seadustiku (TsMS) § 394 nõuetele vastav kirjalik hagiavalduse vastus koos lisadega. Kajalt
tasutakse kautsjon, mis vastab riigilõivule poolelt hagihinnalt, kuid mitte vähem kui 100 eurot ja
mitte rohkem kui 1500 eurot.

Kohus selgitab, et vastavalt TsMS § 187 lg-le 6 peab menetlusabi taotlemise korral menetlusabi
taotleja seaduses sätestatud tähtaja järgimiseks tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus sellisel juhul mõistliku tähtaja pärast menetlusabi andmise
taotluse lahendamist, kui nimetatud taotlus ei olnud esitatud põhjendamatult või tähtaja
pikendamise eesmärgil. See ei välista menetlustähtaja ennistamist.

ASJAOLUD

Hageja esitas hagi kostja vastu võlgnevuse ja viivise nõudes. Hagiavalduse kohaselt sõlmisid
Tele2 Eesti AS ja kostja 12. veebruaril 2013 liitumislepingu nr 30069010 ja järelmaksulepingu nr
30069010 ning 22. märtsil 2013 liitumislepingu nr 30069010 ja järelmaksulepingu nr 30069010,
mille alusel Tele2 Eesti AS kohustus pakkuma kostjale telekommunikatsiooniteenust ning kostja
kohustus saadud teenuste ja kauba eest vastavalt esitatud arvetele õigeaegselt ja regulaarselt
tasuma. Kostja kasutas Tele2 Eesti AS teenuseid nende eest tasumata. Tele 2 Eesti AS loovutas 03.
oktoobril 2014 kostja nõude põhisummas 608,88 eurot hagejale koos õigusega nõuda
kõrvalnõudeid.

Hageja arvestab viiviseid vastavalt lepingus kokkulepitud viivisemäärale 0,15% päevas alates
arvete maksetähtajale järgnevast päevast kuni maksekäsu kiirmenetluse avalduse koostamise
päevani, s.o kuni 25. juunini 2015 kokku summas 644,80 eurot. Tegutsedes heas usus, vähendab
hageja viivise nõuet põhivõla summani ning nõuab kostjalt viiviste tasumist summas 608,83 eurot.

Hageja palub kostjalt välja mõista võlgnevuse 608,88 eurot, sissenõutavaks muutunud viivise
608,83 eurot, menetluskulud summas 551,51 eurot (sh riigilõiv 200 eurot ja õigusabikulud 351,51
eurot) ning viivis menetluskuludelt kohtulahendi jõustumisest kuni täitmiseni VÕS § 113 lg 1
sätestatud määras.

KOHTU PÕHJENDUSED

Kohus, tutvunud tsiviilasja materjalidega, leiab, et hagi tuleb rahuldada tagaseljaotsusega.

Kohus on saatnud hagimaterjalid kostjale koos kirjaliku vastuse esitamise kohustusega hiljemalt
14 päeva jooksul hagimaterjalide kättetoimetamisest (t.l.-38-39). Hagimaterjalid on kostjale

                                                                                               2(3)
                                                                                       2-15-113889

nõuetekohaselt kätte toimetatud (t.l.-43). Kohus hoiatas kostjat, et hagile vastuse esitamata jätmise
korral võib kohus hagi rahuldada tagaseljaotsusega. Kostja kohtule hagiavalduse vastust ei
esitanud.

Tsiviilkohtumenetluse seadustiku (edaspidi TsMS) § 407 lg 1 teise lause kohaselt loeb kohus
hageja esitatud faktilised väited kostja poolt omaksvõetuks.

Võlaõigusseaduse (VÕS) § 101 lg 1 p 1 ja p 6, VÕS § 108 lg 1 ja VÕS § 113 lg 1 alusel
rahuldab kohus hagi tagaseljaotsusega ja mõistab kostjalt hageja kasuks välja põhivõlgnevuse
608,88 eurot ning sissenõutavaks muutunud viivise 608,83 eurot, kokku 1217,71 eurot.

Menetluskulud

Lähtuvalt TsMS § 162 lg 1 ja lg 2 jätab kohus kõik menetluskulud täies ulatuses kostja kanda ning
kooskõlas TsMS § 174 lg 1 ja lg 2 määrab kohus kindlaks menetluskulude rahalise suuruse.
Vastavalt TsMS § 175 lg 1 mõistab kohus kulud välja põhjendatud ja vajalikus ulatuses.

Hageja esitas kohtule taotluse menetluskulude, riigilõivu summas 200 eurot (so 155 eurot
hagiavalduse esitamise eest ja 45 eurot maksekäsu kiirmenetluse avalduse esitamise eest) ja
õigusabikulude, summas 351,51 eurot, kokku 551,51 eurot väljamõistmiseks.

Kohus leiab, et hageja taotlus menetluskulude väljamõistmiseks kostjalt on põhjendatud osaliselt.

Kohus leiab, et hageja menetluskulud 200 euro riigilõivu osas on hagiavalduse esitamise ajal
kehtinud riigilõivuseaduse (RLS) § 59 lg 1 ja RLS lisa 1 ja TsMS § 147 lg 5 alusel põhjendatud ja
vajalik täies ulatuses. Kohus leiab, et hageja õigusabi kulud on põhjendatud ja vajalikud osaliselt,
180 euro ulatuses. Kohus arvestab hageja õigusabi kulude hindamisel, et esitatud on masshagi
avaldus, mille koostamiseks, sealhulgas vajalike andmete kogumiseks, ei kulu kohtu hinnangul üle
kolme tunni. Arvestades hagiavalduse ja asja keerukust üldiselt, on põhjendatud esindaja tunnitasu
60 eurot. Kohus leiab, et kokku moodustavad hageja vajalikud ja põhjendatud õigusabi kulud 180
eurot. Kohus mõistab kostjalt hageja kasuks välja menetluskulude katteks 380 eurot.

Hageja palub kostjalt välja mõista viivise menetluskuludelt alates kohtulahendi jõustumisest kuni
täitmiseni VÕS § 113 lg 1 sätestatud määras. Kohus mõistab TsMS § 177 lg 4 alusel kostjalt
hageja kasuks viivise tasumata menetluskuludelt alates kohtulahendi jõustumisest kuni täitmiseni
VÕS § 113 lg 1 sätestatud määras.

Viivitamatu täitmine

Vastavalt TsMS § 468 lg 1 p 2 kuulub tagaseljaotsus täitmisele viivitamatult.

Digitaalne allkiri

Aarne Lõhmus
Kohtunik




                                                                                                3(3)

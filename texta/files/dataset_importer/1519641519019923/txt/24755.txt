                              KOHTUOTSUS
                                  EESTI VABARIIGI NIMEL

Kohus                               Harju Maakohus

Kohtunik                            Meelis Eerik

Otsuse tegemise aeg ja koht         01.02.2016.a Tallinn, Kentmanni kohtumaja

Tsiviilasja number                  2-15-121314

Tsiviilasi                          OÜ XXX (registrikood XXX, asukoht XXX) hagi
                                    XXX(isikukood XXX, elukoht XXX) vastu võla nõudes
Tsiviilasja hind                    62,91 eurot

Menetluse liik                      Lihtmenetlus

RESOLUTSIOON
  1. Hagi rahuldada.
  2. Välja mõista XXXOÜ XXX kasuks 62,91 eurot.
Menetluskulude jaotus
   3. Menetluskulud jätta XXXkanda.
   4. Määrata rahaliselt kindlaks OÜ XXX menetluskulud summas 75 eurot, mis mõista
      välja XXXOÜ XXX kasuks.
Edasikaebamise kord
Otsuse peale võib esitada põhjendatud apellatsioonkaebuse Tallinna Ringkonnakohtule 30 päeva
jooksul otsuse kättetoimetamisest alates, kuid mitte hiljem kui viie kuu möödumisel otsuse
avalikult teatavakstegemisest. Apellatsioonkaebus võidakse lahendada kirjalikus menetluses, kui
kaebuses ei taotleta selle lahendamist istungil. Menetlusabi taotluse esitamine ei vabasta kaebuse
tähtaegse esitamise nõudest.
Menetluskulude kindlaksmääramise peale võib edasi kaevata menetluskulude hüvitamiseks
õigustatud või menetluskulusid kandma kohustatud isik, kui vaidlustatav menetluskulude summa
ületab 200 eurot.
                                             Asjaolud
Hageja palub kostjalt välja mõista põhivõlg 26,76 eurot, intress 35,19 eurot ja viivis summas 0,96
eurot. Poolte vahel oli laenuleping, mille alusel andis hageja kostjale laenu 174,99 eurot XXX
OÜ-st kauba ostmiseks. Laenu tagastamine pidi toimuma maksegraafiku alusel perioodil
15.04.2014-15.03.2016. Kostja on jätnud tasumata maksegraafikujärgsed maksed alates
15.01.2015. Leping on hageja poolt üles öeldud 02.10.2015.

Kostja vastus hagile seisneb selles, et alguses hageja nõudis 318,52 eurot, kuid nüüd on sellest
jäänud 61,91 eurot. Kui hageja oleks varem nõudnud 61,91 eurot, oleks kostja ära maksnud.
Lisaks on intress liiga suur, ületab põhivõlga.
                                      Kohtu põhjendused
Kohus leiab, et tsiviilkohtumenetluse seadustiku (TsMS) § 405 kohaselt võib asja lahendada
lihtmenetluses. Hagihind ei ületa summat, mis arvestatuna põhinõudelt vastab 2000 eurole ja koos
kõrvalnõuetega 4000 eurole. Poolte seisukohad on välja selgitatud kirjalikus vormis ja pooled ei
ole taotlenud ärakuulamist. Kohus lahendab asja lihtmenetluses istungit pidamata.

Vaidlust ei ole järgnevates asjaoludes. Hageja ja kostja sõlmisid 08.01.2014 laenulepingu nr
0123401081 (t lk 21-24), mille alusel andis hageja kostjale laenu 174,99 eurot XXX OÜ-st kauba
ostmiseks (t lk 25-26). 02.09.2015 saatis hageja kostjale kirjaliku meeldetuletuse, milles hoiatati
kostjat, et kui 12.09.2015 ei ole jooksev võlgnevus tasutud, on laenuandjal õigus leping üles öelda.
22.09.2015 avaldusega (t lk 27) ütles hageja lepingu üles alates 02.10.2015. Kohus loeb need
asjaolud TsMS § 231 lg 2 ja 4 alusel tuvastatuks.

Poolte vahel sõlmitud lepingu näol on tegu tarbijakrediidilepinguga. Võlaõigusseaduse (VÕS)
§ 402 kohaselt tarbijakrediidileping on krediidileping, millega oma majandus- või kutsetegevuses
tegutsev krediidiandja annab või kohustub andma tarbijale krediiti või laenu. VÕS § 401 lg 3
kohaselt kohaldatakse krediidilepingule laenulepingu kohta sätestatut, kui seadusest ei tulene
teisiti. VÕS § 396 lg 1 kohaselt kohustub laenulepinguga üks isik (laenuandja) andma teisele
isikule (laenusaaja) rahasumma või asendatava asja (laen), laenusaaja aga kohustub tagasi maksma
sama rahasumma või tagastama sama liiki asja samas koguses ja sama kvaliteediga. VÕS § 8 lg-s
2 on sätestatud, et leping on lepingupooltele täitmiseks kohustuslik. VÕS § 76 lg 1 ja § 82 lg 1
kohaselt tuleb kohustus täita vastavalt lepingule või seadusele kindlaks määratud tähtpäeval. VÕS
§ 100 kohaselt on kohustuse rikkumine võlasuhtest tuleneva kohustuse täitmata jätmine,
sealhulgas täitmisega viivitamine. VÕS § 108 lg 1 kohaselt kui võlgnik rikub raha maksmise
kohustust, võib võlausaldaja nõuda selle täitmist. VÕS § 397 lg 1 kohaselt tuleb majandus- või
kutsetegevuses antud laenult maksta intressi; muu laenulepingu korral tuleb intressi maksta üksnes
juhul, kui see on kokku lepitud. VÕS § 113 lg 1 sätestab kohaselt võib rahalise kohustuse
täitmisega viivitamise korral võlausaldaja nõuda võlgnikult viivitusintressi (viivis), arvates
kohustuse sissenõutavaks muutumisest kuni kohase täitmiseni.

Kostja on esitanud väite, et hageja nõue oli alguses suurem, kui on esitatud hagis. Selle kohta
märgib kohus, et hagejal on õigus otsustada kui suure nõude ta esitab. Nõuet võib vähendada.
Antud juhul on enne hagi esitamist toimunud ka maksekäsu kiirmenetlus. Maksekäsu
kiirmenetluse avalduses soovis hageja kostjalt kokku 253,52 euro väljamõistmist (126,76 eurot
põhivõlg ja 126,76 eurot kõrvalnõuded). Kuna kostja tunnistas nõuet 100 euro ulatuses, tegi kohus
selles osas maksekäsu. Seega sai kohus selle summa ulatuses juba täitedokumendi ning vähendas
selle võrra ka hagis esitatavat põhinõuet. Nõuete suuruse erinevus ei ole aluseks hagi rahuldamata
jätmisele.

Mis puudutab kostja väidet, et kui nõue oleks olnud kohe selline nagu hagis, siis ka see väide ei
mõjuta kuidagi asja lahendust. Kostjal on olnud võimalus kohtumenetluse ajal see nõue tasuda,
kohtule teadaolevalt ei ole kostja seda teinud.

Kostja ei ole esitanud vastuväiteid nõutava põhivõla ja viivise suuruse osas, seega mõistab kohus
nimetatud summad kostjalt välja.

Kostja hinnangul on intressisumma liiga suur, ületab põhivõlga. Kohus märgib, et intressisumma
suurus ei kuulu vähendamisele. Tegelik põhivõlg on suurem kui intress, kuid seoses maksekäsu
tegemisega on hagis vähendatud maksekäsuga väljamõistetud summa võrra põhinõuet. See on
kooskõlas ka VÕS § 415 lg-ga 2, mis reguleerib seda, milliste nõuete katteks millises järjekorras
arvestatakse ebapiisav makse. Pealegi, erinevalt viivisest ja leppetrahvist, mille vähendamist saab


                                                                                                   2
võlgnik taotleda VÕS § 162 alusel, ei näe seadus ette intressi vähendamist. Seega ei vähenda
kohus intressisummat, kuna see ei ületa tegelikku põhivõlga ning vähendamiseks puudub alus.
Kohus mõistab seega kostjalt välja ka nõutava intressi.

Eelnevast nähtuvalt rahuldab kohus hagi ja mõistab kostjalt hageja kasuks välja 62,91 eurot
(põhivõlg 26,76 eurot, intress 35,19 eurot ja viivis 0,96 eurot).

Otsuses nimetamata tõendid jätab kohus arvesse võtmata kui asjassepuutumatud.

Menetluskulude jaotamisel lähtub kohus TsMS § 162 lg-st 1 ning jätab menetluskulud kostja
kanda.

TsMS § 174 lg 1 ja 2 alusel määrab kohus menetluskulud kindlaks käesolevas kohtuotsuses.
Hageja on palunud kostjalt välja mõista hageja kasuks riigilõiv 75 eurot. Kostja ei ole vastuväiteid
esitanud. TsMS § 138 lg 1 ja 2 järgi on menetluskulud menetlusosaliste kohtukulud ja
kohtuvälised kulud, kohtukulud on mh riigilõiv. Hagihinnaks on käesolevas asjas 62,91 eurot ning
sellise hinnaga hagilt tuli riigilõivuseaduse kohaselt tasuda riigilõivu 75 eurot.

Eeltoodu põhjal määrab kohus hageja menetluskuludena kindlaks 75 eurot ja mõistab selle summa
kostjalt välja.

/Allkirjastatud digitaalselt/

Meelis Eerik
Kohtunik




                                                                                                   3

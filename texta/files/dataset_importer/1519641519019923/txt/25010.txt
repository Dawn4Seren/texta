                            KOHTUOTSUS
                                 EESTI VABARIIGI NIMEL

Kohus                                  Tartu Ringkonnakohus
Kohtukoosseis                          Maili Lokk, Einar Vene, Tiina Pappel
Otsuse avalikult                       28.01.2016, Tartu
teatavakstegemise aeg ja koht
Haldusasja number                      3-15-24
Haldusasi                              A.O. kaebus Politsei- ja Piirivalveameti 04.12.2014. a
                                       vastuse nr 1.9-9/161784-13 tühistamiseks ja uue
                                       teenistuja juhendamise eest lisatasu väljamõistmiseks
Vaidlustatud kohtulahend               Tartu Halduskohtu 21.04.2015. a otsus
Menetluse alus ringkonnakohtus         A.O. apellatsioonkaebus
Asja läbivaatamise kuupäev             13.01.2016
Menetlusosalised                       Kaebaja A.O.
                                       Vastustaja Politsei- ja Piirivalveamet

RESOLUTSIOON
1. Rahuldada apellatsioonkaebus.
2. Tühistada Tartu Halduskohtu 21.04.2015. a otsus ning teha uus otsus, millega
   tühistada Politsei- ja Piirivalveameti 04.12.2014. a vastus nr 1.9-9/161784-13 ja
   kohustada Politsei- ja Piirivalveametit määrama A.O. le lisatasu teenistuja U.M.
   juhendamise eest, arvestades käesolevas otsuses toodud põhjendusi.
3. Jätta poolte menetluskulud nende endi kanda.

EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemise päevast arvates, s.o kuni 29.02.2016 (k.a) (HKMS § 212 lg 1).
Kassatsioonkaebus võidakse lahendada kohtuistungit korraldamata kirjalikus menetluses, kui
kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
avaldanud soovi kohtuistungist osa võtta.

ASJAOLUD JA MENETLUSE KÄIK

1. Politsei- ja Piirivalveamet (PPA) võttis 20.11.2013. a käskkirjaga nr 1.9-2/1990p teenistusse
U.M. , kelle nimetas alates 22.11.2013 PPA Ida prefektuuri korrakaitsebüroo arestimaja Jõhvi
arestikambri spetsialisti ametikohale. PPA muutis 27.11.2013. a käskkirjaga nr 1.9-2/2029p
PPA 20.11.2013. a käskkirja ja lisas p-i 5¹, mille kohaselt määras U.M. juhendajaks katseajal
Jõhvi arestikambri vanema politseileitnant A.O. .
2. A.O. esitas 05.11.2014 PPA-le taotluse, milles ta palus maksta talle saamata jäänud lisatasu
U.M. katseajal juhendamise eest. A.O. märkis, et siseministri 30.01.2014. a käskkirja nr 11
„Politsei- ja Piirivalveameti palgajuhend“ (käskkiri nr 11) alap 30.21 näeb ette lisatasu uue
teenistuja juhendamise eest kuni 64 eurot kuus ning ka personalitalituse juhi ülesannetes olnud
M.M. kinnitas, et juhendamise eest määratakse eraldi käskkirjaga lisatasu, mida kinnitab ka
PPA peadirektori 04.03.2014. a käskkiri nr 1.9-5/382t „Lisatasu maksmine”, millega määrati
Narva politseijaoskonna patrullteenistuse liikluspolitseinikule S.P. ühekordne lisatasu
täiendavate teenistusülesannete täitmise eest (uue teenistuja juhendamine) 112,46 eurot.

3. PPA jättis 04.12.2014. a vastusega nr 1.9-9/161784-13 A.O. 05.11.2014. a taotluse
rahuldamata. PPA selgitas, et käskkirja nr 11 p 30 annab PPA-le võimaluse maksta lisatasusid,
mitte ei kohusta lisatasu maksma. PPA märkis, et A.O. töötas U.M. juhendamise ajal Jõhvi
arestikambri vanema ametikohal ning tema ülesandeks oli arestikambri töö korraldamine ja
juhtimine, mis tähendab, et A.O. ametikohajärgseks ülesandeks oli ka talle alluvate ametnike
töö suunamine ja juhendamine ning kuna A.O. ja U.M. töötasid erineva tööaja korraldusega,
siis seisnes A.O. juhendaja roll pigem dokumentide, töö sisu ja tööpõhimõtete teoreetilises
tutvustamises, mitte praktilises tööprotsessi õpetamises. PPA tõi välja, et 2014. aastal maksti
Ida prefektuuris uue teenistuja juhendamise eest lisatasu ainult S.P. , kelle ametikoha ülesannete
hulka ei kuulunud uute teenistujate juhendamine ning S.P. ja uus teenistuja olid määratud ühte
vahetusse, mistõttu oli juhendaja kokkupuude uue teenistujaga vahetu ja juhendamine sisaldas
uue teenistuja väljaõpet läbi praktiliste kogemuste kogu juhendamise perioodil.

4. A.O. esitas 05.01.2015 Tartu Halduskohtule kaebuse ja 13.04.2015 vastuväited. Kaebaja
palus tühistada PPA 04.12.2014. a vastus nr 1.9-9/161784-13 ja välja mõista PPA-lt lisatasu
summas 176 eurot. Kaebaja põhjendused:
1) Käskkirja nr 11 p 30.21 näeb ette lisatasu uue teenistuja juhendamise eest kuni 64 eurot kuus.
M.M. lubas, et juhendamise eest määratakse eraldi haldusaktiga lisatasu, milles kaebaja ei
kahelnud, kuna 2013. aastal maksti lisatasu kõigile juhendajatele ning seda jätkati 2014. aastal,
s.h S.P. , S.E. ja M.T. . Kui uue teenistuja juhendamise kohustus tuleneb ametikohajärgselt,
siis polnuks eraldi käskkirja muudatust vaja. Uue teenistuja juhendamise kohustus puudub
arestikambri vanema ametikohal, kuna seda ei ole ametijuhendis fikseeritud, seega on
ametnikul õigus saada täiendavate tööülesannete täitmise eest lisatasu.
2) Kaebaja on läbinud kursused “Spetsialist koolitajana” ja “Hindamine ja tagasiside õppimise
huvides”. Kui Lääne prefektuuri korrakaitsebüroo Pärnu arestikambri politseinik
ülemkonstaabel S.E. maksti uue teenistuja juhendamise eest lisatasu kuus 44 eurot, siis
arvestades kaebaja 15-aastast töökogemust korrakaitse valdkonnas ja väljaõpet koolituse osas,
on tal põhjendatud saada lisatasu U.M. juhendamise eest kuus 44 eurot, kokku 176 eurot.
3) PPA-s ei ole kehtestatud juhendit, mis kohustab uue teenistuja ja juhendaja töötamist samas
ajatöö režiimis. Kaebaja ei juhendanud politseikadetti, vaid uut teenistujat, kes katseaja lõpus
sai positiivse hinnangu ja töötab tänaseni PPA-s. Kuna kaebaja osas on jäetud koostamata
hinnang U.M. juhendamise kohta, siis on PPA 04.12.2014. a vastus õigustühine, sest hiljem ei
ole võimalik kontrollida, milline oleks kaalutlemisotsus olnud, kui kaebaja vahetu juht oleks
koostanud hinnangu. Kaebaja esitas kirjaliku taotluse, kuna suulistele taotlustele
personalitöötajad ei reageerinud ligi 6 kuu jooksul. Arvestades, et kaebaja ei pidanud
ametijuhendist tulenevalt uut teenistujat juhendama ja uue teenistuja juhendamine suurendab
töömahtu, siis on kaebajale lisatasu maksmine uue teenistuja juhendamise eest põhjendatud.

5. Tartu Halduskohus jättis 21.04.2015. a otsusega A.O. kaebuse rahuldamata. Otsuse
põhjendused:
1) Siseministri 02.05.2013. a määruse nr 18 „Politseiametnike palgaastmetele vastavad
palgamäärad, diferentseerimise alused, teenistusastmetasu suurus ning lisatasude maksmise

                                                2
alused“ (määrus nr 18) § 3 puhul on tegemist kaalutlusõigust ette nägeva normiga – lisatasu
maksmise kohustust PPA-l ei ole, kuid teatud tingimustel võib PPA lisatasu maksta. Lisatasu
maksmise kohustust palgajuhendist ei tulene. Palgajuhendi p-st 30.21 tuleneb kaalutlusõigus
lisatasu maksmiseks.
2) A.O. on ametijuhenditega tutvunud 11.12.2012 (varasem ametijuhend) ja 02.01.2014
(hilisem ametijuhend), milledest ei tulene otsesõnu kohustust uue teenistuja juhendamiseks.
Selle kohustuse võib tuletada erinevatest punktidest – varasema ametijuhendi p-d 2, 3.9, 5.6;
hilisema ametijuhendi p-d 2, 3.8, 3.15, juhendite p 3.2. Kaebaja ametikohajärgseks ülesandeks
oli alluvate ametnike töö suunamine ja juhendamine, s.h uue teenistuja juhendamine. Kaebaja
ja U.M. tööajad kattusid üksikutel päevadel – detsembris 3 päeva, jaanuaris 4 päeva, veebruaris
5 päeva, märtsis 4 päeva. Seega ei saanud tegemist olla selliste täiendavate
teenistusülesannetega, mis olid ametijuhendis fikseerimata ja mis oleksid oluliselt suurendanud
kaebaja töömahtu. Asjakohane ei ole väide, et PPA ei ole kehtestanud eraldi juhendit, mis
kohustaks uue teenistuja ja juhendaja töötamist pidevalt samas ajatöö režiimis. Vastustaja on
keelduvat otsust tehes selgitanud, et kaebaja ja S.P. ei ole võrreldavad, kuna viimase
ametijuhendist tulenevalt ei pidanud ta uut teenistujat juhendama. PPA 20.11.2013. a käskkiri
ja selle muudatus 27.11.2013 oli eelkõige suunatud uuele teenistujale U.M. le, keda tuli
teavitada asjaolust, kes katseajal tema juhendajaks on.
3) Koolituse läbimine ei ole lisatasu maksmise eelduseks. Küll tulenes arestikambri vanema
ametijuhendist, et ta korraldab arestikambri ametnikele kord kvartalis õppepäevi, eesmärgiga
tagada teenistusülesannete nõuetekohane täitmine (varasema ametijuhendi p 4.0, hilisema
ametijuhendi p 3.10). Kui lisatasu tahetakse maksta täiendavate teenistusülesannete täitmise
korral, siis ei ole hinnang töötulemustele eeltingimuseks. Ka palgajuhend eristab lisatasu
maksmist täiendavate teenistusülesannete täitmise eest ja nõutavast tulemuslikuma töö eest.
Nõutavast tulemuslikuma töö eest lisatasu määramise aluseks on politseiametniku teadmiste,
oskuste ja töötulemuste hindamine koosmõjus struktuuriüksuste eesmärkide saavutamisega,
samuti erakorraliste või suuremahuliste ülesannete edukas täitmine. Sellist hinnangut ei ole
palgajuhendi kohaselt vaja täiendavate teenistusülesannete täitmise eest anda.
4) Tunnistaja M.M. väitel tema pädevuses ei ole lubada lisatasu maksmist. Kaalukamaks on
M.M. väide, et A.O. pikaaegse juhina peaks olema kursis, et palga ja lisatasude maksmise
otsustamise, määramise ja kehtestamise pädevus on peadirektoril. Ka ei pea paika kaebaja
väide, et ta ei saanud M.M. lubaduses kahelda. M.M. ütlustest nähtub, et uue teenistuja
juhendamise eest ei makstud Ida prefektuuris 2013. aastal lisatasu 21 ametnikule ja 2014. aastal
35 ametnikule.
5) Ei nõustu vastustajaga, et kuna kaebaja esitas alles 7 kuud pärast juhendatava katseaja lõppu
taotluse lisatasu maksmiseks, siis järelikult aktsepteeris ta tööülesannete vastavust makstavale
palgale. Vastustaja ei ole vastu vaielnud kaebaja selgitusele, et esmalt pöördus ta suuliselt PPA
personalitalituse mitmete ametnike poole, aga kuna ei saanud ammendavat vastust, esitas
kirjaliku taotluse. Selleks ajaks oli kulunud juba 6 kuud juhendamisperioodi lõpust.

MENETLUSOSALISTE SEISUKOHAD RINGKONNAKOHTUS

6. A.O. esitas 21.05.2015 apellatsioonkaebuse, milles ta palub tühistada Tartu Halduskohtu
21.04.2015. a otsus ja teha uus otsus, millega tühistada PPA 04.12.2014. a vastus ning mõista
uue teenistuja juhendamise eest saamata jäänud töötasuna välja 176 eurot. Apellatsioonkaebuse
põhjendused:
1) Käskkirja muudatuse tegemise eesmärk oli see, et kaebaja oleks teadlik, et ta peab katseajal
juhendama U.M. , kuid kaebaja vahetu juht V.T. jättis katseaja lõpus juhendamisperioodi kohta
hinnangu koostamata, millest tulenevalt pole võimalik kontrollida, milline oleks
kaalutlemisotsus juhul, kui juhendamisperioodile oleks nõuetekohaselt hinnang koostatud.
Hinnangu mittekoostamisel ei ole võimalik hilisemalt iseloomustada juhendaja tööd, mida

                                               3
kinnitab ka tunnistaja M.M. 19.03.2015. a kirja nr 1.2-2/31-8 esimese küsimuse vastus, et
juhendaja vahetu juht annab hiljemalt juhendamisperioodi lõpuks hinnangu juhendaja tööle.
Kuna kaebaja vahetu juht ei ole koostanud hinnangut, siis on 04.12.2014. a vastuses vastustaja
väited paljasõnalised.
2) Kohus on ekslikult tõlgendanud M.M. vastuseid. M.M. on 2013. a 21 ametniku all mõelnud
juhendajaid, kes juhendasid politseikadette. Kaebaja ei juhendanud politseikadetti, vaid uut
töötajat. Kaebaja kohustus oli arestikambri töö korraldamine ja juhtimine, mitte uute
teenistujate juhendamine. Segamini on aetud mõisted juhtimine ja juhendamine. Kui juhtimise
all mõeldakse juhendamist, siis polnuks vajadust nt Pärnu arestikambri uutele töötajatele E.S.
ja A.U. eraldi juhendajat määrata, kuna see kohustus tulenes kohtu hinnangul arestikambri
vanema ametijuhendist.
3) Kui vaidlus käib selle üle, kas juhendaja ja juhendatav peavad sama ajatöö režiimis töötama,
siis on asjakohane see, kas PPA-s oli eraldi kehtestatud juhend, millistele tingimustele peab
juhendamine vastama. Nt U.M. töötab senini PPA-s ja tööandjal ei olnud ühtegi etteheidet tema
teenistusülesannete täitmisele, seega kaebaja poolne juhendamine on olnud eesmärgipärane ja
tulemuslik. Kui arestikambri vanem peaks uusi töötajaid ametijuhendist tulenevalt juhendama,
siis ei oleks vajadust eriala koolis omandada, kuna vahetu juht peaks niikuinii uut ametnikku
juhendama.
4) Arvestades asjaolu, et kaebaja ei pidanud ametijuhendist tulenevalt uut teenistujat juhendama
ja uue teenistuja juhendamine suurendab töömahtu, siis on lisatasu maksmine uue teenistuja
juhendamise eest põhjendatud. Kui PPA maksis 04.08.2014. a käskkirjaga nr 1.9-5/1073t
politseiametnikele juhendamise eest lisatasu 64 ja 44 eurot kuus, siis on põhjendatud kaebajale
lisatasu maksmine 44 eurot kuus.

7. PPA esitas 12.06.2015 vastuse apellatsioonkaebusele, milles ta palub jätta A.O.
apellatsioonkaebus rahuldamata ja Tartu Halduskohtu 21.04.2015. a otsus muutmata. Vastuse
põhjendused:
1) Kaebaja vahetu juhi arvates ei olnud tegemist teenistusülesannetega, mis oleks kaebaja
tavapärases töös olnud täiendavaks ning mille eest oleks tulnud maksta lisatasu. A.O.
ametikohajärgseks ülesandeks oli alluvate ametnike töö suunamine ja juhendamine.
2) Kaebaja väide M.M. vastuste eksliku tõlgendamise kohta on paljasõnaline. Kadeti staatus ei
ole samastatav uue teenistuja staatusega. Tunnistaja ütlustest nähtub, et uue teenistuja
juhendamise eest ei makstud Ida prefektuuris 2013. aastal lisatasu 21 ametnikule ja 2014. aastal
35 ametnikule. S.E. ja M.T. puhul ei olnud tegemist teenistujatega, kellel oleks olnud alluvaid
ning kelle ametikohajärgseks ülesandeks oli töö korraldamine ja juhtimine ning kontrolli
teostamine teiste ametnike töökohustuste täitmise üle. Seega oli nimetatud juhtudel lisatasu
maksmine põhjendatud.
3) Lisatasu maksmise aluseks ei ole asjaolu, kas juhendaja või juhendatav peavad sama ajatöö
režiimis töötama, vaid see, et tegemist peab olema täiendavate teenistusülesannetega, mis on
ametijuhendis fikseerimata ja oluliselt suurendavad töömahtu. Asjakohane ei ole A.O. väide,
et PPA ei ole kehtestanud eraldi juhendit, mis kohustaks uue teenistuja ja juhendaja töötamist
samas ajatöö režiimis. Nõustub kohtuga, et kursuste läbimine ei ole lisatasu maksmise
eelduseks. Tunnistaja M.M. ütlustest nähtub, et tema pädevuses ei olnud lubada lisatasu
maksmist. Seega ei ole usutav kaebaja väide, et M.M. lubas juhendamise eest lisatasu
määramist ja maksmist.

RINGKONNAKOHTU PÕHJENDUSED

8. Ringkonnakohus leiab, et apellatsioonkaebus tuleb rahuldada ning halduskohtu otsus
materiaalõiguse normide ebaõige kohaldamise ning tõendite ebaõige hindamise tõttu tühistada.


                                               4
9. Vaidlust ei ole selle üle, et PPA peadirektori 27.11.2013. a käskkirjaga määrati kaebaja Jõhvi
arestikambri spetsialistina teenistusse võetud U.M. juhendajaks katseajal (tl 5). Asjas ei ole
vaidlust ka selle üle, et A.O. oli vaidlusalusel perioodil nii ametikohast (arestikambri vanem)
kui ka teenistusastmest (politseileitnant) tulenevalt politseiametnik, kellele lisatasude
määramisel tuli kohaldada politseiametnikele ette nähtud õiguslikku regulatsiooni. Poolte vahel
on vaidlus selle üle, kas kaebajale jäeti õigesti U.M. katseajal (22.11.2013 kuni 21.03.2014)
juhendamise eest lisatasu määramata.

10. Politsei- ja piirivalveseaduse (PPVS) § 70 lg 6 järgi kehtestab valdkonna eest vastutav
minister politseiametnike palgaastmetele vastavad palgamäärad, diferentseerimise alused,
teenistusastmetasu suuruse ning politseiametnikele lisatasude maksmise alused ja ulatuse.
Politsei- ja piirivalveseaduse § 70 lg 6 alusel kehtestatud siseministri 02.05.2013. a määruse nr
18 „Politseiametnike palgaastmetele vastavad palgamäärad, diferentseerimise alused,
teenistusastmetasu suurus ning lisatasude maksmise alused“ (Määrus) § 3 lg 1 järgi võib
politseiametnikule maksta lisatasu nõutavast tulemuslikuma töö ja täiendavate
teenistusülesannete täitmise eest vastavuses Politsei- ja Piirivalveameti palgajuhendiga.
Siseministri 30.01.2014. a käskkirjaga nr 11 kehtestatud „Politsei- ja piirivalveameti
palgajuhendi“ (Palgajuhend, tl 16-20 1) p 2.3 järgi moodustub politseiametniku palk
ametipalgast koos seaduses sätestatud lisatasude ja seaduse alusel makstavate lisatasudega.
Palgajuhendi p 15.4 järgi võib politseiametniku palk lisaks ametipalgale sisaldada lisatasu
täiendavate teenistusülesannete täitmise eest. Määruse § 4 kohaselt loetakse täiendavateks
teenistusülesanneteks Politsei- ja Piirivalveameti peadirektori, Sisekaitseakadeemia rektori või
vahetu juhi poolt politseiametnikule antud, kuid ametijuhendis fikseerimata töökohustusi ja
ülesandeid. Palgajuhendi p 29 järgi täiendavate teenistusülesannete (juhi poolt antud, kuid
ametijuhendis fikseerimata ülesanded) täitmise eest makstakse politseiametnikule lisatasu
sõltuvalt nende ülesannete mahust ja iseloomust. Lisatasu täiendavate teenistusülesannete
täitmise eest määratakse ühekordse tähtaegse lisatasuna, kuid mitte kauemaks kui kalendriaasta
lõpuni. Eeltoodust tulenevalt on oluline kindlaks teha, kas kaebaja kohustus juhendada tulenes
kaebaja ametijuhendis fikseeritud teenistuskohustuste iseloomust või oli juhendamine kaebaja
täiendav teenistusülesanne.

11. Kaebaja teenistusülesanded vaidlusalusel ajaperioodil nähtuvad Ida Prefektuuri prefekti
31.12.2010. a käskkirjaga nr 111 kinnitatud „Arestipunkti vanema ametijuhendist“ („varasem
ametijuhend“, tl 44-46) ning PPA peadirektori asetäitja käskkirja „Politsei- ja Piirivalveameti
Ida prefektuuri korrakaitsebüroo teenistuskohtade ametijuhendite kinnitamine“ lisast 3
„Arestikambri vanema ametijuhend“ („hilisem ametijuhend“, tl 47-48p). Halduskohus ning
vastustaja on leidnud, et uue teenistuja juhendamine oli kaebaja ametikohajärgseks ülesandeks,
mis tulenes kaebaja ametijuhendist. Ringkonnakohus halduskohtu ja vastustaja seisukohaga ei
nõustu.

12. Halduskohus on otsuses möönnud, et ametijuhenditest ei tulene kaebajale otsesõnu
kohustust uue teenistuja juhendamiseks, kuid asus samas seisukohale, et selle kohustuse võib
tuletada ametijuhendite erinevatest punktidest, viidates varasema ametijuhendi p-dele 2, 3.2,
3.9 ja 5.6 ning hilisema ametijuhendi p-dele 2, 3.2, 3.8 ja 3.15 (vt halduskohtu otsuse p 19,
tl 91). Ringkonnakohus leiab, et ametijuhendi adressaadile saavad kohustusi tekitada vaid
ametijuhendis selgelt ja üheti mõistetavalt kirja pandud teenistusülesanded. Lubamatu on
tuletada ametijuhendite erinevatest punktidest nende koosmõjus isikule täiendavaid ülesandeid,
mis ametijuhendis selgesõnaliselt fikseeritud ei ole, kuna sellisel juhul puuduks kindlus, et
ametijuhendi adressaat on ametijuhendi vastaval viisil tõlgendamisest ning oma täiendavatest

1
    http://adr.siseministeerium.ee/sisemin/dokument/625047

                                                       5
kohustustest teadlik. Vastustaja ning halduskohtu tõlgenduse korral võiks tekkida olukord, kus
isikul puuduks pelgalt teadmatusest võimalus oma teenistusülesandeid korrektselt ning
nõuetekohaselt täita. Seetõttu ei saa ametijuhendis selgelt fikseerimata ülesannete täitmise riski
panna ametijuhendi adressaadile ning olukorras, kus ametijuhend selgesõnaliselt isiku
teenistuskohustust ette ei näe, tuleb asuda seisukohale, et sellist teenistuskohustust isikul ei ole.

13. Ringkonnakohus leiab, et kaebaja ametijuhendites kirjeldatud kohustusi arestikambri tööd
korraldada ja juhtida, kinnipidamisnõuete täitmist suunata ja koordineerida ning teenistujate
töökohustuste täitmist kontrollida ei saa mõista arestikambri vanema kohustusena kõiki
arestikambri vanemale alluvaid arestikambri teenistujaid katseajal juhendada. Töö
korraldamine, juhtimine ja kontrollimine, samuti kinnipidamisnõuete täitmise suunamine ja
koordineerimine ei hõlma tingimata isikute juhendamist, mistõttu pidanuks arestikambri
vanema kohustus, uusi teenistujaid juhendada, olema ametijuhendis selgelt fikseeritud.
Halduskohtu ning vastustaja seisukohta ei toeta ka PPA käskkiri, millega määrati kaebaja U.M.
juhendajaks viimase katseajal (tl 5). Kui kaebaja vastav kohustus tulenes ametijuhendist,
puudus PPA-l vajadus kaebajat 27.11.2013. a käskkirjaga U.M. juhendajaks määrata. Ka ei saa
vastustaja tõlgenduse õigsuse korral eesmärgipäraseks ega riigi vahendeid säästvaks otsuseks
pidada PPA 04.08.2014. a käskkirja, millega maksti Pärnu arestikambri arestimaja
politseinikule S.E. ühekordset lisatasu E.S. juhendamise eest ajavahemikul 19.05.-18.07.2014
ning sama arestikambri spetsialist M.T. ühekordset lisatasu A.U. juhendamise eest
ajavahemikul 13.05.-12.07.2014 (tl 22). Seetõttu loeb ringkonnakohus viidatud käskkirjadele
ning kaebaja ametijuhendites sätestatule tuginedes tõendatuks, et arestikambri vanema
teenistuskohustuseks ei ole uute teenistujate juhendamine, rääkimata kõigi arestikambri
vanemale alluvate teenistujate pidevast juhendamisest. Kuna kaebaja juhendamiskohustus oli
ametijuhendis fikseerimata, kuid PPA peadirektori 27.11.2013. a käskkirjaga määrati kaebaja
U.M. juhendajaks (tl 5), oli käskkirja alusel tekkinud juhendamiskohustuse näol tegemist
Määruse §-s 4 ning Palgajuhendi p-s 29 sätestatud kaebaja täiendava teenistusülesandega.

14. Ringkonnakohus ei nõustu halduskohtu ning vastustaja seisukohaga ka selles, et vastustajal
oli diskretsiooniõigus otsustada selle üle, kas maksta või mitte maksta lisatasu täiendavate
teenistusülesannete täitmise eest. Määruse § 3 lg 1, mille järgi võib politseiametnikule maksta
lisatasu nõutavast tulemuslikuma töö ja täiendavate teenistusülesannete täitmise eest, on üldine
volitusnorm, mis annab pädevuse lisatasu maksmiseks, kuid ei reguleeri lisatasu maksmise
konkreetseid tingimusi. Palgajuhendi p 29 sätestab: „Täiendavate teenistusülesannete (juhi
poolt antud, kuid ametijuhendis fikseerimata ülesanded) täitmise eest makstakse
politseiametnikule lisatasu sõltuvalt nende ülesannete mahust ja iseloomust. Lisatasu
täiendavate teenistusülesannete täitmise eest määratakse ühekordse tähtaegse lisatasuna, kuid
mitte kauemaks kui kalendriaasta lõpuni“. Seega tuleneb Palgajuhendi p-st 29, et
politseiametniku täiendavad teenistusülesanded toovad kaasa lisatasu maksmise; vaid lisatasu
suurus võib tulenevalt ülesannete mahust ja iseloomust varieeruda ning nimetatud osas on juhil
kaalutlusõigus. Ringkonnakohtu seisukohta ei muuda ka Palgajuhendi p 30.21, mille kohaselt
võib politseiametnikule maksta uue teenistuja juhendamise eest lisatasu kuni 64 eurot kuus.
Nimetatud palgajuhendi punktiga kehtestatakse ülempiir lisatasu suurusele. Ringkonnakohus
möönab, et Palgajuhend ei kehtesta lisatasu alampiiri. Siiski ei saa Palgajuhendit tõlgendada
selliselt, et lisatasu alampiiriks võib olla ka 0 eurot, kuna nimetatu on käsitletav lisatasu
määramata jätmisena. Seega, kuna U.M. juhendamine oli kaebaja täiendav teenistusülesanne,
oli PPA-l kohustus kaebaja tööpanust tasustada, kusjuures vastustajal oli kaalutlusõigus vaid
kaebaja ülesannete mahu ja iseloomu kindlaksmääramisel ning sellest tulenevalt lisatasu
suuruse üle otsustamisel, kuid ta ei saanud otsustada lisatasu maksmata jätmist. Tunnistaja
M.M. poolt halduskohtule antud kirjalik ütlus, et Ida prefektuuris ei makstud uue teenistuja
juhendamise eest 2013. aastal lisatasu 21-le ametnikule ja 2014. aastal 35-le ametnikule (tl 78-

                                                 6
78p), ringkonnakohtu hinnangut ei mõjuta, kuna ei ole võimalik kindlaks teha, kas nimetatud
juhtudel oli tegemist täiendavate teenistusülesannete täitmisega.

15. PPA ei rahuldanud kaebaja taotlust lisatasu saamiseks ka põhjusel, et kaebaja ja U.M.
töötasid erineva tööaja korraldusega, mistõttu seisnes kaebaja juhendaja roll PPA arvates pigem
dokumentide, töö sisu ja tööpõhimõtete teoreetilises tutvustamises kui praktilises tööprotsessi
õpetamises (tl 7). Halduskohus asus otsuses seisukohale, et kaebaja ja U.M. tööajad kattusid
üksikutel päevadel – detsembris 3 päeva, jaanuaris 4 päeva, veebruaris 5 päeva ja märtsis 4
päeva. Ringkonnakohus leiab, et ka kaebaja ja U.M. tööaja korraldusest ei saa järeldada, et uue
teenistuja juhendamist ei toimunud. Esmalt on PPA möönnud, et U.M. teoreetiline
juhendamine toimus, kuid on kahtluse alla seadnud U.M. praktilise juhendamise. Kaebaja
selgitas kohtuistungil, et kaebaja ja juhendatava erinevad tööajad juhendamist ei takistanud.
Kaebaja kohtuistungil antud selgitus juhendamise võimalikkuse kohta oli järgmine: „Kui U.M.
oli päevases vahetuses, olin ka mina tööl. Kui ta oli öises vahetuses, siis sellisel ajal ei ole töö
väga intensiivne. Ma seletasin talle ära, kuidas kinnipeetava kambreid visuaalselt kontrollida ja
siis hommikul vestlesime ja arutasime, kas tööprotsess oli talle arusaadav. Me arutasime kõik
läbi ja päeval ma näitasin talle kõik ette. Juhendamine oli eesmärgipärane. Juhendaja ei pea
olema 24/7 juhendatava kõrval“ (kohtuistungi protokolli lk 1-2, tl 121-122p).

16. Ringkonnakohus nõustub kaebaja viimati märgitud seisukohaga. Ei saa eeldada, et
juhendaja peaks hommikust õhtuni füüsiliselt juhendatava kõrval seisma ja kõike ette näitama,
vastasel juhul jääksid juhendajal põhitööks olevad ülesanded täitmata. Seega ei saa pelgalt
tööaegade kattuvuse põhjal teha järeldusi juhendamise toimumise või mittetoimumise osas.
Juhendamine võib seisneda nii dokumentide, töö sisu ja tööpõhimõtete teoreetilises
tutvustamises kui ka praktilises tööprotsessi õpetamises. Kaebaja selgitusest võib järeldada, et
kaebaja juhendas U.M. nii teoreetiliselt kui ka praktiliselt. Kuna vaidlust ei ole selle üle, et
puudub õigusakt, mis määratleks juhendamise konkreetse sisu ning kaebaja juhendamise sisu
ei näinud ette ka haldusakt, millega kaebaja juhendajaks määrati, oli kaebajal õigus ise valida,
milliseid meetodeid kasutades U.M. juhendada.

17. Vastustaja ei ole käesolevas haldusasjas esitanud tõendeid selle kohta, et juhendamine ei
täitnuks U.M. puhul oma eesmärki. Küll aga selgitas vastustaja esindaja kohtuistungil, et
kaebaja otsese juhi arvamust juhendamise osas ei küsitud (kohtuistungi lk 3, tl 122). Ka ei
osanud vastustaja esindaja selgitada seda, mida saanuks kaebaja U.M. juhendamisel veel teha,
et lisatasu saada (kohtuistungi lk 2, tl 121p). Seega on vastustaja jätnud kaebajale
juhendamistasust keeldumisel olulised asjaolud välja selgitamata. Vastustaja väide, mille järgi
oleks kaebaja vahetu juht saanud teha ettepaneku lisatasu maksmiseks, kuid ei teinud seda, on
antud asjaoludel ainetu. Ringkonnakohtule ei ole teada, kas kaebaja vahetu juht jättis
ettepaneku tegemata teadlikult seetõttu, et ta ei pidanud kaebajat lisatasu vääriliseks või oli
põhjuseks hooletus. Kuna vastustaja ei ole konkreetseid asjaolusid välja selgitanud, ei saanud
ta kaebaja vahetu juhi ettepaneku puudumisega põhjendada lisatasu maksmata jätmist.
Eeltoodust tulenevalt on vastustaja keeldumine kaebajale lisatasu maksmisest õigusvastane
ning tuleb tühistada.

18. Kaebaja taotleb, et ringkonnakohus kohustaks vastustajat uue teenistuja juhendamise eest
saamata jäänud töötasuna välja maksma 176 eurot (so 44 eurot kuus). Ringkonnakohus on
kindlaks teinud, et vastustajal tekkis kohustus kaebajale uue teenistuja juhendamise eest lisatasu
maksta. Samas oli vastustajal Palgajuhendi p-st 30.21 tulenevalt õigus otsustada lisatasu
suuruse üle (maksimaalne määr 64 eurot kuus) sõltuvalt täiendava teenistusülesande mahust ja
iseloomust. Kohtulik kontroll kaalutlusõiguse kasutamise üle on piiratud. Kohus ei saa astuda
haldusorgani asemele ega sisuliselt hinnata kaalutlemisel asjassepuutuvaid asjaolusid. Nii

                                                 7
sätestab HKMS § 158 lg 3, et kohus ei teosta haldusakti õiguspärasust kontrollides
kaalutlusõigust haldusorgani eest. Seetõttu ei pea ringkonnakohus lisatasu konkreetse suuruse
määramist võimalikuks. Riigikohus on leidnud, et definitiivse ettekirjutuse tegemisel peab
kohus olema veendunud, et ette kirjutatud lahendus on konkreetseid asjaolusid arvesse võttes
nii haldusorgani, menetlusosaliste kui ka võimalike kolmandate isikute jaoks ainuvõimalik
(RKHK 27.05.2015. a otsus asjas nr 3-3-1-14-15, p 26). Käesoleval juhul tuleks kaebajale
juhendamistasu määramisel hinnata nii täiendava teenistusülesande mahtu kui ka iseloomu,
mille hindamine on PPA pädevuses. Siiski peab ringkonnakohus vajalikuks märkida järgmist.

19. Vastustaja on käesolevas haldusasjas olnud seisukohal, et kaebaja täiendava
teenistusülesande maht ja iseloom sõltub suures osas sellest, kui kattuvad olid kaebaja ja U.M.
tööajad. Ringkonnakohus möönab, et kaebaja ja U.M. tööajad kattusid vaid osaliselt
(ajavahemikus 2013. a detsember - 2014. a märts oli keskmiselt 21 kalendaarset tööpäeva kuus,
kuid kaebaja ja U.M. tööajad kattusid keskmiselt 4 tööpäeva osas kuus, vt tl 51-55p). Samas ei
ole tööaegade kattuvus või mittekattuvus kohane kaalutlus, millega teenistusülesande mahtu ja
iseloomu ning eeltoodust tulenevalt lisatasu suurust põhjendada. Nimelt ei saa vaidlust olla selle
üle, et juhendamise eesmärgiks on uuele teenistujale vajalike oskuste, töövõtete ja meetodite
selgeks tegemine, mis võimaldaksid juhendataval oma tööülesandeid nõuetekohaselt täita.
Eesmärgi saavutamine ning sellega kaasnev juhendamise maht ja iseloom sõltub seetõttu
eelkõige juhendatava tööülesannete iseloomust ja keerukusest, mis võib tähendada, et teatud
lihtsamate ametite puhul piisab vaid paarist päevast juhendamisest, keerulisemate puhul on aga
juhendamise maht suurem. Eesmärgi saavutamine võib küll sõltuda ka sellest, kas juhendajal
oli juhendatavast erineva tööajagraafiku tõttu piisavalt aega juhendatavaga tegeleda, mistõttu
peaks juhendajat määrav isik sellega arvestama, kuid olukorras, kus eesmärk on saavutatud, ei
ole tööajagraafikute lahknevus kohane tegur, millega juhendamise väiksemat mahtu ja lisatasu
põhjendada. Kuna juhendamine on juhendaja täiendav tööülesanne, ei ole iseenesest välistatud
ka see, et juhendaja juhendab juhendatavat eesmärgi saavutamiseks vajadusel väljaspool oma
tööaega. Eeltoodust tulenevalt leiab ringkonnakohus, et olukorras, kus juhendamine on oma
eesmärgi täitnud, ei ole põhjendatud samade teenistusülesannetega töötajate juhendamise eest
Eesti Vabariigi piires juhendajatele erineva lisatasu määramine olenevalt sellest, millisel määral
kattusid konkreetse juhendaja ja juhendatava tööajad. Nimetatu läheks vastuollu isikute võrdse
kohtlemise põhimõttega ning sellisel viisil erisuste tegemine peaks olema äärmiselt erandlik.

20. U.M. nimetati PPA peadirektori 20.11.2013. a käskkirjaga Ida prefektuuri korrakaitsebüroo
arestimaja Jõhvi arestikambri spetsialisti ametikohale (põhitöö: arestimaja teenistuja; põhitöö
nr 536) asukohaga Jõhvis (tl 4). Ringkonnakohus märgib, et Palgajuhendi lisa 2 järgi on
arestimaja teenistuja töö kõrgendatud riskiga (tl 13p). Samas nähtub Arestimaja teenistuja
ametijuhendist (tl 38-38p), et ametikohal töötamiseks ei ole vaja eelnevat töökogemust ning
väljaõpe toimub kohapeal. Ametijuhendist nähtuvalt on ametikoha eesmärgiks vahetu
arestikambri toimimise tagamine, kusjuures arestimaja teenistuja teenistuskohustused ei ole
küll väga ulatuslikud, kuid teatud toimingud nõuavad ka eriteadmisi: arestikambrisse
paigutatute vastuvõtmine, valvamine ja väljastamine; arestikambrisse paigutatute nõuetekohase
dokumentatsiooni vormistamine; meetmete rakendamine arestikambrisse paigutatute
põgenemise vältimiseks ja põgenemiskatsete ennetamiseks, vastavate meetmete kinnipidamise
regulaarne kontrollimine; fotografeerimine, daktüloskopeerimine ja DNA proovide võtmine;
vajadusel vastavalt kehtestatud tingimustel arestikambrisse paigutatutele toidu jagamise
teostamine, toidunõude pesemine ja desinfitseerimine; ettepanekute tegemine töö paremaks
korraldamiseks; täiendkoolitusel ja õppepäevadel osalemine; vähemalt 2 korda ööpäeva jooksul
DHS Delta ja elektronpostkastis oleva informatsiooniga tutvumine; ühekordselt antud või
teenistuse iseloomust tulenevate ülesannete täitmine (tl 38-38p). Eeltoodust tulenevalt saab
juhendaja rolli antud teenistuja juhendamisel pidada ringkonnakohtu arvates kas keskmiseks

                                                8
või keskmisest suuremaks. Ringkonnakohtu järeldust kinnitab asjaolu, et PPA peadirektori
04.08.2014. a käskkirjaga maksti Pärnu arestikambri arestimaja politseinik S.E. E.S.
juhendamise eest 2014. aasta maist juulini ühekordset lisatasu 88 eurot, mis teeb 44 eurot kuus
ning Pärnu arestikambri spetsialist M.T. A.U. juhendamise eest ühekordset lisatasu 128 eurot,
mis teeb 64 eurot kuus. Nii E.S. kui ka A.U. on PPA avalikult veebilehelt nähtuvalt Pärnu
arestikambri spetsialistid ehk samal ametikohal, kuhu võeti teenistusse ka U.M. . Seega on PPA
pidanud arestikambri spetsialisti juhendamist maksimaalse või keskmisest kõrgema
juhendamistasu vääriliseks. Eeltoodust tulenevalt leiab ringkonnakohus, et ka kaebajale
makstav lisatasu peab olema teiste sarnaste olukordadega võrreldav.

21. HKMS § 41 lg 3 sätestab, et kohustamiskaebuse rahuldamisel võib kohus kohustada
vastustajat nii haldusakti andma või toimingut tegema kui ka haldusakti andmist või toimingu
tegemist uuesti otsustama. Seega tuleb apellatsioonkaebus tervikuna rahuldada.
Ringkonnakohus tühistab Tartu Halduskohtu 21.04.2015. a otsuse ning teeb uue otsuse, millega
tühistab PPA 04.12.2014. a vastuse nr 1.9-9/161784-13 ning kohustab PPA-d määrama
kaebajale lisatasu juhendamise eest, arvestades käesolevas otsuses toodud põhjendusi.

22. HKMS § 108 lõike 1 järgi kannab menetluskulud pool, kelle kahjuks otsus tehti.
HKMS § 109 lg 4 sätestab, et kui kõrgema astme kohus muudab alama astme kohtu lahendit
või teeb lahendi asja uueks arutamiseks saatmata, muudab ta kohtukulude jaotust. Kaebaja
taotles kohtuistungil vastustajalt menetluskulude väljamõistmist. RLS § 22 lg 1 p 1 alusel oli
kaebaja käesolevas haldusasjas riigilõivu tasumisest vabastatud. Halduskohus lahendas
kohtuasja kirjalikus menetluses. Kaebaja menetluskuluks apellatsiooniastmes on
menetluskulude nimekirja kohaselt 13.01.2016 kohtuistungil osalemisega seotud sõidukulu
kokku 110,40 eurot (kaebaja elukoha ja Tartu Ringkonnakohtu vahemaa 138 km x 2 = 276 km,
kusjuures kaebaja on arvestanud ühe kilomeetri põhjendatud maksumuseks isikliku sõiduki
kasutamise korral 40 senti / km).

23. HKMS § 103 lg 1 p-st 2 tulenevalt saab kohtus väljamõistetavaks kuluks pidada ka
menetlusosalise sõidukulusid, mis on kantud seoses menetlusega. HKMS § 109 lg 6 järgi
mõistab kohus välja üksnes vajalikud ja põhjendatud menetluskulud. HKMS § 109 lg 1 kohaselt
esitatakse kohtule menetluskulude väljamõistmiseks enne kohtuvaidlusi menetluskulude
nimekiri ja kuludokumendid. Kuludokumentide ja menetluskulude nimekirja esitamata jätmise
korral menetluskulusid välja ei mõisteta.

24. Riigikohus on senises praktikas pidanud põhjendatud menetluskuluks sõidukulude osas
bussipileti maksumust või kasutatud kütuse maksumust (RKTsK 03.06.2013. a määrus asjas
nr 3-2-1-65-13 p 17; RKHK 11.12.2014. a otsus asjas nr 3-3-1-61-14, p-d 23-24). Kaebaja ei
ole käesolevas asjas ringkonnakohtule kuludokumente kasutatud kütuse maksumuse kohta
esitanud. Ka puudub ringkonnakohtul alus vaid kaebaja väidetele tuginedes menetluskulude
väljamõistmiseks. Ringkonnakohus leiab ka seda, et kaebaja poolt väidetud bensiinikütusel
sõitva sõiduauto Mazda 5 kütusekulu on oluliselt ülepaisutatud. Maanteeameti andmetelei
tuginedes on sõiduauto Mazda erinevate markide keskmine kütusekulu 5,5 l /100 km kohta, mis
teeb kaebaja kütusekuluks 276 km läbimisel ligikaudselt 15 liitrit. Isegi kui arvestada
bensiiniliitri hinnaks 1 euro, ei ületaks kaebaja sõidukulu kokkuvõttes 15 eurot. Kuna kaebaja
poolt ringkonnakohtule esitatud andmed kasutatud kütuse maksumuse kohta ei ole seega
piisavalt usaldusväärsed ning kuludokumente kaebaja ei esitanud, jätab ringkonnakohus poolte
menetluskulud nende endi kanda.




                                              9
      /allkirjastatud digitaalselt/      /allkirjastatud digitaalselt/   /allkirjastatud digitaalselt/
               Maili Lokk                         Einar Vene                     Tiina Pappel




i
    https://eteenindus.mnt.ee/paringud/CoAruandlus




                                                      10

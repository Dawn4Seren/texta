                        KOHTUOTSUS
                              EESTI VABARIIGI NIMEL

Kohus                         Tallinna Ringkonnakohus, tsiviilkolleegium

Kohtukoosseis                 Eesistuja Gaida Kivinurm, liikmed Margo Klaar ja Iko Nõmm

Otsuse tegemise aeg ja koht   12.10.2016, Tallinn

Tsiviilasja number            2-14-58188

Tsiviilasi                    KR hagi JGÖA vastu müügilepingust tuleneva võlgnevuse
                              ja viivisega väljamõistmiseks

Vaidlustatud kohtulahend      Harju Maakohtu 04.02.2015 otsus

Tsiviilasja             hind Apellatsioonkaebuse hind 8652 eurot
apellatsioonimenetluses      Vastuapellatsioonkaebuse hind 9250 eurot

Kaebuse esitaja ja kaebuse JGÖA apellatsioonkaebus ja KR vastuapellatsioonkaebus
liik

Menetlusosalised ja nende Hageja (vastuapellant): KR (isikukood XXXXXXXXXXX,
esindajad                 elukoht XXX), lepinguline esindaja vandeadvokaat Rait
                          Kaarma
                              Kostja (apellant): JGÖA (isikukood XXXXXXXXXX,
                              elukoht XXX), lepinguline esindaja vandeadvokaat Sven
                              Veltmann

Kohtuistungi toimumise aeg    20.09.2016


RESOLUTSIOON:
  1. Tühistada Harju Maakohtu 04.02.2015 otsus ja teha uus otsus, millega jätta KR
     hagi JGÖA vastu müügilepingust tuleneva võlgnevuse ja viivisega
     väljamõistmiseks rahuldamata.
  2. JGÖA apellatsioonkaebus rahuldada.
  3. KR vastuapellatsioonkaebus jätta rahuldamata
  4. Maakohtu, ringkonnakohtu ja Riigikohtu menetluskulud jätta KR kanda.

Edasikaebamise kord



                                                                                 1(12)
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada menetlusabi saamise taotluse, samuti esitada teise
menetlusosalise kaebuse või muu taotluse kohta seisukohti ja vastuväiteid.

Menetlusabi taotlemise selgitus
Tsiviilkohtumenetluse seadustiku (TsMS) § 187 lg 6 kohaselt peab seaduses sätestatud tähtaja
järgimiseks tegema menetlusabi taotleja tähtaja kestel ka menetlustoimingu, mille tegemiseks
ta menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi
taotlemisega, annab kohus tähtaja pärast menetlusabi andmise taotluse lahendamist, kui
nimetatud taotlus ei olnud esitatud põhjendamatult või tähtaja pikendamise eesmärgil. See ei
välista menetlustähtaja ennistamist.

Hagi ja selle aluseks olevad asjaolud
  1. 29.09.2014 esitas hageja maakohtule hagi kostjalt 16 000 euro ja seadusest tuleneva
       viivise väljamõistmiseks alates 01.10.2013 kuni kohase täitmiseni. Hagi esitamise aja
       seisuga on viivis 1142,40 eurot. Menetluskulud palus hageja jätta kostja kanda.
  2. Hageja ja kostja sõlmisid 14.08.2013 aadressil Sarapuu t 18a Tabasalu alevikus Harku
       vallas Harjumaal asuva korteriomandi müügilepingu muutmise lepingu ja
       asjaõiguslepingu. Müügilepingu punkti 2.7 järgi kohustus ostja ostuhinnast 16 000
       eurot tasuma müüjale hiljemalt 15.09.2013 tingimusel, et nimetatud kuupäevaks on
       lõpetatud poolte vahel 03.07.2013 sõlmitud võlaõigusliku müügilepingu punktis 3.1
       loetletud ehitustööd. 14.08.2013 lepingu punktis 2.7 leppisid pooled kokku, et kui
       nimetatud kuupäevaks ei ole ehitustööd lõpetatud, on kostjal õigus jätta ostuhinnast 16
       000 eurot tasumata hüvitisena tegemata tööde eest. Seega seisnes lepingu punkti 2.7
       mõte selles, et kui hageja jätab mõne 03.07.2013 sõlmitud müügilepingu punktis 3.1
       kokkulepitud objekti ehitamata, on võimalik kostjal see ise välja ehitada ehk
       kokkulepitud objektide väljaehitamise n-ö tagamises.
  3. Müügilepingu punkti 3.1 kohaselt kohustus hageja omal kulul tagama, et hiljemalt
       15.09.2013 oleks lepingu esemel lõpuni välja ehitatud projektijärgne saun, aurusaun,
       basseiniruum, garaaž ja trepipiire. Kostja kohustus pärast korteri otsese valduse
       saamist tagama hagejale võimaluse nimetatud töid teostada, sh juurdepääsu kinnistule
       ja hoonesse. Korteriomandi valdus anti hageja poolt kostjale üle 02.09.2013. Lisaks
       avaldasid pooled müügilepingu punktis 3.2, et kostja on tutvunud sama lepingu
       punktis 3.1 nimetatud projektiga ja on teadlik selle sisust. Vastavalt müügilepingu
       punktile 3.3 kohustus hageja tagama, et punktis 3.1 nimetatud tööd teostatakse
       järgides head ehitustava ning üldtunnustatud ehitusreegleid, et järgitakse ja peetakse
       kinni projekteerimis- ja ehitusnormidest ning -standarditest.
  4. Kokkulepitud tööd olid enne 15.09.2013 täielikult teostanud või ei olnud need
       lõppenud kostja enda tegevuse tõttu. Kuigi kostja ei nõustunud vormistama
       müügilepingu punktis 3.1 teostatud tööde kohta üleandmise-vastuvõtmise akte, on
       antud juhul tööde lõpetatust või kostja poolt nende lõpetamise takistamist võimalik
       põhistada muude tõenditega.
  5. Garaaž sai hageja poolt tähtaegselt välja ehitatud ja selle üle poolte vahel vaidlus
       puudub. Trepipiiret ei saanud hageja lasta tähtajaks välja ehitada, kuna kostja ei
       võimaldanud seda teha. Teostatud töid kajastavad hageja poolt 11.09.2013 tehtud
       pildid ning tunnistajate ütlused. Saun, aurusaun ja basseiniruum valmisid


                                                                                        2(12)
       septembrikuu keskpaigaks ehk tähtaegselt. Hageja on täitnud müügilepingust
       tulenevad kohustused täies ulatuses.

Kostja vastuväited hagile
   6. Kostja vaidles hagile vastu ja palus jätta selle rahuldamata. Müügilepingus
       reguleeritud tööd ei ole valmis, mistõttu ei ole töövõtja tasunõue muutunud
       sissenõutavaks. Kostja esitas ekspert AV poolt 2014.a septembris koostatud
       eksperthinnangu, mis kinnitab, et tööd on teostatud niivõrd puudulikult, et neid ei saa
       lugeda valminuks.
   7. Kokkulepitud leppetrahv ei ole ebamõistlikult suur ega kuulu vähendamisele
       olukorras, kus kostjal tuleb kokkulepitud tööd maja elamisväärsesse korda seadmiseks
       ise ära teha.
   8. Kostja on müügilepingu punktis 3.1 kajastuvate tööde (sauna, aurusauna,
       basseiniruumi, garaaži ja trepipiirde ehitamine) tegemise eest juba tasunud hagejale 19
       000 eurot ja kokku seega juba 220 000 eurot. Seda olukorras, kus müügilepingu punkti
       2.1 ja müügilepingu muutmise lepingu punkti 2.5 järgi tulnuks kostjal hagejale tasuda
       vaid 217 000 eurot. Nimetatut selgitas kostja 25.11.2014 kohtuistungil vande all ja
       seda kinnitab hageja 09.07.2013 allkirjastatud kviitung, mille alapunkt B kohaselt
       tasus kostja hagejale 19 000 eurot hüvitusena ehituse täielikuks valmimiseks tehtavate
       täiendavate tööde eest.
   9. Väär on väide, et kostja keelas õigusvastaselt trepipiirde paigaldamist. Projekti
       kohaselt pidi ehitatama metallist trepipiire. Trepipiirde osas projekti puudumist oleks
       saanud hageja lepingu sõlmimisel esile tuua. Nimetatud kokkulepe on selgelt
       sätestatud ja mõlemale poolele arusaadav. Hageja peab tõendama, et tema poolt
       tellitud trepipiire vastas projektile. Kuivõrd ebaõiget trepipiiret asusid paigaldama
       kostjale tundmatud isikud, oli kostja õigustatud nõudma oma valduse vabastamist.
   10. Juhuks, kui kohus leiab, et hagejal on rahaline nõue kostja vastu, esitas kostja
       alternatiivselt tasaarvestusavalduse. Kostja on juba tasunud müügilepingu punktis 3.1
       kajastuvate täiendavate tööde tegemise eest hagejale 19 000 eurot ja kokku seega 220
       000 eurot. Olukorras, kus müügilepingu punkti 2.1 ja müügilepingu muutmise lepingu
       punkti 2.5 järgi tulnuks tasuda 217 000 eurot koos käesolevas menetluses hageja poolt
       nõutava 16 000 euroga. Seega on kostja tasunud kokkulepitust 19 000 eurot rohkem.
       Eeltoodust tulenevalt on kostjal hageja vastu rahaline nõue summas 19 000 eurot.

Maakohtu otsus
  11. 04.02.2015 otsusega rahuldas maakohus hagi osaliselt ja mõistis kostjalt hagejale välja
      8000 eurot, viivise ajavahemiku 29.09.2014-04.02.2015 eest 206.40 eurot ja viivise
      VÕS § 113 lõike 1 teises lauses sätestatud määras aastas põhinõudelt (8000 eurolt)
      alates 05.02.2015 kuni põhinõude täitmiseni. Menetluskulud jäid poolte endi kanda.
  12. Kohtu hinnangul on 03.07.2013 korteriomandi võlaõigusliku müügilepingu punktis
      3.1 sisalduva erikokkuleppe puhul tegemist VÕS 36. peatükis sätestatud
      töövõtulepinguga, mille alusel teostatud tööde eest tasu on arvestatud müügihinna
      sisse ja tasumise tingimused sisalduvad müügilepingu punktides 2.1-2.3.
  13. 14.08.2013 lepingu punktides 2.3, 2.6 ja 2.7 on pooled kokku leppinud korteriomandi
      ostuhinna tasumise tingimuste muutmises ning punkti 2.7 kohaselt on eraldi
      täiendavalt kokku lepitud tingimus, mille korral ostuhinnast 16 000 eurot tasumisele
      kuulub. Kokkuleppe osa, et juhul, kui võlaõigusliku lepingu punktis 3.1 loetletud
      ehitustööd ei ole lõpetatud hiljemalt 15.09.2013, on ostjal õigus jätta ostuhinnast
      16 000 eurot tasumata hüvitisena tegemata tööde eest, on käsitletav leppetrahvi
      tingimustes kokkuleppena. Nimetatud tingimuse täitumisel oleks korteriomandi


                                                                                        3(12)
    ostuhinnaks 201 000 eurot, millest tulenevalt on 14.08.2013 lepingu punktil 2.7 ka
    hinna alandamise tunnused. Lähtudes VÕS § 112 lõikes 1 sätestatud võrdelisuse
    põhimõttest leidis kohus, et 14.08.2013 lepingu punktis 2.7 on pooled siiski kokku
    leppinud leppetrahvis, kuna ostuhinna osa 16 000 eurot tasumise kohustus on seatud
    üheselt sõltuvusse võlaõigusliku lepingu punktis 3.1 loetletud ehitustööde lõpetamisest
    hiljemalt 15.09.2013.
14. 03.07.2013 lepingu punktist 3.1 tulenevalt oli kostja kohustatud tagama hagejale
    võimaluse nimetatud töid teostada, sh juurdepääsu kinnistule, sh hoonesse. Kohus
    leidis, et kuni 15.09.2013 oli lepingus kokkulepitud tööde teostajate viibimine
    kinnistul ja hoones õiguspärane ning nende objektilt ära ajamine on käsitletav kostja
    poolt 03.07.2013 lepingu punktis 3.1 võetud kohustuse rikkumisena.
15. Hageja on kohtuistungil kinnitanud, et töid ei antudki üle ning et kostja ei kirjutanud
    ühelegi aktile alla. Hageja ei ole väitnud ega tõendanud, et kostja oleks alusetult
    keeldunud võtma valmis tööd vastu talle selleks hageja poolt antud mõistliku tähtaja
    jooksul. Kostja on 08.12.2014 menetlusdokumendis väitnud, et hageja ei ole kostjale
    esitanud tööde üleandmise-vastuvõtmise akti ehk ei ole püüdnudki töid kostjale üle
    anda. Seega on menetluses leidnud kinnitust, et 03.07.2013 lepingu punktis 3.1
    kokkulepitud töid ei ole hiljemalt 15.09.2013 üle antud.
16. Hagiavalduse kohaselt on saun, aurusaun ja basseiniruum hageja poolt välja ehitatud
    tähtaegselt. Kostja on menetluses asunud seisukohale, et saun, aurusaun ja bassein on
    ehitatud puudustega. Kohus nõustus hagejaga, et AV hinnang on eksperthinnang kogu
    ridaelamuboksi ehitustöödele ning et hinnang hõlmab suuremat hulka töid, kui oli
    kokku lepitud 03.07.2013 lepingu punktis 3.1, st hinnang on antud ka enne 03.07.2013
    lepingu sõlmimist tehtud ehitustöödele.
17. Kohus asus seisukohale, et 2014.a septembris eksperdi AV poolt koostatud
    hinnanguga ei ole tõendatud, et hageja poolt garaaži valmisehitamiseks tehtud tööd ei
    vasta lepingutingimustele.
18. Hageja väitel on kostja keeldunud kokkulepitud tööde vastuvõtmisest. Samas on
    03.07.2013 lepingu punktis 3.1 kokkulepitud tööde tegemine tõendatud tunnistajate
    ütlustega ning AV hinnanguga. Ka on hageja poolt tehtud tööde tulemusel valminud ja
    viimistletud saun, aurusaun ja basseiniruum ning garaaž kostja kasutuses. Kohus
    leidis, et hageja poolt 03.07.2013 lepingu punktis 3.1 nimetatud tööd tuleb lugeda
    valminuks. Lisaks töövõtulepingu täitmisele on vajalik tuvastada, et kostja võttis tööd
    vastu või keeldus vastuvõtmisest alusetult. Käesolevas menetluses ei ole hageja
    tõendanud, et ta 03.07.2013 lepingu punktis 3.1 kokkulepitud tööd kostjale tähtajaks,
    so 15.09.2013, üle andis. Lähtudes eeltoodust puudub alus kostjalt ehitustööde eest
    tasu väljamõistmiseks. Samas oli kohus seisukohal, et kostja poolt nimetatud
    puudused ei ole tõendatud. Trepipiirde väljaehitamise osas ei ole poolte vahel vaidlust
    selles, et kostja kohustas hagejat trepipiirde paigaldustöö katkestama, mistõttu hagejal
    ei olnud võimalik nimetatud tööd tähtajaks lõpule viia. Samuti on tõendatud, et hageja
    ja kostja vahel olid kokkulepped ka muude tööde toestamiseks peale nende tööde, mis
    olid kokku lepitud 03.07.2013 lepingu punktis 3.1.
19. Kostja esitas 08.12.2014 menetlusdokumendis tasaarvestusavalduse, milles soovib
    tasaarvestada oma rahalise nõude 19 000 eurot hageja nõudega 16 000 eurot kattuvas
    osas. Kohus viitas VÕS § 197 lõikele 1 ja §-le 198. Kostja on vastava avalduse teinud
    08.12.2014 menetlusdokumendis ja hageja on selle kätte saanud. Tulenevalt
    Riigikohtu lahendist nr 3-2-1-23-11 on hagimenetluses tasaarvestusavalduse esitamine
    alternatiivselt juhuks, kui kohus hagi rahuldab, lubatud ega ole tingimuslik VÕS § 198
    teise lause mõttes. Tasaarvestuse esitamiseks ei pea kostja esitama vastuhagi. Kostja



                                                                                      4(12)
    väitel on ta tasunud hagejale 220 000 eurot, kuigi lepingujärgne müügihind oli 217
    000 eurot.
20. Kohus hindas kostja nõude aluseks olevaid asjaolusid ja leidis, et kostjal ei ole hageja
    vastu nõuet summas 19 000 eurot. Kostja on esitanud kohtule: 1) hageja poolt
    09.07.2013 allkirjastatud kviitungi, mille kohaselt on hageja saanud kostjalt 20 000
    eurot, sh 1000 eurot 03.07.2013 lepingu alusel tehtud ettemaksena ja 19 000 eurot
    hüvitiseks lisatööde eest, mis tehti ruumide lõpetamiseks vastavalt kokkuleppele;
    2) 14.08.2013 maksekorralduse nr 23, mille kohaselt on kostja tasunud hagejale 180
    000 eurot; 3) 30.08.2013 maksekorralduse nr 26, mille kohaselt on kostja tasunud
    hagejale 20 000 eurot vastavalt notariaaldokumendile nr 4394.
21. 03.07.2013 lepingu punkti 2.2 kohaselt kohustus ostja ostuhinnast 1000 eurot tasuma
    müüja pangakontole hiljemalt 3 pangapäeva jooksul arvates lepingu sõlmimisest.
    Kostja on nimetatud 1000 euro tasumise tõendanud 09.07.2013 hageja allkirjastatud
    kviitungiga. Sama lepingu punkti 2.1 kohaselt oli ostja kohustatud ostuhinnast 216
    000 eurot tasuma enne asjaõiguslepingu sõlmimist müüja kontole või hoiustama
    asjaõiguslepingut tõestava notari notarikontole hiljemalt asjaõiguslepingu sõlmimise
    hetkeks. 14.08.2013 lepingu punkti 2.5 kohaselt on ostja lepingu eseme ostuhinnast
    (217 000 eurot) 181 000 eurot müüjale tasunud enne käesoleva lepingu sõlmimist.
    Kostja on nimetatud summast 180 000 euro tasumise tõendanud 14.08.2013
    maksekorraldusega nr 23 ja 1000 euro tasumise 09.07.2013 kviitungiga. 14.08.2013
    lepingu punkti 2.6 kohaselt kohustus ostja lepingu eseme ostuhinnast 20 000 eurot
    tasuma müüja arvelduskontole 14 päeva jooksul arvates käesoleva lepingu
    sõlmimisest. Kostja on 20 000 euro tasumise tõendanud 30.08.2013
    maksekorraldusega nr 26. Seega on kostja 03.07.2013 lepingu ja 14.08.2013 lepingu
    alusel kokku tasunud hagejale 201 000 eurot ning 16 000 euro tasumise on pooled
    kokku leppinud 14.08.2013 lepingu punktis 2.7.
22. Lähtudes eeltoodust ei ole tõendatud, et kostja on 09.07.2013 tasunud hagejale 19 000
    eurot 03.07.2013 lepingus kokkulepitud ostuhinna katteks. 14.08.2013 lepingu punkti
    2.7 kohaselt oli 14.08.2013 seisuga kostja poolt ostuhinnast 16 000 eurot tasumata.
    Kuivõrd hageja ja kostja vahel oli menetluses avaldatud asjaoludest tulenevalt tihe
    koostöö samas elamus teostatavate muude ehitus- või remonditööde osas, siis pidas
    kohus usutavaks, et nimetatud summa 19 000 eurot tasumiseks oli muu, käesolevasse
    menetlusse mittepuutuv kokkulepe. Kuivõrd kostja on esitanud tasaarvestusavalduse
    tulenevalt 03.07.2013 lepingu punktist 3.1, leidis kohus, et avaldus tuleb jätta
    rahuldamata.
23. Kohus leidis, et hagi tuleb rahuldada osaliselt. Kohus on asunud seisukohale, et
    14.08.2013 lepingu punktis 2.7 on pooled kokku leppinud leppetrahvis, kuna
    ostuhinna osa 16 000 eurot tasumise kohustus on seatud üheselt sõltuvusse
    võlaõigusliku lepingu punktis 3.1 loetletud ehitustööde lõpetamisest hiljemalt
    15.09.2013. Hageja on 08.12.2014 menetlusdokumendis taotlenud VÕS § 162 alusel
    leppetrahvi vähendamist. Kohus luges tõendatuks, et hageja on teinud kõik endast
    sõltuva, et trepipiire tähtaegselt paigaldada ning et kostja takistas hagejal trepipiirde
    paigaldamistöö lõpule viimist. Seega ei vastuta hageja VÕS § 101 lõike 3 alusel selle
    eest, et trepipiire ei valminud tähtaegselt. Arvestades, et 03.07.2013 lepingu punktis
    3.1 lepiti kokku viie ruumi osas ehitus-viimistlustööde tegemine, on arvestuslikult
    trepipiirde osa 1/5 16 000-st eurost, so 3200 eurot. Kuivõrd hageja poolt teostatud
    ehituse - viimistlusega saun, aurusaun, basseiniruum, garaaž ja trepipiire paigaldatud
    mahus on kostja kasutuses, kuigi kostja ei ole hagejalt tehtud töid vastu võtnud, tuleb
    leppetrahvi täiendavalt vähendada. Kohus pidas mõistlikuks vähendada leppetrahvi



                                                                                       5(12)
       50%, so 8000 euro võrra, millest 3200 eurot on trepipiirde osas ja 4800 eurot on kokku
       sauna, aurusauna, basseiniruumi ja garaaži osas.
   24. Hageja nõue viivise väljamõistmiseks tuleb rahuldada ja välja mõista viivis VÕS §
       113 lõike 1 teises lauses sätestatud määras alates hagi esitamisest. Kuivõrd eelkõige
       võib viivist nõuda selliselt, et kohus mõistaks selle välja kindla summana kuni otsuse
       tegemiseni ja edasi protsendina põhinõudest, siis mõistis kohus välja viivise
       ajavahemiku 29.09.2014-04.02.2015 eest 206.40 eurot (129 p x 1.60).

Apellatsioonkaebus
   25. Apellatsioonkaebuses palub kostja tühistada maakohtu otsuse osaliselt, so hagi
       rahuldamise osas, ja teha selles osas uus otsus, millega jätta hagi täies ulatuses
       rahuldamata või alternatiivselt, saata asi selles osas maakohtule uueks
       läbivaatamiseks. Menetluskulud jätta hageja kanda. Kostja esitas taotluse täiendavate
       tõendite vastuvõtmiseks ja ŽD tunnistajana ülekuulamiseks.
   26. Maakohus rikkus otsuse tegemisel nii materiaal- kui menetlusõigusnorme. Samuti
       jättis vastu võtmata tõendid, mille alusel tuleks teha apellatsioonimenetluses senisest
       oluliselt erinev otsus. Kohus on eiranud tsiviilkohtumenetluse seadustiku (TsMS) §
       442 lõikest 8 tulenevat kohustust otsuse põhjendamise osas.
   27. Kostja nõustub kohtuga, et 03.07.2013 müügilepingu punkti 3.1 osas on tegemist
       VÕS-i töövõtulepingu regulatsioonile vastava kokkuleppega. Samas ei nõustu kostja
       nende järelduste ja seisukohtadega, millest lähtudes hindas kohus tööde kvaliteeti ning
       kostja suhtes kohustuse täidetust. Praegusel juhul esineb hagejapoolne töövõtulepingu
       rikkumine, mis väljendub lepingutingimustele mittevastava töö tegemises. Asjaolu, et
       ruumid on kuidagimoodi kasutatavad, ei tähenda, et need on kasutatavad tellija
       eesmärke silmas pidades. Hageja poolt teostatud tööd olid oluliste puudustega ning
       eksperthinnangus on neid puudusi põhjalikult kajastatud. Kõnealune eksperthinnang
       pärineb septembrist 2014 ehk ajast, kui kostja ei olnud veel teadlik kohtuvaidlusest
       ning seega ei saa väita, et see on “tellitud” kohtuvaidluse jaoks. Eksperthinnangus
       toodud puuduste kirjeldusest nähtuvalt ei ole tegemist väheoluliste puudustega. Samuti
       ei saa nõustuda maakohtu seisukohaga, et puudused ei ole tõendatud.
   28. Kostja ei nõustu kaevatavas otsuses käsitlusega leppetrahvi vähendamise
       võimalikkusest. Olukorras, kus poolte vahel kokkulepitud leppetrahv moodustab 7,2%
       kogu lepingu maksumusest, ei saa seda pidada ebamõistlikuks ja see ei saa kuuluda
       vähendamisele, arvestades tsiviilasjas tuvastatud asjaolusid. Leppetrahvi vähendamine
       ei ole kostja suhtes proportsionaalne.
   29. Kohus asus põhjendamatult seisukohale, nagu ei oleks kostja 03.07.2013 ja
       14.08.2013 lepingutega seoses maksnud hagejale 220 000 eurot. Samas on see kostja
       ütlustega tõendatud, et ta on mõlema lepingu tarbeks tasunud 220 000 eurot. Lisaks
       jääb arusaamatuks kohtu seisukoht, et tegemist on hilinenult esitatud tõenditega, mida
       menetluses vastu võtta ei ole võimalik. 08.12.2014 esitatud tõendid kinnitavad selgelt
       kostja poolt 25.11.2014 istungil vande all antud seletust. Seega menetlusosaline viitas
       nimetatud asjaoludele tsiviilkohtumenetluses lubatud tähtaegse tõendamistoiminguga,
       mida kohus lubas. Kuivõrd kostja menetlusosalisena ülekuulamine TsMS § 267 lõike
       1 tähenduses oli lubatud ja tähtaegne, ei saa lugeda menetlusosalise poolt vande all
       antud seletuste kohta esitatud dokumentaalseid tõendeid lubamatuks ja mitte
       tähtaegselt esitatuks. Apellatsioonkaebuse lisad 1, 2 ja 3 tõendavad kostja vande all
       antud seletust ja kostja taotleb apellatsioonimenetluses tõendite juurde võtmist, sest
       need omavad TsMS § 652 lõike 5 alusel vaidluse õiguspärase lahendamise seisukohalt
       tähendust. Hageja on ise sellest tõendist algusest peale teadlik olnud, kuid on jätnud
       selle teadlikult esitamata kui enesele kahjuliku.


                                                                                        6(12)
   30. Otsus on põhjendustes TsMS § 436 lõike 3 tähenduses üllatav osas, mis puudutab
       tasaarvestusavaldusega seotud dokumentide analüüsi. Kostjale jääb arusaamatuks,
       kuidas olukorras, kus 12.12.2014 määrusega on keeldutud tõendite vastuvõtmisest,
       põhjendab kohus nende samade tõenditega oma siseveendumuse kujunemist
       tasaarvestamise avalduse rahuldamata jätmisel.

Vastuapellatsioonkaebus
   31. Vastuapellatsioonkaebuses ja selle 27.03.2015 täpsustuses palub hageja tühistada
       maakohtu otsuse osaliselt, so hagi rahuldamata jätmise osas, ja teha selles osas uus
       otsus, millega rahuldada hagi täielikult, mõistes kostjalt välja põhivõlg 16 000 eurot,
       viivis hagi esitamise seisuga 1142.40 eurot ja edasiulatuv viivis 0,02% päevas kuni
       põhinõude täitmiseni.
   32. Maakohus on ebaõigesti kohaldanud materiaalõiguse norme ja ebaõigesti hinnanud
       tõendeid ning jätnud kohtuotsuse olulises osas põhjendamata. Käesolevas asjas on
       ilmne, et kostja keeldus teostatud töid alusetult vastu võtmast ning isegi, kui asuda
       seisukohale, et kostjal oli õigus keelduda hageja poolt tähtaegselt teostatud tööde
       vastuvõtmisest, tuleks leppetrahvi vähendada rohkem kui 8000 euro võrra. Kuna
       kohus on õigesti tuvastatud vaidlusaluste tööde teostatuse, tuleks leppetrahvi
       vähendada nullini või minimaalselt 75% ulatuses (4000 euroni).
   33. Kohus on jätnud kohaldamata VÕS § 638. Kohus on küll õigesti osundanud
       Riigikohtu asjakohasele praktikale, kuid jätnud vastamata iseenda poolt püstitatud
       küsimusele, kas kostja keeldus teostatud töid alusetult vastu võtmast või mitte. Kui
       kohus oleks kohaldanud VÕS § 638, oleks ta pidanud asuma seisukohale, et kostja on
       alusetult keeldunud tähtaegselt teostatud tööde vastuvõtmisest ja teostatud tööd tuleb
       lugeda kostja poolt vastuvõetuks.
   34. Kohus on kohaldanud VÕS § 162 lõiget 1 ebaõigesti. Kuna kohus tuvastas kõikide
       vaidlusaluste tööde teostamise, siis ei ole antud juhul õigustatud leppetrahvi
       vähendamine pooles ulatuses. Müügilepingu punktis 2.7 sätestatud leppetrahvi mõte
       seisnes selles, et leppetrahvi summa arvel saanuks kostja teostada hageja poolt
       tegemata töid. Kuna antud juhul on kõik eelmüügilepingu punktis 3.1 loetletud
       ehitustööd tähtaegselt teostatud, ei ole leppetrahvi nõudmine hagejalt õigustatud. Kui
       kohus peaks siiski asuma seisukohale, et mõnel põhjusel peaks olema hagejalt
       leppetrahvi sissenõudmine õigustatud, siis ei ole see tööde tähtaegse valmimise faktist
       tulenevalt õigustatud suuremas ulatuses kui maksimaalselt 25% (4000 eurot).
       Kohtuniku poolt valitud leppetrahvi vähendamise loogika kasutamine ei olnud tema
       poolt järjepidev.
   35. Isegi juhul, kui mõne õigusakti sätte alusel tuleks jätta hagi osaliselt või täielikult
       rahuldamata, ei oleks selline olukord kooskõlas hea usu põhimõttega VÕS § 6 lõike 1
       mõttes ja selline säte tuleks jätta antud asjas VÕS § 6 lõike 2 alusel kohaldamata. Seda
       põhjusel, et kõik vaidlusalused tööd (st sisuliselt viimistlustööd) on kohaselt teostatud
       ja kostja vastupidised väited on kohtu poolt õigesti ümber lükatud. Seega juhul, kui
       kohus peaks asuma seisukohale, et kostja keeldus tööde vastuvõtmisest õiguspäraselt,
       tuleks kostjale sellise õiguse andmist võimaldav õigusakt jätta hea usu põhimõttele
       tuginedes kohaldamata. Kostja poolt 16 000 euro hagejale tasumata jätmine oli kokku
       lepitud vaid juhuks, kui kokkulepitud tööd on jäänud hageja poolt teostamata. Kuna
       aga kokkulepitud tööd said kohaselt ja tähtaegselt teostatud, ei oleks hea usu
       põhimõttega kooskõlas kostja poolt hagejale teostatud tööde eest tasumata jätmine.
   36. Kohus on jätnud põhjendamata, miks ta keeldus viivise väljamõistmisest perioodi
       01.10.2013-26.09.2014 eest ning on mõistnud välja viivise vaid ajavahemiku



                                                                                          7(12)
       29.09.2014-04.02.2015 eest. Seega on otsus selles osas jäänud põhjendamata ja on
       ebaõige.
   37. Kohus ei ole võtnud seisukohta ühes põhiküsimuses ehk selles, kas kostja on alusetult
       keeldunud hageja poolt pakutud töid vastu võtmast või mitte. Seega on otsus kohaselt
       põhjendamata. Vande all antud seletusega ning tunnistajate ütlustega on hageja
       tõendanud, et kõik lepingutes kokkulepitud tööd said tähtaegselt teostatud. Poolte
       vahel puudus vaidlus, et kokkulepitud tööd tuleb lugeda valminuks ja kostja oli
       kohustatud need vastu võtma ka siis, kui need sisaldanuks vaid ebaolulisi puudusi
       (Riigikohtu lahendi nr 3-2-1-126-13 punkt 13).

Menetluse edasine käik
  38. Hageja vaidleb apellatsioonkaebusele vastu ja palub jätta selle rahuldamata.
  39. Kostja vaidleb vastuapellatsioonkaebusele vastu ja palub selle rahuldamata jätta.
  40. Tallinna Ringkonnakohtu 16.12.2015 otsusega tühistati maakohtu otsus osas, milles
      maakohus jättis hagi rahuldamata, ning menetluskulude jaotuse ja menetluskulude
      kindlaksmääramata jätmise osas. Ringkonnakohus tegi uue otsuse, millega rahuldas
      hagi, mõistis välja JGÖA-lt KR kasuks põhivõlgnevuse 16 000 eurot, viivise perioodi
      01.10.2013 kuni 16.12.2015 eest summas 2747.09 eurot ning viivise alates 17.12.2015
      võlaõigusseaduse § 113 lõike 1 teises lauses sätestatud määras kuni põhinõude 16 000
      eurot kohase tasumiseni, jättis menetluskulud kostja kanda ja mõistis välja JGÖA-lt
      KR kasuks menetluskulude hüvitis 7207 eurot.
  41. Riigikohus tühistas 09.06.2016 otsusega Tallinna Ringkonnakohtu 16.12.2015 otsuse
      ja saatis asja uueks läbivaatamiseks samale ringkonnakohtule.
  42. 30.08.2016 esitasid pooled ringkonnakohtule täiendavad seisukohad.

Ringkonnakohtu seisukoht
   43. Tsiviilkolleegium, kuulanud ära poolte seletused ja tutvunud tsiviilasja materjaliga,
       leidis, et maakohtu        otsus tuleb TsMS § 657 lg 1 p 2 alusel tühistada
       materiaalõigusnormi ebaõige kohaldamise ja menetlusõiguse normi rikkumise tõttu.
       Ringkonnakohtul on võimalik teha tühistatud osas uus otsus, millega hagi tuleb jätta
       rahuldamata.
   44. Ringkonnakohus tuvastas asjas järgmised tähtsust omavad asjaolud, mille üle pole
       vaidlust:
       * 03.07.2013 sõlmisid hageja ja kostja Sarapuu t 18a-4 Tabasalu alevikus Harku vallas
       Harjumaal asuva korteriomandi võlaõigusliku müügilepingu, mille kohaselt müüja
       müüb lepingu eseme ostjale hinnaga 217 000 eurot, millest 1000 eurot tuli tasuda
       müüja pangakontole hiljemalt 3 pangapäeva jooksul arvates lepingu sõlmimisest ja
       216 000 eurot enne asjaõiguslepingu sõlmimist;
       * müügilepingu punkt 3.1 sisaldas erikokkulepet, mille kohaselt kohustub müüja omal
       kulul tagama, et hiljemalt 15.09.2013 oleks lepingu esemel lõpuni välja ehitatud
       projektijärgne saun, aurusaun, basseiniruum, garaaž ja trepipiire ja ostja kohustub
       pärast otsese valduse saamist tagama müüjale võimaluse nimetatud töid teostada;
       * 14.08.2013 sõlmisid hageja ja kostja võlaõigusliku müügilepingu muutmise lepingu
       ja asjaõiguslepingud sama lepingueseme kohta, milles pooled kinnitasid muuhulgas, et
       ostuhinnast (217 000 eurot) on 181 000 eurot müüjale tasutud enne käesoleva lepingu
       sõlmimist; 20 000 eurot tasub ostja müüja arvelduskontole 14 päeva jooksul arvates
       käesoleva lepingu sõlmimisest ja 16 000 eurot tasub ostja müüja arvelduskontole
       hiljemalt 15.09.2013, tingimusel, et nimetatud kuupäevaks on lõpetatud müügilepingu
       punktis 3.1 loetletud ehitustööd;



                                                                                      8(12)
    14.08.2013 lepingu p-s 2.7 leppisid poole kokku, et juhul, kui müügilepingu p-s 3.1
    nimetatud ehitustööd ei ole lõpetatud hiljemalt 15.09.2013, on ostjal õigus jätta
    ostuhinnast 16 000 eurot tasumata hüvitisena tegemata tööde eest;
    -02.09.2013 koostasid hageja ja kostja valduse üleandmise-vastuvõtmise akti
    korteriomandi otsese valduse üleandmise kohta, mille punktis 3 kinnitasid pooled
    veelkord üle, et müüja kohustub omal kulul tagama, et hiljemalt 15.09.2013 oleks
    lepingu esemel lõpuni välja ehitatud projektijärgne saun, aurusaun, basseiniruum,
    garaaž ja trepipiire;
    * kostja on hagejale tasunud kokku 220 000 eurot, sellest 04.07.2013 sularahas 20 000
    eurot, 14.08.2013 maksekorraldusega 180 000 eurot ja 30.08.2013 maksekorraldusega
    20 000 eurot;
45. Lähtudes Riigikohtu poolt käesolevas asjas antud juhistet, tuleb ringkonnakohtul
    müügilepingu p 3.1 ning müügilepingu muutmise lepingu p 2.7 tõlgendades otsustada,
    kas pooled sõlmisid peale müügilepingu lisaks ka töövõtulepingu ja milleks kostja
    19 000 eurot hagejale üle andis, kas müügilepingu alusel tehtavate tööde või mingite
    muude tööde eest.
46. Pärast      Riigikohtu lahendit esitasid pooled ringkonnakohtule oma täiendavad
    seisukohad sõlmitud lepingute kohta.
47. Täiendavates seisukohtades leiab hageja, et pooltevahelisele suhtele kohaldub vaid
    müügilepingu regulatsioon. Hageja märgib, et asjaolud, et hageja ei kasutanud kostja
    kostja materjali ja 16 000 eurot on võrreldes ostuhinnaga väga väike summa, viitavad
    sellele, et tegemist oli müügilepinguga ja töövõtulepingulist suhet müügilepingus ja
    müügilepingu muutmise lepingus ei sisaldunud. Kummaski lepingus pole ka
    tingimusi, mis tavapäraselt töövõtulepingus kokku lepitakse. Samuti viitab
    töövõtulepingulise suhte puudumisele ka hageja 04.07.2013 kirjalik kinnitus, mille
    kohaselt 19 000 euro puhul on tegu hüvitisega lisatööde eest, mis tehti ruumide
    lõpetamiseks vastavalt kokkuleppele. Hageja leiab, et puudub alus käsitleda
    müügilepingu muutmise lepingu p-s 2.7 kokkulepitud ostuhinna osa, so 16 000 eurot
    töövõtja tasuna. Samuti puuduvad mistahes alused väitmaks, et poolte vahel oli peale
    müügilepingu veel töövõtulepinguline suhe. Müügilepingu muutmise lepingu p 2.7
    reguleerib leppetrahvi nõuet, mida antud asjas esitatud ei ole.
48. Kostja möönab oma täiendavates seisukohtades samuti, et ta on sõlminud hagejaga
    üksnes korteriomandi müügilepingu VÕS § 208 lg 1 tähenduses. Kostja ostis hagejalt
    korteriomandi hinnaga 217 000 eurot. Kokkuleppes sisaldus müüja kohustus teostada
    hiljemalt 15.09.2013 korteriomandis ehitustööd ja müügihind 217 000 eurot hõlmas
    ehitustööde maksumust. Kostja kohustus ostuhinna tasuma hiljemalt 15.09.2013.
    Kostja on hagejale tasunud 220 000 eurot, mis tähendab, et kõik kostja kohustused
    hageja ees on täidetud ning seda isegi 3000 euro võrra suuremas summas. 3000 eurot
    tasus kostja rohkem, sest pärast 03.07.2013 lepingu sõlmimist survestas hageja kostjat
    tasuma 20 000 eurot, väites, et tal ehitustööde jaoks raha ei ole ning kostja vajas, et tal
    oleks reaalselt lõpetatud korteriomand. Kostja maksis hageja nõutud summa heas usus.
    Seetõttu kirjutati ka 14.08.2016 lepingu p 2.7 klausel, et hageja garanteerib tööde
    teostamise müügilepingu eesmärgi kohaselt ning kui hageja seda ei suuda teha, siis
    tekib kostjal õigus nõuda see summa hiljem hagejalt sisse. Sisuliselt on p 2.7
    leppetrahvi kokkulepe, see tähendab, kui hageja kokkulepitud ehitustöid tähtaegselt ei
    lõpeta, on kostjal õigus nõuda hagejalt 16 000 euro tasumist.
49. VÕS § 208 lg 1 kohaselt kohustub müüja andma müügilepinguga ostjale üle
    olemasoleva, valmistatava või müüja poolt tulevikus omandatava asja ning tegema
    võimalikuks omandi ülemineku ostjale, ostja aga kohustub müüjale tasuma asja
    ostuhinna rahas ja võtma asja vastu. Sama paragrahvi teise lõike järgi kohaldatakse


                                                                                         9(12)
    müügilepingu peatükis sätestatut ka lepingutele, mis on sõlmitud valmistatava asja
    tellimiseks, välja arvatud juhul, kui tellija andis teisele lepingupoolele olulise osa
    asjade valmistamiseks vajalikust materjalist. Müügilepingu kohta sätestatut ei
    kohaldata lepingutele, mille puhul suurem osa lepingupoole kohustustest, kes asja
    muretseb, seisneb töö tegemises või muu teenuse osutamises.
50. Tulenevalt müügilepingu p-st 3.1 pidi müüja omal kulul tegema lepingu esemel
    ehitustöid. Käesolevas asjas on tuvastatud, et kostja ei ole ehitustööde tegemiseks
    materjale andnud ja orienteeruv ehitustööde maksumus 19 000 eurot moodustab
    väikese osa müügilepingu hinnast (217 000 eurot). Seega on poolte vahel sõlmitud
    kirjaliku lepingu näol tegemist müügilepinguga, millele tuleb VÕS § 208 lg 2 järgi
    kohaldada üksnes müügilepingu peatükis sätestatut.
51. Hageja on eelnevalt ringkonnakohtus poolte lepingulisi suhteid ja 19 000 euro
    tasumist selgitanud järgmiselt: „19 000 eurot oli ettemaks viimistlustööde alustamise
    eest, ehk samade tööde alustamise eest, mis on toodud 3.07.2013 erikokkuleppes.
    „Müüja kohustub omal kulul tagama, et…“ mõte oli see, et ma võtan kohustuse tööd
    lõpuni teha. 19 000 eurot oli mul ettemaksuna nende tööde tegemiseks. Ostja tahtis
    mingisugust garantiid, et ma teen need tööd ära. Tööde eest maksma pidi kostja.
    „Omal kulul“ tähendas seda, et ma garanteerin, et tööd saaksid tehtud. Meil ei olnud
    enne võlaõiguslikku lepingut mingeid kokkuleppeid mistahes tööde tegemise kohta.
    Muid töid ma majaboksis ei teinud, kui käesolevas asjas vaidluse all olevad tööd“ (III
    kd, lk 62 pöördel, 63). Kostja esindaja on samu asjaolusid selgitanud järgmiselt:
    „19 000 eurot andis kostja nende ehitustööde eest, mis oli erikokkuleppe punktis 3
    kirjas. 04.07.2013 andis kostja raha 03.07.2013 kokkulepitud tööde tegemiseks. Klient
    selgitas, et tema sai aru, et see 19 000 eurot oli osa 217 000 eurosest ostuhinnast, aga
    selleks, et hageja saaks alustada tööde tegemisega, pidi kostja maksma 19 000 eurot
    sularahas. 19 000 eurot on ostuhinna osa, aga see pidi minema nende konkreetsete
    tööde tegemiseks, mis olid kokku lepitud erikokkuleppes. Kuna objektil ei olnud üldse
    võimalik töid alustada, pidi ta andma ostuhinna osa konkreetsete ülesannete
    teostamiseks. Sel ajal kostja täpset arvestust rahade üle ei pidanud.“ (III kd, lk 63).
    Vastuseks kohtu küsimusele, miks 19 000 saamist ei olnud märgitud 14.08.2013
    notariaalses lepingus juba saadud rahana, vastas kostja esindaja järgmist. „Klient ütles,
    et ta ei olnud notariaalse lepingu osas tähelepanelik. Sel hetkel kui läbirääkimised
    toimusid, oli küsimus selles, et saaks töödega edasi liikuda“ (III kd, lk 63).
52. Seega ei tugine kumbki pool asjaolule, et lisaks sõlmitud müügilepingule ja
    müügilepingu muutmise lepingule oleks poolte vahel sõlmitud veel eraldi
    töövõtuleping või mingi muu leping. Samuti kinnitavad mõlemad pooled, et lisaks
    müügilepingu p-s 3.1 kokkulepitud ehitustöödele, rohkemates töödes kokku ei lepitud
    ja hageja pole ka rohkem töid teostanud. Seega on kogu kostja poolt hagejale tasutud
    summa 220 000 eurot tasutud müügilepingu täitmiseks, kuna muid suhteid poolte
    vahel tuvastatud ei ole.
53. Maakohus asus seega ebaõigele seisukohale, et müügilepingu punkti 3 saab käsitada
    kui töövõtusuhet, mida reguleerivad VÕS 36. peatüki sätted. Samuti on maakohus
    põhjendamatult lugenud tõendatuks, et hageja ja kostja vahel olid kokkulepped ka
    muude tööde tegemiseks peale nende tööde, mis olid kokku lepitud müügilepingu
    p-s 3.1 ja 19 000 euro tasumise aluseks oli muu, käesolevasse menetlusse mittepuutuv
    kokkulepe. Maakohus ei ole sellist järeldust põhjendanud ega sellise muu kokkuleppe
    olemasolu tuvastanud.
54. Samuti on pooled ühel meelel selles, et müügilepingu muutmise lepingu p 2.7
    reguleerib leppetrahvi nõuet, mida käesolevas menetluses esitatud ei ole. Hageja esitas



                                                                                      10(12)
       nõude müügihinna tasumiseks. Kuna eelpooltoodud põhjendustest nähtuvalt on
       müügihind ostja poolt täielikult tasutud, tuleb hagi jätta rahuldamata.
   55. Kostja tugines alternatiivsele tasaarvestusele leppetrahvi nõudega juhuks, kui kohus
       leiab, et müügihind on osaliselt tasumata ja hagi tuleks rahuldada. Hagi rahuldamata
       jätmise tõttu puudub alus kostja alternatiivse tasaarvestusavalduse käsitlemiseks. Kuna
       kostja käesolevas menetluses vastuhagi oma võimalike raha nõuete osas hageja vastu
       esitanud ei ole, siis ei ole asjakohased maakohtu põhjendused kokkulepitud
       ehitustööde teostamise tähtaegsuse ja kvaliteedi ning leppetrahvi kohaldamise kohta
       ning ringkonnakohus neile hinnangut ei anna.

   Menetluskulude jaotus
   56. TsMS § 173 lg 1 kohaselt määrab kohus asjas tehtavas lõpplahendis kindlaks
       menetluskulude jaotuse.
   57. TsMS § 173 lg 3 kohaselt, kui kõrgema astme kohus muudab tehtud lahendit või teeb
       uue lahendi asja uueks läbivaatamiseks saatmata, muudab ta vajaduse korral vastavalt
       menetluskulude jaotust.
   58. Seoses hagi rahuldamata jätmisega jätab ringkonnakohus menetluskulud kõigis
       kohtuastmetes TsMS § 162 lg 1 alusel hageja kanda.
   59. Kuna maakohus ei ole määranud kindlaks menetluskulude rahalist suurust vastavalt
       TsMS § 177 lg 1 p-le 1, määrab maakohus menetluskulude suuruse kindlaks
       määrusega mõistliku aja jooksul kohtuotsuse jõustumisest vastavalt TsMS § 177
       lg-le 2.



 /allkirjastatud digitaalselt/    /allkirjastatud digitaalselt/    /allkirjastatud digitaalselt/
       Gaida Kivinurm                     Margo Klaar                       Iko Nõmm




Eriarvamus tsiviilasjas nr 2-14-58188


Leian, et tõendeid oleks tulnud hinnata teisiti ja teha seetõttu hagi rahuldav otsus.

Minu hinnangul tuleb 3. juuli 2013. a lepingu p-i 3.1. tõlgendamisel lähtuda hageja poolt
kostjale 4. juuli 2013. a antud kirjalikust kinnitusest, mille kohaselt on kostja maksnud
hagejale 20 000 eurot (II kd, tl 23 ja tõlge tl 58). Kinnituse juures on oluline, et selles on
ühemõtteliselt tehtud vahet sellel, et 1000 eurot on makstud 3. juuli 2013. a lepingu täitmiseks
ja 19 000 eurot hüvitisena lisatööde tegemise eest. Minu arvates annab 4. juuli 2013. a
kinnitus põhjust 3. juuli 2013.a lepingu p-i 3.1. tõlgendada selliselt, et hagejal oli küll
kohustus lisatöid teha, st hoolitseda selle eest, et tööd tehtud saaksid, kuid hagejal ei olnud
lisatööde finantseerimise kohustust. Lisatöid finantseeris 4. juuli 2013. a kinnituse kohaselt
kostja, makstes 19 000 eurot lisaks 3. juuli 2013. a lepingus kokku lepitud müügihinnale.

Poolte tahet, et lisatöödeks 4. juulil 2013. a makstud 19 000 eurot ei arvestata müügihinna
sisse, kinnitab lisaks 14. augusti 2013. a lepingu tekst, mille punktides 2.5. kuni 2.7. on
kajastatud nii juba tasutud kui veel tasumata maksed kokku 217 000 euro tasumiseks.
Muuhulgas on pooled punktis 2.5. kinnitanud, et lepingu allkirjastamise seisuga oli hageja


                                                                                            11(12)
saanud ostuhinnast kätte 181 000 eurot. Poolte vahel puudub vaidlus, et see summa oli tasutud
kahes osas: esmalt 4. juulil 2013. a üle antud 1000 eurot sularahas (kinnitus II kd, tl 23, tõlge
tl 58) ning järgnevalt 14. augustil 2013. a 180 000 eurot ülekandega hageja arveldusarvele
(maksekorraldus II kd, tl 25). Arvestades, et 1000 euroga samaaegselt oli kostja üle andnud ja
hageja saanud ka vaidlusaluse 19 000 eurot, siis ei ole minu arvates eluliselt usutav, et notari
juures lepingu teksti kooskõlastades jäi see summa kostjal lihtsalt tähelepanuta.

Väidet, et tegelikkuses on hagejal kogu ostuhind käes ka ilma vaidlusaluse 19 000 eurota, ei
esitanud kostja kohtueelses kirjavahetuses ega isegi mitte vastuses hagile või vande all antud
seletuses maakohtu istungil, vaid alles pärast sisulise arutamise lõppu 8. detsembril 2014. a.
Selline ajaline vahe toimingu ja kostja poolt sellele antud tõlgenduse vahel kahandab minu
jaoks viimase veenvust.


Iko Nõmm                                                                   12. oktoober 2016. a.
kohtunik




                                                                                          12(12)

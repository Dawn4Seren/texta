                        KOHTUMÄÄRUS

 Kohus                             Tartu Ringkonnakohus

 Kohtukoosseis                     Üllar Roostoja, Kai Kullerkupp, Andra Pärsimägi

 Määruse tegemise aeg ja koht      27. mai 2016. a Tartu

 Tsiviilasja number                2-15-6952

 Tsiviilasi                        OÜ Moonlord hagi AS Hinkus vastu kahju hüvitamise
                                   nõudes
                                   AS Hinkus vastuhagi OÜ Moonlord vastu võlgnevuse
                                   väljamõistmiseks
 Vaidlustatud kohtulahend          Tartu Maakohtu 26. veebruari 2016. a määrus vastuhagi
                                   tagamise kohta


 Kaebuse esitaja ja kaebuse liik   OÜ Moonlord määruskaebus

 Kohtuistungi toimumise aeg        Kirjalik menetlus

 Menetlusosalised ja nende         Määruskaebuse esitaja (hageja): OÜ Moonlord (registrikood
                                   10835253), esindaja vandeadvokaat Tarmo Friedenthal
 esindajad                         Vastustaja (kostja): AS Hinkus (registrikood: 10086474),
                                   esindaja advokaat Andres Kalm

 RESOLUTSIOON
    1. Jätta Tartu Maakohtu 26. veebruari 2016. a määruse resolutsioon muutmata arvestades
       käesoleva määruse põhjendusi.

    2. Jätta määruskaebus rahuldamata.


 Määrus on lõplik.

ASJAOLUD

1. OÜ Moonlord esitas 8. mail 2015. a hagi AS Hinkus vastu kahjuhüvitise 32 237,27 euro
ning viiviste nõudes. Hagiavaldusest nähtub, et hageja seisukoha järgi on kostja tekitanud



                                            1
hagejale kahju kokku 41 947,56 eurot, kuid hageja tasaarvestas enne hagi esitamist oma nõude
kostja nõudega summas 9710,31 eurot.

2. Kostja esitas 23. veebruaril 2016. a vastuhagi töövõtulepingu alusel tekkinud tasu maksmise
kohustuse täitmiseks summas 9710,31 eurot (8650,04 eurot põhivõlg ja 1627,42 eurot viivis).
Kostja taotles vastuhagi tagamist, kuna hageja on süstemaatiliselt halva maksekäitumisega isik,
kellel on mitmeid maksuvõlgnevusi. Samuti on kohus varasemalt pidanud põhjendatuks
kohustada hagejat kostja menetluskulude katteks tagatist andma. Hagejal on mitmeid
maksehäireid ning samuti on tema ettevõtte töötajate arv viimastel aastatel pidevalt vähenenud.

Kostja tugines TsMS §-le 378 lg 2 p 1, mille järgi on hagi tagamise abinõuks hagejale kuuluva
vara arestimine ning selle alusel käsutuskeeldu nähtavaks tegeva kande tegemine
vararegistrisse. Hagejale kuulub haagis KRONE SDP 27 ja sõiduauto AUDI Q7. Haagise
ligikaudne väärtus on 8400 eurot ning sõiduauto väärtus 12 000-15 990 eurot. TsMS § 387 lg
2 kohaselt saadab kohus hagi tagamise määruse registripidajale üksnes hageja taotlusel. Kostja
palus kohtul saata hagi tagamise määrus täitmiseks Maanteeameti liiklusregistrile.

MAAKOHTU LAHEND
3. Tartu Maakohtu 26. veebruari 2016. a määrusega maakohus rahuldas AS Hinkus taotluse
vastuhagi tagamiseks osaliselt ja määras:
     arestida AS-OÜ-le Moonlord (registrikood: 10835253) kuuluv sõiduauto AUDI Q7
        (registreerimismärk 545AXZ, VIN-kood WAUZZZ4L67D016581) ning teha
        käsutuskeelu nähtavaks tegev kanne Maanteeameti liiklusregistrisse;
     10 973,79 eurot rahasummaks, mille maksmisel tagatiste kontole või millises ulatuses
        pangagarantii esitamisel lõpetatakse p-i 2 osas hagi tagamise määruse täitmine (TsMS
        § 385);
     jätta vastuhagi tagamise taotlus rahuldamata haagise KRONE SDP 27
        (registreerimismärk 247DF, VIN-kood WKESDP27000V02262) arestimise osas;
     saata määrus p-i 2 osas käsutuskeelu nähtavaks tegeva keelumärke tegemiseks
        Maanteeameti Liiklusregistrile.

4. Maakohus leidis, et vastuhageja toodud asjaoludel on tema taotlus vastuhagi tagamiseks
põhjendatud ja kuulub rahuldamisele. Vastuhagi tagamata jätmise ning vastuhagiavalduse
rahuldamise korral võib tekkida olukord, kus OÜ-l Moonlord puuduvad vahendid varaliste
nõuete täitmiseks. OÜ-le Moonlord ei kuulu kinnisasju. Eeldades AS Hinkus poolt kohtule
esitatud andmete tõele vastavust, on reaalne oht, et hageja ei pruugi haginõude rahuldamata
jätmisel ja vastuhagi nõude rahuldamisel olla võimeline kostja nõuet rahuldama.
5. TsMS § 378 lg 1 p 2 kohaselt on hagi tagamise abinõuks kostja või teise isiku valduses oleva
kostjale kuuluva vara arestimine ning selle alusel käsutuskeeldu nähtavaks tegeva keelumärke
kandmine kinnistusraamatusse või muu käsutuskeeldu nähtavaks tegeva kande tegemine muusse
vararegistrisse. AS Hinkus taotlus OÜ-le Moonlord kuuluva sõiduki Audi Q 7 arestimiseks tuleb
rahuldada. Hagi tagamise taotluse põhjendustest nähtub, et hageja ei ole taotlenud sõiduki
kohtutäituri juurde hoiule andmist TsMS § 389 lg 6 mõttes, seega piirdub arestimine esialgu
üksnes käsutuskeelu nähtavakstegemisega Liiklusregistrisse. Maakohus selgitas kostjale, et
TsMS § 389 lg 6 kohaselt on tal õigus pöörduda avaldusega kohtutäituri poole, et kohtutäitur
võtaks arestitud eseme oma järelevalve alla või korraldaks selle hoiustamise. TsMS § 389 lg 1
tulenevalt ei või kostja pärast arestimist vara käsutada.
6. TsMS § 387 lg 4 kohaselt tuleb hagi tagava abinõu valikul arvestada, et kohaldatav abinõu
koormaks kostjat üksnes niivõrd, kuivõrd seda võib pidada hageja õigustatud huvisid ja


                                              2
asjaolusid arvestades põhjendatuks. Vastuhagi tagamise raames hagejale kuuluva sõiduki
arestimine ei ole hageja suhtes ebaproportsionaalne meede. Hagejal on ka arestimise järgselt
võimalik arestitud vara vallata ja oma majandustegevuses kasutada.
7. Maakohus ei pidanud aga põhjendatuks kostja taotluse rahuldamist täies ulatuses ja jättis
rahuldamata taotluse haagise KRONE SDP 27 arestimise osas.

MÄÄRUSKAEBUSE ESITAJA TAOTLUS JA PÕHJENDUSED NING VASTUSTAJA
SEISUKOHT
8. OÜ Moonlord esitas Tartu Maakohtu 26. veebruari 2016. a määruse peale määruskaebuse,
milles palub tühistada hagi tagamise määrus ning teha uus määrus, millega jätta AS-i Hinkus taotlus
vastuhagi tagamiseks rahuldamata. Määruskaebuse esitaja palub määruskaebuse tagada ning
peatada kuni määruskaebuse sisulise lahendamiseni täitemenetlus täiteasjas 186/2016/227.

Määruskaebuse põhjenduste kohaselt:
  1) puudub vastuhagi tagamise alus, st käesolevas asjas ei ole alust arvata, et hagi tagamata
      jätmine võib raskendada kohtuotsuse täitmist või selle võimatuks teha. Hagejal puudub
      maksuvõlg. Lisaks kuuluvad talle endiselt sõiduauto Audi Q7 ja haagis KRONE. Seega
      ei ole hageja kohtuvaidluse ajal võõrandanud sõiduautot Audi Q7 ega ka haagist
      KRONE, millist võimalust võinuks hageja pahauskse käitumise korral eeldada. Veel
      toob hageja esile, et ta on tasunud AS Hinkus eeldatavate menetluskulude tagatisena
      3000 eurot kohtu deposiitkontole ega ole vaidlustanud kohtumäärust, millega teda
      vastava summa hoiustamiseks kohustati. Ka see kinnitab, et hageja on võimeline täitma
      ja ka täidab menetluslikke kohustusi;
  2) on maakohtu poolt sõiduauto Audi Q7 suhtes kohaldatud hagi tagamise abinõu hagejat
      ebaproportsionaalselt koormav ning maakohus on jätnud hagi tagamisel arvestamata
      hagi tagamise tagajärgedega. Seetõttu on kaevatav määrus olulise kaalutlusveaga.
      Sõiduauto Audi Q7 arestimine koormab hagejat ebaproportsionaalselt, kuna hagejal ei
      säili sõiduki valdus ja majandustegevuses kasutamise võimalus;
  3) vaidlustatud määruse põhjendus ja resolutsioon on vastuolulised, kuna maakohtu
      põhjenduste kohaselt piirdub hagi tagamine keelumärke tegemisega liiklusregistrisse,
      aga määruse põhjendused võimaldavad AS-il Hinkus taotleda kohtutäiturilt sõiduki
      hagejalt äravõtmist ja hoiustamist;
  4) kohaldatud hagi tagamise abinõu ei ole vastuhagi nõuet arvestades eesmärgipärane,
      kuivõrd sõiduki hoiustamine välitingimustes niivõrd pika aja vältel põhjustab sõiduki
      tehnilise seisundi märkimisväärse halvenemise, mis tingib sõiduki turuväärtuse languse
      ja seeläbi ka vähendab AS-i Hinkus võimaliku nõude rahuldamise ulatust;
  5) alternatiivselt leiab hageja, et kui ringkonnakohus peab põhjendatuks hagi tagamist
      vallasasjade arestimise kaudu, siis kõiki asjaolusid kaaludes oleks proportsionaalne
      meede haagise KRONE arestimine, mille turuväärtus on ligikaudu 8400 eurot, kuid
      mille tehniline seisund ning seega ka väärtus langeb väliparklas hoiustamise tulemusena
      oluliselt vähem, kui sõiduauto Audi Q7 oma.

 9.    Vastustaja leiab, et hageja määruskaebus on põhjendamatu. Kostja palub jätta OÜ
 Moonlord 04.03.2016 määruskaebus tsiviilasjas 2-15-6952 Tartu Maakohtu 26.02.2016
 vastuhagi tagamise määruse tühistamiseks rahuldamata. Alternatiivselt palub kostja muuta
 vastuhagi tagamise määrust selliselt, et määrusega kohaldatud arest ei võimalda anda arestitud
 sõidukit hoiule kolmandale isikule.

Vastuväidete kohaselt:



                                                3
   1) on vastuhagi tagamise eeldused täidetud. Vastuhagi tagamata jätmisel võib tulevase
      otsuse täitmine osutuda raskendatuks, kui mitte võimatuks. Kostja möönab, et kõik
      hageja eraõiguslikud maksehäired on tänaseks lõppenud, kuid kostja leiab, et vastuhagi
      tagamise lahendamisel tuleb arvestada ka hageja äriühingu varasemat tegevust ning
      vaadelda seda kogumis muude asjaoludega;
   2) asjaolu, et hageja on maksnud kohtumäärusega ettenähtud kostja menetluskulude
      tagatise, ei lükka ümber ülejäänud tõenditest nähtuvat;
   3) on kohaldatud hagi tagamise abinõu antud asjaoludel proportsionaalne. Hageja väidetes
      on oluline vastuolu. Hageja väidab ühelt poolt, et sõiduauto AUDI Q7 suhtes kohaldatud
      hagi tagamise abinõu koormab teda ebaproportsionaalselt, väites samas teiselt poolt, et
      teda vähem koormav oleks haagise KRONE arest. Kostja viitab, et hageja äriühingu
      põhitegevusalaks on transporditeenuse osutamine. Sellises olukorras jääb
      arusaamatuks, kuidas saab haagise arest hageja äriühingut vähem koormata kui
      sõiduauto arest. Hagejal ei ole muud vara, millega kostja vastuhagi tagada;
   4) hageja väide, et maakohtu määrus on kaalutlusveaga, on väär. Maakohtu määruses
      sisaldub sõnaselge viide sellele, et sõiduki arestimine annab kostjale võimaluse taotleda
      sõiduki hoiustamist (määruse p 5). Järelikult on maakohus arvestanud asjaoluga, et
      sõiduki arestimisega võib kaasneda sõiduki hoiustamine. Hageja vastupidised väited on
      alusetud. Kostja leiab seejuures, et arestimise alusel sõiduki hoiustamine on eelkõige
      täitemenetluses, mitte hagi tagamise menetluses lahendatav küsimus;
   5) kui kohus leiab, et kohaldatud hagi tagamise abinõu ei ole antud asjaoludel
      proportsionaalne, palub kostja tühistada vastuhagi tagamise määruse üksnes osaliselt.
      Hageja ei ole määruskaebuses väitnud, et sõiduauto AUDI Q7 käsutamise keelamine ja
      keelumärke kandmine liiklusregistrisse iseenesest oleksid teda koormavad. Seega juhul,
      kui kohus peaks mingil põhjusel leidma, et kohaldatud hagi tagamise abinõu ei ole antud
      asjaoludel proportsionaalne (millega aga kostja ei nõustu), palub kostja tühistada
      vastuhagi tagamise määruse üksnes osaliselt ning muuta vastuhagi tagamise määrust
      selliselt, et määrusega kohaldatud arest ei võimalda anda arestitud sõidukit hoiule
      kolmandale isikule.


RINGKONNAKOHTU SEISUKOHT

10. Ringkonnakohus leiab, et OÜ Moonlord määruskaebus tuleb jätta rahuldamata ja Tartu
Maakohtu 26. veebruari 2016. a määruse resolutsioon muutmata. Ringkonnakohus muudab
maakohtu määruse põhjendusi ning määrusest tuleb välja jätta p 5 eelviimane lause järgmises
sõnastuses „Kohus selgitab kostjale, et TsMS § 389 lg 6 kohaselt on tal õigus pöörduda
avaldusega kohtutäituri poole, et kohtutäitur võtaks arestitud eseme oma järelevalve alla või
korraldaks selle hoiustamise.“.

11. Ringkonnakohus leiab, arvestades nõude suurust ja vastuhagi kostja majandusliku olukorra
kohta menetluses esitatud andmeid, et hagi tagamise alus TsMS § 377 lg 1 mõttes täidetud.
Äriühingul oli veel hiljuti, sh menetluse ajal maksuvõlg, töötajate arv on väike ja pidevalt
vähenenud, äriühingul on sõiduauto ja haagis, muu likviidne vara, millele pöörata sissenõuet
puudub. Hagi tagamata jätmise korral võib äriühing sõidukid võõrandada või koormata, mis
võib raskendada vastuhagi osas tehtava otsuse täitmist.
Ringkonnakohus leiab, et TsMS § 378 lg 4 järgi on antud juhul OÜ Moonlord sõiduauto Audi
Q7 arestimine ja käsutuskeelu kande nähtavaks tegemine Maanteeameti liiklusregistrisse
sobilik hagi tagamise abinõu.




                                              4
 Käsutuskeelu kohaldamine sõiduautole ei riiva oluliselt asja omaniku omandiõigust,
käsutuskeelu nähtavaks tegemine piirab auto käsutusõigust, kuid äriühingule jääb auto valdus
ja vaba kasutusõigus.

12. Ringkonnakohus nõustub määruskaebuse esitajaga, et maakohtu määruse punktis 5 esitatud
selgitus, et AS Hinkusel on õigus pöörduda TsMS § 389 lg 6 alusel avaldusega kohtutäituri
poole, et kohtutäitur võtaks arestitud eseme oma järelevalve alla või korraldaks selle
hoiustamise, on eksitav. Õige on vastustaja seisukoht, et nimetatud toimingud on, arvestades
kohaldatud abinõu, kohased täitemenetluses.
TsMS § 387 lg 1 p 2 kohaselt on üheks hagi tagamise abinõuks vara arestimine ning selle
alusel käsutuskeeldu nähtavaks tegeva keelumärke kandmine kinnistusraamtusse või muu
käsutuskeelu nähtavaks tegeva kande tegemine muusse vararegistrisse.

Ringkonnakohus möönab, et TsMS § 387 lg 1 p 2 alusel sõiduauto arestimine võib muuhulgas
tuua kaasa auto hoiustamise võlgniku juures, kuid ka äravõtmise, kuna vara arestimisel tekib
arestipandiõigus (TsMS § 389 lg 1).
Samas leiab ringkonnakohus, et registrisse kantud vara osas, kus saab teha keelumärke,
piirdubki arestimine eelduslikult keelumärke nähtavaks tegemisega.
Kui taotleja soovib, et kohus ei edastaks määrust keelumärke seadmiseks registrile, vaid
kohtutäitur teeks vara arestimisel toiminguid, siis tuleb seda hagi tagamisel maakohtult taotleda.
Kui kohus peab hagi tagamise abinõuna proportsionaalseks üksnes keelumärke nähtavaks
tegemist, siis ei saa taotleja enne täitemenetluse alustamist pöörduda kohtutäituri poole muude
arestimise toimingute tegemiseks.
Ringkonnakohus märgib, et formaliseerituse põhimõttest tulenevalt täidab kohtutäitur üksnes
määruse resolutsiooni ning täitur ei saaks ringkonnakohtu arvates antud asjas teha muid
toiminguid peale määruse edastamise registrile. Vaidluste vältimiseks peaks hagi tagamise
määruse resolutsioonis olema kirjas, millist konkreetset vara arestimise abinõu saab kasutada:
kas piisab keelumärkest, tuleb vara üles kirjutada ja vastutavale hoiule anda või realiseerida
TsMS § 389 lg 5 alusel.
Vaidlustatud määrusega piirdus sõiduauto arestimine keelumärke nähtavaks tegemisega
registrisse ja selle õiguslik toime hõlmab võlgnikule kuuluva eseme käsutamise keelamise ja
heauskse omandamise vältimise, eesmärgil, et eset oleks võimalik hiljem sissenõudja kasuks
realiseerida. Sõiduki käsutamise keelumärke kandmine liiklusregistrisse kitsendab sõiduki
omaniku põhiseaduse §‑st 32 tulenevat õigust enda omandit vabalt käsutada, kuid see ei piira
omandit vabalt vallata ja kasutada..

Kui hagi tagamisel soovitakse sõiduauto puhul lisaks keelumärke nähtavaks tegemisele muude
abinõude kohaldamist, siis tuleb seda taotleda. Hagi tagamisel saab kohaldada üheaegselt mitut
abinõu. Näiteks saab TsMS § 378 lg 1 p 5 alusel taotleda, et kohus kohustaks kostjat sõiduautot
(asja) kohtutäiturile hoiule andma. Sellisel juhul selgitab kohus määruses kohtutäituri poole
pöördumise vajadust (TsMS § 387 lg 2 esimene lause).

13. Määruskaebuses taotleti täitemenetluse peatamist, kuid täitemenetluses osalevate isikute ja
täitetoimingute andmekogu andmete järgi ei ole OÜ Moonlordi vastu täitemenetlust algatatud.
Ringkonnakohus jätab peatamise taotluse tähelepanuta.



/digitaalselt allkirjastatud/      /digitaalselt allkirjastatud/      /digitaalselt allkirjastatud/
      Üllar Roostoja                    Kai Kullerkupp                      Andra Pärsimägi


                                                5

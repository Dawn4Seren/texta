                                 MÄÄRUS
Kohus                              Tartu Ringkonnakohus
Kohtukoosseis                      Madis Ernits, Maili Lokk, Tiina Pappel
Määruse tegemise aeg ja koht       11.02.2016, Tartu
Haldusasja number                  3-14-52545
Haldusasi                          Sven Enzo Eizeni (end Uibo) kaebus Tartu Vangla
                                   09.09.2014. a käskkirja nr 6-3/129, 07.10.2014. a
                                   käskkirja nr 6-2/1235, 09.10.2014. a käskkirja
                                   nr 62/1248 ja 16.10.2014. a käskkirja nr 6-1/1074
                                   tühistamiseks
Vaidlustatud kohtulahend           Tartu Halduskohtu 22.05.2015. a otsus
Menetluse alus ringkonnakohtus     Sven Enzo Eizeni apellatsioonkaebus
Asja läbivaatamine                 Kirjalik menetlus
Menetlusosalised                   Kaebaja Sven Enzo Eizen
                                   Vastustaja Tartu Vangla
RESOLUTSIOON
     1.     Jätta apellatsioonkaebus Tartu Halduskohtu 22.05.2015. a otsuse peale
     Tartu Vangla 07.10.2014. a käskkirja nr 6-2/1235, 09.10.2014. a käskkirja nr 6-
     2/1248 ja 16.10.2014. a käskkirja nr 6-1/1074 tühistamist puudutavas osas läbi
     vaatamata.
     2.     Tühistada Tartu Halduskohtu 22.05.2015. a otsus Tartu Vangla
     09.09.2014. a käskkirja nr 6-3/129 tühistamist puudutavas osas ning lõpetada
     vastavas osas asjas menetlus. Muus osas jääb Tartu Halduskohtu 22.05.2015. a
     otsus muutmata.
     3.     Tagastada S. E. Eizenile apellatsioonkaebuse lisadena esitatud tõendid.
     4.     Jätta poolte menetluskulud nende endi kanda.


EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul määruse
teatavakstegemisest.


 ASJAOLUD JA MENETLUSE KÄIK

       1. Tartu Vangla määras 09.09.2014. a käskkirjaga nr 6-3/129 S. Uibo tähtajaliselt
       vangla majandustööle abitöölise ametikohale kuni 31.12.2014. Vangla märkis, et
       vangla majandustöö ei nõua erialast haridust või eriteadmisi ning see on vajalik
       kinnipeetava taasühiskonnastamiseks, majandusliku toimetuleku õppimiseks ning
       individuaalse täitmiskava täitmise tagamiseks.

       2. Tartu Vanglas otsustas 09.09.2014. a käskkirjaga nr 6-1/932 paigutada S. Uibo
       Tallinna Vangla Maardu üksuse avavangla osakonda.

       3. Tartu Vangla tunnistas 07.10.2014. a käskkirjaga nr 6-2/1235 S. Uibo süüdi
       vangistusseaduse (VangS) § 67 p 1 ja § 37 lg 1 nõuete süülises rikkumises ja karistas
       teda noomitusega. Käskkirja kohaselt pani S. Uibo 10.09.2014 kella 20.35 ajal toime
       distsipliinirikkumise, kui ei allunud vanglateenistuse ametniku korraldusele asuda
       tööle, kuigi ta ei vastanud VangS § 37 lg-s 2 toodud kriteeriumitele ja tema
       töövõimelisuse on kindlaks teinud arst.

       4. Tartu Vangla tunnistas 09.10.2014. a käskkirjaga nr 6-2/1248 S. Uibo süüdi VangS
       § 67 p 1 ja § 37 lg 1 nõuete süülises rikkumises ja karistas teda noomitusega.
       Käskkirja kohaselt pani S. Uibo 14.09.2014 kella 20.30 paiku toime
       distsipliinirikkumise, kui süüdimõistetute eluhoones 8. osakonnas ei allunud
       vanglateenistuse ametniku korraldusele asuda koristama eluosakonda, millest ta
       keeldus ilma mõjuva põhjuseta, kuna S. Uibole ei olnud 14.09.2014 vastunäidustatud
       koristustöö.

       5. Tartu Vangla tunnistas 16.10.2014. a käskkirjaga nr 6-1/1074 kehtetuks vangla
       09.09.2014. a käskkirja nr 6-1/932, kuna S. Uibot on kahel korral karistatud
       töökohustuse täitmisest keeldumise ja vanglateenistuse ametniku seaduslikule
       korraldusele mitteallumise eest, millised distsiplinaarkaristused on kehtivad, seega ei
       vasta S. Uibo enam avavanglasse ümberpaigutamise tingimustele, mistõttu tema
       karistuse kandmine jätkub Tartu Vanglas.

6. S. Uibo esitas käskkirjade nr 6-3/129, nr 6-2/1235, nr 6-2/1248 ja nr 6-1/1074 peale vaided,
mis jäeti rahuldamata vastavalt Tartu Vangla 23.09.2014. a vaideotsusega nr 1-11/436-2,
03.11.2014. a vaideotsusega nr 1-11/508-2, 30.10.2014. a vaideotsusega nr 1-11/507-2 ja
13.11.2014. a vaideotsusega nr 1-11/509-2.

7. S. Uibo esitas 21.10.2014 Tartu Halduskohtule kaebuse ning 23.10.2014 kaebuse
täienduse ja 11.11.2014 ka täiendava selgituse, taotledes Tartu Vangla käskkirjade nr 6-3/129,
nr 62/1235 ja nr 6-2/1248 tühistamist ning tema avavanglasse saatmise taastamist.
Põhjendused:
7.1 16.06.2014 avanes võimalus kaebaja ümberpaigutamiseks avavangla osakonda, kui on
    lõpetatud puidupingi eriala ja läbitud on eluviisitreening ning 02.07.2014 alustati
    ümberpaigutamise menetlust, kuid alusetu süüdistuse tõttu teise kinnipeetava ründamises
    otsustati 16.07.2014 kaebajat mitte ümber paigutada. 09.09.2014 otsustati kaebaja saata
    avavangla osakonda ja määrati ka tööle, kuid kaebaja selgitas enda tervislikku seisundit,
    tal on meniski vigastus, murd ja parema käe turse. Kaebaja toetub Euroopa inimõiguste ja
    põhivabaduste kaitse konventsiooni (EIÕK) art-le 3;
7.2 kaebaja tervislikku seisundit arvestades ei saa kergemaks tööks pidada terve üksuse
    põranda pesemist, kus tuleb liikuda väga libedal kivipõrandal, millel ka tervel inimesel on
    oht kukkuda. Tööle asumise korral oleks kujunenud oluline oht tervisekahjustuse
    tekkimiseks, seega andis õiguse korralduse täitmisest keeldumiseks töötervishoiu ja
    tööohutuse seaduse (TTOS) § 14 lg 5 p 4. Käskkirjadega rikutakse kaebaja mainet, lisaks
    kahjustatakse kaebaja vaimset ja füüsilist tervist.
7.3 TTOS §-de 13 ja 14 kohaselt on tööandjal kohustus tutvustada töötajale tervishoiu ja
    tööohutuse nõudeid ning töötajal on kohustus teavitada töötamist takistavatest

                                              2
   tervisehäiretest. S. Uibo väitel seisneb probleem töö sisus ja ta on korduvalt palunud
   endale erialast tööd.

8. 04.05.2015 saabus Tartu Halduskohtusse S. Uibo taotlus, milles ta avaldas soovi minna üle
tuvastamisnõudele seoses käskkirjade kehtivuse lõpuga 31.12.2014.

9. Tartu Halduskohus jättis 22.05.2015. a otsusega rahuldamata kaebaja 04.05.2014 kohtusse
saabunud avalduse kaebuse muutmiseks; jättis kaebuse rahuldamata ja menetluskulud poolte
endi kanda. Otsuse põhjendused:
1) Kaebaja ei täpsusta 04.05.2014 saabunud avalduses, milliseid käskkirju ta silmas peab,
kuid kuna S. Uibo on vaidlustanud käskkirja nr 6-3/129, millega ta määrati majandustööle
kuni 31.12.2014, siis järelduvalt peab ta silmas nimetatud käskkirja. Tähtaeg taotluste
esitamiseks möödus Tartu Halduskohtu 06.03.2015. a määruse kohaselt 22.04.2015. S. Uibo
ei ole välja toonud mõjuvat põhjust kaebuse muutmiseks pärast tähtaja möödumist. S. Uibol
oli pärast 31.12.2014 võimalik esitada vastav taotlus kuni 22.04.2015, mistõttu oli tal selleks
küllaldaselt aega.
2) Kaebajal ei esine teadaolevalt ühtegi VangS § 37 lg-s 2 toodud töökohustust välistavat
asjaolu. Töökohustus on välistatud tervisest tulenevatel põhjustel, kui selline töövõimetus on
tuvastatud arsti poolt. Kaebaja puhul tervislikest põhjustest tulenevalt töövõimetust ei ole
tuvastatud (tl 6, 94). Mitu meditsiinitöötajat on leidnud, et kaebaja võib majandustööd teha,
perearstid leidsid, et osalise koormusega kerge füüsilise töö tegemine ei ole kaebajale
vastunäidustatud ja seega käskkiri nr 6-3/129 on õiguspärane.
3) Kaebaja eiras 10.09.2014 ja 14.09.2014 vanglateenistuse ametniku korraldust ja keeldus
majandustöö tegemisest. Kaebajal ei esinenud ühtegi õiguspärast põhjust tööst keeldumiseks.
Kaebajat on karistatud kõige leebema karistusega – noomitusega. Distsipliinirikkumine on
toime pandud ja tõendatud. Käskkirjad nr 6-2/1235 ja 6-2/1248 on antud pädeva haldusorgani
poolt andmise hetkel kehtiva õiguse alusel ja sellega kooskõlas, proportsionaalsed,
kaalutusvigadeta ning vastavad vorminõuetele.
4) Keeldudes töökohustuse täitmisest pani kaebaja toime distsiplinaarsüüteo ja tekitas
olukorra, kus tema avavanglasse paigutamine ei olnud kehtiva õiguse raames enam võimalik.
Niisuguses olukorras lubab haldusmenetluse seaduse (HMS) § 66 lg 2 p 2 haldusakti isiku
kahjuks kehtetuks tunnistada. Käskkiri nr 6-1/1074 on õiguspärane, antud kehtiva õiguse
alusel ja sellega kooskõlas, proportsionaalne, kaalutusvigadeta ning vastab vorminõuetele.

MENETLUSOSALISTE PÕHJENDUSED RINGKONNAKOHTUS

10. S. Uibo esitas 10.06.2015 apellatsioonkaebuse ning 08.07.2015 ka apellatsioonkaebuse
täienduse, milles ta palub tühistada Tartu Halduskohtu 22.05.2015. a otsus ja teha uus otsus,
millega tuvastada 09.09.2014. a käskkirja õigusvastasus seoses selle kehtivuse lõppemisega
ning tühistada ülejäänud käskkirjad. Apellatsioonkaebuse põhjendused:
1) 15.08.2014 kirjas nr 6-5/170-2 on märgitud, et vangla alustas 12.08.2014 S. Uibo
majandustöödele määramise menetlust, kuid tervislikel põhjustel ei kooskõlastanud
meditsiiniosakond tema määramist tööle; ta on eriarsti vastuvõtu ootejärjekorras ning vanglal
olemasolev info ei takista tema paigutamist avavanglaosakonda.
2) Käskkirja nr 6-3/129 puhul ei oodatud ära kaebaja visiiti eriarsti juurde. MRT-uuring tehti
alles 2015 jaanuaris, senikaua oleks pidanud kaebaja olema vabastatud töökohustustest. Ka
L. Õkva kahtleb 17.04.2014 e-kirjas kaebaja tööle määramises. Tegemist on inimõiguste
rikkumisega tuginevalt EIÕK art-le 3.

11. Tartu Ringkonnakohus rahuldas 29.07.2015. a määrusega S. Uibo taotluse Tartu Vangla
09.09.2014. a käskkirja nr 6-3/129 tühistamise nõude muutmiseks tuvastamisnõudeks.

                                              3
12. Tartu Vangla esitas 13.08.2015 vastuse apellatsioonkaebusele, milles ta palub jätta
S. Uibo apellatsioonkaebus rahuldamata ja Tartu Halduskohtu 22.05.2015. a otsus muutmata.
Vastuse põhjendused:
1) Kaebaja nõude muutmiseks mõjuv põhjus puudus. Kuna haldusakti kehtivuse lõppemine
iseenesest ei ole tühistamiskaebuse läbivaatamise takistuseks ja vanglale kahjunõude
esitamise kohustuslikuks eelduseks ei ole eelnev tuvastamisnõude kohtusse esitamine, siis ei
ole õige ringkonnakohtu seisukoht, et haldusakti kehtivuse lõppemise tõttu ei ole kaebajal
enam olemas tõhusamat õiguskaitsevahendit. Tuvastamisnõudele üleminek ei olnud
põhjendatud.
2) Kaebaja põhjendused on otsitud, ta ei soovi vanglas majandustööd teha, mida on ka
tunnistanud, märkides, et probleemiks on töö sisu. Kuna kaebaja on nõus tegema mõnda
muud tööd, siis peab ta ennast võimeliseks tööd tegema ja tervisest tulenev takistus puudub.
Kaebaja oli töövõimeline, mille on kindlaks teinud arst, kes oli kaebaja töövõimeliseks
hindamisel teadlik viimase tervisehädast. Kaebaja tervisehäda ei takistanud tal osakonnas
vabalt ringi liikumast ega tegemast muid toiminguid. Seega puudub objektiivne takistus tööle
asumiseks ja kaebaja pani toime distsipliinirikkumise, mille eest karistuse määramine oli
õiguspärane.
3) Kaebaja ei vaidlusta asjaolu, et avanglasse paigutamiseks peab kinnipeetav vastama
justiitsministri 25.03.2008. a määrusega nr 9 kinnitatud „Täitmisplaani“ § 17 lg-s 2 sätestatud
tingimustele, mis näeb ühe tingimusena ette, et kinnipeetaval ei tohi olla kehtivat
distsiplinaarkaristust töökohustuse täitmisest keeldumise eest. Kuna kaebaja ei vastanud peale
tööst keeldumise eest distsiplinaarkorras karistada saamist avavanglasse paigutamise
tingimustele, siis oli tema avanglasse paigutamise otsuse kehtetuks tunnistamine õiguspärane.

13. Sven Enso-Eizen (end S. Uibo) vabastati vanglast 21.12.2015 seoses karistuse
ärakandmisega.

RINGKONNAKOHTU PÕHJENDUSED

14. Ringkonnakohus leiab, et apellatsioonkaebus tuleb Tartu Vangla 07.10.2014. a käskkirja,
09.10.2014. a käskkirja ja 16.10.2014. a käskkirja puudutavas osas HKMS § 187 lg 3 p-s 6
sätestatut arvestades ning §-le 190 tuginedes läbi vaatamata jätta; Tartu Vangla 09.09.2014. a
käskkirja puudutavas osas tuleb halduskohtu otsus tühistada ning menetlus asjas HKMS § 152
lg 1 p 4 ja lg 2 alusel lõpetada.

15. HKMS § 187 lg 3 p 6 järgi apellatsioonkaebus tagastatakse, kui asjas tehtav kohtuotsus ei
saaks muutunud asjaolude tõttu enam ilmselgelt kaebaja õigusi või kohustusi mõjutada. Kui
HKMS § 187 lg 3 p-s 6 nimetatud asjaolu ilmneb pärast apellatsioonkaebuse menetlusse
võtmist apellatsioonimenetluse käigus, jäetakse apellatsioonkaebus HKMS § 190 kohaselt
läbi vaatamata.

16. Kaebaja taotleb ringkonnakohtult halduskohtu otsuse tühistamist ning uue otsuse tegemist,
millega ringkonnakohus: 1) tuvastaks Tartu Vangla 09.09.2014. a käskkirja, millega kaebaja
määrati alates 09.09.2014 kuni 31.12.2014 majandustööle abitöölise ametikohal,
õigusvastasuse; 2) tühistaks Tartu Vangla 07.10.2014. a käskkirja, millega kaebajat karistati
distsipliinirikkumise (ei allunud vanglaametniku korraldusele asuda tööle) eest noomitusega;
3) tühistaks Tartu Vangla 09.10.2014. a käskkirja, millega kaebajat karistati
distsipliinirikkumise (ei allunud vanglaametniku korraldusele asuda tööle) eest noomitusega
ning 4) tühistaks Tartu Vangla 16.10.2014. a käskkirja, millega tunnistati kehtetuks Tartu
Vangla varasem käskkiri kaebaja ümberpaigutamise kohta Tallinna Vangla Maardu üksuse

                                              4
avavangla osakonda.

17. Vaidlust ei ole selle üle, et kaebaja vabanes Tartu Vanglast 21.12.2015 seoses karistuse
ärakandmisega. Ringkonnakohus leiab, et pärast kaebaja vanglast vabanemist on asjaolud
sedavõrd muutunud, et 07.10.2014. a, 09.10.2014. a ja 16.10.2014. a käskkirjade
tühistamisnõude puhul esineb HKMS § 187 lg 3 p-s 6 märgitud olukord. Vaidlusalused
käskkirjad mõjutasid küll andmise ajal kaebaja vangistuse täideviimist, kuid ei saa pärast
kaebaja vanglast vabanemist ilmselgelt enam kaebaja õigusi mõjutada. Veel vanglas viibides
on kaebaja ise märkinud 09.07.2015. a vastuses ringkonnakohtule seonduvalt 16.10.2014. a
käskkirjaga: „Seoses avavanglaga käskkiri pole tõesti enam aktuaalne, ma ei soovi minna
sinna, sest mu karistus lõppeb 2015. aastal“ (tl 125). Seda enam ei saaks kaebaja
vanglarežiimi mõjutava käskkirja tühistamine pärast kaebaja vangistuse lõppemist enam
kaebaja õigusi mõjutada. Ringkonnakohus on samasugusel seisukohal ka 07.10.2014. ja
09.10.2014. a käskkirjade osas, millega kaebajat karistati tööle asumise korraldustele
allumatuse eest noomitustega. Vangistusseaduse § 65 lg 5 järgi kustub distsiplinaarkaristus
ühe aasta jooksul distsiplinaarkaristuse määramisest arvates. Ka ei ole vaidlust selle üle, et
kehtiv distsiplinaarkaristus võib mõjutada kinnipeetavat puudutavate küsimuste lahendamist
vanglas (nt VSKE § 83 p 3 1 ja § 965 lg 1 p 2), kaasa arvatud distsiplinaarkaristuse valikut
kinnipeetava poolt uue distsiplinaarsüüteo toimepanemisel. Samas olukorras, kus kaebaja on
vanglast vabanenud, ei saa distsiplinaarkaristuse määramise käskkirjade tühistamine
ilmselgelt enam kaebaja õigusi mõjutada. Ringkonnakohtule ei nähtu ka see, et noomitusest
distsiplinaarkaristusena saanuks kaebajal tekkida rahas hüvitamisele kuuluv mittevaraline
kahju.

18. Seonduvalt 09.09.2014. a käskkirjaga kaebaja majandustööle määramise kohta taotleb
kaebaja, et ringkonnakohus tühistaks halduskohtu otsuse kaebuse rahuldamata jätmise kohta
ning teeks uue otsuse, millega tuvastaks käskkirja õigusvastasuse. Halduskohus jättis
vaidlusaluse käskkirja tühistamise nõude rahuldamata, tõdedes 22.05.2015. a otsuses, et
käskkiri pärast selle kehtivuse lõppemist 31.12.2014 enam kaebaja õigusi ei mõjuta (p 25).
Ringkonnakohus lubas kaebajal apellatsioonkaebuse menetlusse võtmisel seoses käskkirja
kehtivuse lõppemisega algse tühistamisnõude muutmist õigusvastasuse tuvastamise nõudeks,
aktsepteerides kaebaja põhjendatud huvina hilisemat kahju hüvitamise nõuet (tl 129p). Samas
jättis kaebaja apellatsioonimenetluses hilisemalt vastamata ringkonnakohtu kohtunõudele,
milles paluti kaebajalt täiendavat selgitust põhjendatud huvi kohta käskkirja õigusvastasuse
tuvastamiseks ega selgitanud ka seda, kas ta soovib kaebusest loobuda põhjusel, et ta on
vanglast vabanenud (tl 139-139p).

19. Riigikohus on leidnud, et haldusaktil võib säilida mõju ja praktiline tähendus ka pärast
kehtivusaja möödumist ning sellisel juhul saab kohus haldusakti tühistada. Tühistamine
kõrvaldab haldusakti kehtivuse ka tagasiulatuvalt, nõnda, et selle varasemale kehtivusele ei
ole võimalik hiljem enam tugineda. Kohtumenetluse ajal kehtivuse kaotanud haldusakti
tühistamise nõude sisuline lahendamine on välistatud vaid siis, kui kohus veendub, et kehtetu
haldusakti „ületühistamine“ ei ole kaebaja õiguste kaitseks vajalik. Kehtivuse kaotanud
haldusakti mõju ja praktiline tähendus võib väljenduda ennekõike võimaluses, et
haldusorganid, kohtud ja kolmandad isikud võivad oma edasistes otsustes ja toimingutes
tugineda haldusakti varasemale kehtivusele. Seoses kinnipeetava tööle määramise käskkirjaga
leidis Riigikohus, et nimetatud käskkirja mõju ja praktiline tähendus ei pruugi vaatamata
kehtivuse lõppemisele olla täielikult ammendunud, mistõttu ei nõustunud Riigikohus
ringkonnakohtu otsusega, lubada tühistamiskaebuse muutmist tuvastamiskaebuseks
(RKHK 13.11.2014. a otsus asjas nr 33144-14, p-d 10, 11).


                                              5
20. Ringkonnakohus leiab, et kuigi ka käesolevas asjas on vaidluse all kaebaja tööle
määramise käskkiri, tuleb täiendava asjaoluna arvesse võtta, et kaebaja on alates 21.12.2015
vanglast vabanenud ning haldusaktil puudub väljaspoole vanglat suunatud mõju. Seega
puudub praktiline vajadus vangla käskkirja ületühistamiseks. Küll aga peab ringkonnakohus
vajalikuks täiendavalt hinnata kaebaja põhjendatud huvi käskkirja õigusvastasuse
tuvastamiseks. Riigikohus on leidnud, et reeglina antakse kaebeõigusele hinnang kaebuse
esitamise hetke seisuga (RKHK 28.05.2014. a otsus asjas nr 3-3-1-8-14, p 12; 16.11.2011. a
otsus asjas nr 331-65-11, p 15 ning 14.02.2011. a otsus asjas nr 3-3-1-76-10, p-d 16 ja 17).
Kaebaja põhjendatud huvi tuvastamisnõude esitamiseks seoses hilisema kahju hüvitamise
sooviga saab ringkonnakohus hinnata kaebuse muutmise aja seisuga, 29.07.2015.

21. HKMS § 45 lg 2 ls 3 sätestab, et hilisema hüvitamiskaebuse esitamise kavatsus ei anna
õigust tuvastamiskaebuse esitamiseks, kui hüvitamiskaebus oleks ilmselgelt perspektiivitu.
Haldusasja materjalidest ei nähtu ning kaebaja ei ole ka põhjendanud, millisel viisil saanuks
vaidlusalune käskkiri tekitada kaebajale rahas hüvitamisele kuuluva mittevaralise kahju. Kuna
kaebaja võimalik hüvitamiskaebus on ringkonnakohtu hinnangul ilmselgelt perspektiivitu,
puudub kaebajal põhjendatud huvi nimetatud alusel käskkirja õigusvastasuse tuvastamiseks.
Kuigi kaebaja ei ole ühelgi teisel alusel põhjendatud huvi märkinud, peab ringkonnakohus
vajalikuks rõhutada ka seda, et kuna kaebaja on vanglast vabanenud, ei saa kaebajal esineda
ka preventiivset huvi käskkirja õigusvastasuse tuvastamiseks. Seda, et karistuse ärakandmisel
ei saa vangla toimingu õigusvastasuse tuvastamine kaasa aidata eesmärgi saavutamisele,
vältida vangla jätkuvat või korduvat õigusvastast tegevust, on selgitanud ka Riigikohus, kes
asus muu hulgas seisukohale, et preventiivset huvi tuleb kontrollida ka kohtulahendi tegemise
aja seisuga (RKHK 28.05.2014. a otsus asjas nr 3-3-1-8-14, p-d 11, 12).

22. Riigikohus on leidnud, et olukorras, kus haldusakt on täielikult ammendunud, saab kohus
tühistamiskaebuselt haldusakti õigusvastasuse tuvastamisele üle minna vaid kaebaja taotlusel
ja tema põhjendatud huvi korral. Kui kaebaja ei taotle sellises olukorras õigusvastasuse
tuvastamist või ei ole tal selleks põhjendatud huvi, tuleb menetlus analoogia korras
HKMS § 152 lg 1 p 4 ja lg 2 alusel lõpetada (RKHK 13.11.2014. a otsus asjas nr 3-3-1-44-14,
p 12). HKMS § 152 lg 1 p 4 kohaselt lõpetab kohus määrusega menetluse, kui kaebuses
vaidlustatud haldusakt on kehtetuks tunnistatud või kaebuses nõutav haldusakt on antud või
toiming tehtud. HKMS § 152 lg 2 sätestab, et kohus ei lõpeta menetlust eelviidatud sätte
alusel, vaid jätkab menetlust haldusakti õigusvastasuse tuvastamiseks, kui see on vajalik
kaebaja õiguste kaitseks ja kaebaja seda taotleb. Ringkonnakohus on käesoleva määruse p-s
21 põhjendanud, miks ta leiab, et kaebaja võimalik kahju hüvitamise nõue on vaidlusaluse
käskkirja õigusvastasuse alusel perspektiivitu. Nimetatust tulenevalt korrigeerib
ringkonnakohus ka oma varasemat seisukohta kaebuse nõude muutmise lubatavuse osas ega
luba kaebuse muutmist ning lõpetab kaebaja nõude osas HKMS § 152 lg 1 p 4 ja lg 2 alusel
menetluse. HKMS § 200 p 5 kohaselt on ringkonnakohtul apellatsioonkaebuse lahendamisel
õigus tühistada määrusega halduskohtu otsus osaliselt või täielikult ja lõpetada asja menetlus.
Halduskohtu otsus tuleb Tartu Vangla 09.09.2014. a käskkirja nr 6-3/129 tühistamise nõude
rahuldamata jätmise osas tühistada ning menetlus vastava nõude osas lõpetada.

23. Kaebaja poolt koos apellatsioonkaebusega esitatud tõendid tuleb kaebajale tagastada.
Tartu Vangla 09.09.2014. a käskkiri S. Uibo majandustööle määramise kohta, Tartu Vangla
direktori 10.09.2014. a ettekanne nr 4289, P. Kooli 23.09.2014. a e-kiri ning Tartu
Halduskohtu 22.05.2015. a otsus on toimikus olemas (vastavalt tl 5 ja 13; tl 19; tl 6 ning tl
111-113). Arvestades käesoleva määruse motiive, ei oma Tartu Vangla üksuse juhi
15.08.2014. a taotlus kaebaja paigutamiseks Tallinna Vangla Maardu üksuse avavangla
osakonda, Tartu Vangla 04.06.2015. a vastus kaebaja selgitustaotlusele seonduvalt kirurgi

                                              6
teenistuskäiguga ning Tartu Vangla 27.05.2015. a vastus kaebaja teabenõudele L. Õkva, T.
Ude ja P. Kooli ametinimetuste väljastamiseks, asjas tähtsust ning tuleb samuti kaebajale
tagastada.

24. A. Eizen on tasunud halduskohtule esitatud kaebuselt riigilõivu, 15 eurot (tl 54). Kaebaja
on tasunud ringkonnakohtule esitatud apellatsioonkaebuselt Tartu Vangla vahendusel
riigilõivu, 15 eurot (tl 121). Vastavalt HKMS § 104 lõike 5 p 4 kohaselt tagastatakse tasutud
riigilõiv, kui kohus lõpetab menetluse § 152 lõike 1 punkti 4 alusel. Kuna ringkonnakohus
lõpetab asjas menetluse vaid ühe nõude osas ning muude nõuete osas jääb halduskohtu otsus
jõusse, puudub ringkonnakohtul alus riigilõivu tagastamiseks. Eeltoodust tulenevalt jäävad
poolte menetluskulud nende endi kanda.




 /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Madis Ernits                     Maili Lokk                     Tiina Pappel




                                                7

                         KOHTUMÄÄRUS
Kohus                                 Tartu Ringkonnakohus
Kohtukoosseis                         Madis Ernits, Tiina Pappel ja Einar Vene
Määruse tegemise aeg ja koht          7. september 2016, Tartu
Haldusasja number                     3-15-605
Haldusasi                             Jevgeni Kuznetsovi kaebus Tartu Vangla 29. jaanuari
                                      2015. a käskkirja nr 6-3/14 tühistamiseks
Vaidlustatud kohtulahend              Tartu Halduskohtu 31. augusti 2015. a otsus
Menetluse alus ringkonnakohtus        Jevgeni Kuznetsovi apellatsioonkaebus
Asja läbivaatamine                    Kirjalik menetlus
Menetlusosalised                      Kaebaja Jevgeni Kuznetsov
                                      Vastustaja Tartu Vangla
RESOLUTSIOON
 Jätta Jevgeni Kuznetsovi apellatsioonkaebus läbi vaatamata.

EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul määruse
teatavakstegemisest.

 ASJAOLUD JA MENETLUSE KÄIK

 1. Tartu Vangla 17. oktoobri 2014. a käskkirjaga nr 6-3/148 määrati Jevgeni Kuznetsov Tartu
 Vanglas majandustööle abitöölise ametikohale alates 21. oktoobrist 2014 kuni 31. jaanuarini
 2015. Käskkirjas märgiti, et kinnipeetaval on kohustus osaleda tööhõives. Vangla
 majandustöö ei nõua erialast haridust või eriteadmisi. Tööle määramise eesmärk on
 kinnipeetava taasühiskonnastamine, majandusliku toimetuleku õppimine ning individuaalse
 täitmiskava täitmise tagamine.

 Tartu Vangla 29. jaanuari 2015. a käskkirjaga nr 6-3/14 pikendati kinnipeetav J. Kuznetsovi
 vangla majandustööle abitöölise ametikohale määramist tähtajaliselt 1. veebruarist 2015 kuni
 31. maini 2015.

 J. Kuznetsov esitas nimetatud käskkirjale 18. veebruaril 2015 vaide, kuid see jäeti Tartu
 Vangla 10. märtsi 2015. a vaideotsusega nr 1-11/58-4 rahuldamata. Vaideotsuses leiti, et J.
 Kuznetsovi majandustööle määramise näol ei ole tegemist isiku allutamisega sunniviisilisele
 tööle. Tavapärane koristustöö ei eelda eriteadmisi ega –oskusi.

 2. J. Kuznetsov esitas Tartu Halduskohtule hiljem täiendatud kaebuse, milles palus tühistada
 eelnevalt nimetatud käskkiri. Kaebuse kohaselt:
2.1. Kaebajat sunniti töötama vastu tema tahet. Sellega rikuti Euroopa inimõiguste ja
põhivabaduste kaitse konventsiooni art 1, 3 ja 4.
2.2. Kaebajal ei ole vastavat väljaõpet ja haridust koristajana töötamiseks. Kaebaja puudus
seda tööd tehes kokku keemiliste vahenditega, mis ohustasid tema tervist. Kaebaja tulnuks
töötamise kohustusest vabastada vangistusseaduse (VangS) § 38 p 22 alusel.
2.3. Kaebajat on korduvalt (üheksal korral) distsiplinaarkorras tööst keeldumise tõttu
karistatud ning seda suisa kokku 110 ööpäevaga kartseris. Vangla on teinud kaebajast
süstemaatilise rikkuja.

3. Tartu Halduskohtu 31. augusti 2015. a otsusega jäeti J. Kuznetsovi kaebus rahuldamata ja
menetluskulud poolte endi kanda. Halduskohus tegi otsuse lihtmenetluses vastavalt
halduskohtumenetluse seadustiku (HKMS) § 169 lg-le 1 kirjeldava ja põhjendava osata.
Halduskohus nõustus Tartu Vangla 29. jaanuari 2015. a käskkirjas nr 6-3/14, Tartu Vangla
10. märtsi 2015. a vaideotsuses nr 1-11/58-4 ja Tartu Vangla 17. aprilli 2015. a vastuses
kaebusele esitatud seisukohtadega ning märkis, et kaebuses ei ole halduskohtule esitatud
väiteid, mis võiksid vastustaja seisukohad ümber lükata.

MENETLUSOSALISTE PÕHJENDUSED RINGKONNAKOHTUS

4. J. Kuznetsov esitas Tartu Ringkonnakohtule apellatsioonkaebuse, milles palub tühistada
Tartu Halduskohtu 31. augusti 2015. a otsuse ja teha uue otsuse, millega tühistada
majandustööle määramise pikendamise käskkiri. Kaebaja märkis, et ta ei nõustu
halduskohtuga selles, et ta ei põhjendanud, miks vaidlustatud käskkiri tema õigusi rikkus.

5. Tartu Vangla vastuses apellatsioonkaebusele leitakse, et apellatsioonkaebus tuleb jätta
rahuldamata. Halduskohus leidis õigesti, et kaebaja ei ole esitanud selliseid väiteid, mis
lükkaksid ümber vastustaja seisukohad.

6. J. Kuznetsov vabastati vanglast 9. oktoobril 2015 seoses karistuse ärakandmisega.

RINGKONNAKOHTU PÕHJENDUSED

7. Ringkonnakohus leiab, et apellatsioonkaebus tuleb Tartu Vangla 29. jaanuari 2015. a
käskkirja osas HKMS § 187 lg 3 p-s 6 sätestatut arvestades ning §-le 190 tuginedes jätta läbi
vaatamata.

8. HKMS § 187 lg 3 p 6 järgi apellatsioonkaebus tagastatakse, kui asjas tehtav kohtuotsus ei
saaks muutunud asjaolude tõttu enam ilmselgelt kaebaja õigusi või kohustusi mõjutada. Kui
HKMS § 187 lg 3 p-s 6 nimetatud asjaolu ilmneb pärast apellatsioonkaebuse menetlusse
võtmist apellatsioonimenetluse käigus, jäetakse apellatsioonkaebus HKMS § 190 kohaselt
läbi vaatamata.

9. Kaebuse ese on antud juhul kaebaja tööle määramise käskkirja pikendamine. Vaidlustatud
käskkirjaga pikendati kaebaja majandustöödele määramise perioodi 1. veebruarist 2015 kuni
31. maini 2015. Haldusmenetluse seaduse § 61 lg 2 sätestab, et haldusakt kehtib kuni
kehtetuks tunnistamiseni, kehtivusaja lõppemiseni, haldusaktiga antud õiguse lõpliku
realiseerimiseni või kohustuse täitmiseni, kui seadus ei sätesta teisiti. Vaidlustatud haldusakt
minetas oma kehtivuse nimetatud perioodi möödumisega, kuna selle eesmärk oli kaasa tuua
õiguslikke tagajärgi ainult märgitud ajaperioodi jooksul. Seega on tegemist kehtetu
haldusaktiga, mille tühistamine ei ole hetkel võimalik. Lisaks vabanes ringkonnakohtule
teadaolevatel andmetel kaebaja Tartu Vanglast 9. oktoobril 2015 seoses karistuse

                                               2
ärakandmisega. See asjaolu annab ringkonnakohtu hinnangul aluse HKMS § 187 lg 3 p 6
kohaldamiseks. Kuigi käskkiri võis selle andmise hetkel ilmselgelt kaebaja õigusi ja
vangistuse täideviimist mõjutada, ei ole taolist mõju kaebaja õigustele pärast vangistusest
vabanemist.

10. Riigikohus on leidnud, et haldusaktil võib säilida mõju ja praktiline tähendus ka pärast
kehtivusaja möödumist ning sellisel juhul saab kohus haldusakti tühistada. Tühistamine
kõrvaldab haldusakti kehtivuse ka tagasiulatuvalt, nõnda, et selle varasemale kehtivusele ei
ole võimalik hiljem enam tugineda. Kohtumenetluse ajal kehtivuse kaotanud haldusakti
tühistamise nõude sisuline lahendamine on välistatud vaid siis, kui kohus veendub, et kehtetu
haldusakti „ületühistamine“ ei ole kaebaja õiguste kaitseks vajalik. Kehtivuse kaotanud
haldusakti mõju ja praktiline tähendus võib väljenduda ennekõike võimaluses, et
haldusorganid, kohtud ja kolmandad isikud võivad oma edasistes otsustes ja toimingutes
tugineda haldusakti varasemale kehtivusele. Seoses kinnipeetava tööle määramise käskkirjaga
leidis Riigikohus, et nimetatud käskkirja mõju ja praktiline tähendus ei pruugi vaatamata
kehtivuse lõppemisele olla täielikult ammendunud, mistõttu ei nõustunud Riigikohus
ringkonnakohtu otsusega, lubada tühistamiskaebuse muutmist tuvastamiskaebuseks
(Riigikohtu halduskolleegiumi 13. novembri 2014. a otsus asjas nr 33144-14, p-d 10 ja 11).

11. Apellatsioonimenetlusse võeti kaebaja apellatsioonkaebus tühistamisnõudega, kuigi juba
toonaseks oli vaidlusalune haldusakt oma kehtivuse minetanud. Ringkonnakohus leiab, et
arvestades kohtule teadaolevaid asjaolusid – tegemist ei ole kehtiva haldusaktiga ning
haldusakti tühistamist soovinud kaebaja on vanglast vabanenud, ei ole ilmselgelt tarvilik
menetleda kaebust ei tühistamis- ega õigusvastasuse tuvastamise nõude osas, kuna haldusakti
mõju kaebaja õigustele on möödunud ning lisaks ei nähtu asjas esitatud materjalidest, et
haldusaktiga oleks isikule tekitatud hüvitamisele kuuluvat kahju, mis on eelduseks
tuvastamiskaebusele üleminekul (HKMS § 45 lg 2). Kuigi ringkonnakohus andis kaebajale
28. juuli 2016. a määrusega võimaluse esitada seisukoht tühistamiskaebuselt
tuvastamiskaebuselt ülemineku osas, ei ole kaebaja kuni käesoleva hetkeni oma seisukohta
esitanud. Seega puudub ringkonnakohtul võimalus hinnata, milline oleks kaebaja põhjendatud
huvi tuvastamiskaebuse menetlemiseks.

12. Tulenevalt eelnevalt esitatud seisukohtadest jätab Tartu Ringkonnakohus J. Kuznetsovi
apellatsioonkaebuse läbi vaatamata. Apellatsioonkaebuse esitamisel oli kaebaja riigilõivu
tasumisest vabastatud.




/allkirjastatud digitaalselt/   /allkirjastatud digitaalselt/   /allkirjastatud digitaalselt/
         Madis Ernits                   Tiina Pappel                    / Einar Vene




                                               3

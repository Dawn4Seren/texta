                           KOHTUOTSUS
                                    Eesti Vabariigi nimel

 Kohus                              Tallinna Ringkonnakohus

 Kohtukoosseis                      Reet Allikvere, Gaida Kivinurm, Ande Tänav

 Otsuse tegemise aeg ja koht        15. veebruar 2016, Tallinn

 Tsiviilasja number                 2-12-40207

 Tsiviilasi                         AS SEB Pank             hagi   VT   vastu    võlgnevuse
                                    väljamõistmiseks

 Vaidlustatud kohtulahend           Harju Maakohtu 19. oktoobri 2015 otsus

 Kaebuse esitaja ja kaebuse liik    VT apellatsioonkaebus

 Tsiviilasja hind                   417 751,95 eurot
 apellatsioonimenetluses

 Menetlusosalised ja nende          Hageja: AS SEB Pank (registrikood 10004252), volitatud
 esindajad                          esindaja Maire Saare

                                    Kostja:     VT       (isikukood    XXXXXXXXXX),
                                    lepingulised esindajad vandeadvokaadid Carri Ginter ja
                                    Veikko Puolakainen

 Menetluse liik                     Kirjalik menetlus

RESOLUTSIOON:
1. Jätta Harju Maakohtu 19. oktoobri 2015 otsus muutmata.
2. Apellatsioonkaebus jätta rahuldamata.

MENETLUSKULUD
1. Jätta hageja AS SEB Pank apellatsioonimenetluse kulud kostja VT kanda ja kostja
   menetluskulud tema enda kanda.
2. Vabastada VT riigilõivu 3400 euro riigituludesse tasumise kohustusest.

Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada teise
menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb.


Hagi ja selle aluseks olevad asjaolud
1. AS SEB Pank esitas 05.10.2012 Harju Maakohtusse hagi VT vastu võla 392 761,51 euro
   väljamõistmiseks, millest 312 380,49 eurot on põhivõlg, 5967,22 eurot intressivõlg ja
   74 413,80 eurot viivisevõlg perioodi eest 16.03.2009 – 04.10.2012. Samuti palus hageja
   kostjalt välja mõista põhinõudelt viivise alates 05.10.2012 võlaõigusseaduse (VÕS) § 113
   lg 1 teises lauses sätestatud määras kuni põhinõude rahuldamiseni ja jätta kõik
   menetluskulud kostja kanda, mõistes kostjalt välja ka viivise menetluskuludelt VÕS § 113
   lg 1 teises lauses ettenähtud ulatuses.
2. Hagiavalduse kohaselt sõlmisid hageja, AT (isikukood XXXXXXXXXXX) ja kostja
   08.10.2003 eluasemelaenulepingu nr 1760240600310, mille alusel väljastas hageja
   laenusaajatele 318 753,85 eurot (4 987 414 krooni). 05.05.2005 lisakokkuleppega nr 2
   suurendati laenusummat 63 952 euro võrra.
3. Laenusaajatel tekkis 16.03.2009 võlgnevus. Hageja väljastas 02.10.2009 laenusaajatele
   kirjaliku laenulepingu erakorralise ülesütlemise teate koos nõudega võlgnevus likvideerida,
   andes laenusaajatele kohustuste täitmiseks täiendava tähtaja ja teatades, et võlgnevuse
   mittetasumise korral hiljemalt 22.10.2009 ütleb hageja lepingu üles ning alustab
   võlgnevuse sissenõudmist kohtu kaudu või muul seaduses sätestatud viisil. Kuna
   laenusaajad teatele ei reageerinud, ütles hageja 23.10.2009 lepingu üles.
4. Harju Maakohus kuulutas 18.09.2009 määrusega tsiviilasjas nr 2-09-18848 välja AT
   pankroti. Riigikohtu 21.05.2014 otsusega nr 3-2-1-38-14 jagati kostja ja AT ühisvara.


Kostja vastuväited
5. Kostja vaidles hagile vastu ja palus jätta selle läbi vaatamata või rahuldamata.
6. Kuna hageja nõue on täies ulatuses hüpoteegiga tagatud, siis on hagiavalduse esitamine
   põhjendamatu. Hagejal puudub vajadus õiguskaitse järele.
7. Nõue tuleb jätta rahuldamata hea usu põhimõtte eiramise tõttu, kuna hageja sõlmis
   laenulepingu isikuga, kelle majanduslik seisund ei oleks seda mingil juhul võimaldanud.
   Hageja ei ole kostja maksevõimelisust kontrollinud ega välja selgitanud kostja sissetulekute
   suurust. Seega on hageja käibes vajaliku hoole järgimata jätmise tõttu olnud raskelt hooletu
   VÕS § 15 lg 4 ning VÕS § 104 lg 4 mõttes.
8. Laenulepingu sõlmimise hetkel oli maksejõuline kostja abikaasa, kuid kostja ise ei omanud
   siis ega oma ka praegu sissetulekuid, mis võimaldaks teenindada sellise suurusega laenu.
   Seega oli hageja käitumine kostja suhtes lepingu sõlmimisel pahauskne, mistõttu on hageja
   lepingust tulenevate rahaliste kohustuste täitmise nõue hea usu põhimõttele tuginedes
   vastuvõetamatu. Kuigi hea usu põhimõtte eiramine ei mõjuta lepingu enda kehtivust, ei
   võimalda see hageja nõudeõiguse realiseerimist.
9. Samuti on hagi hea usu põhimõtte vastane seetõttu, et kostja on alates 2007. a
   invaliidsuspensionär, kelle vastu hagi rahuldamine põhjustaks tema püsiva maksejõuetuse
   ja pankroti.


                                                                                              2
Esimese astme kohtu otsus
10. Maakohus rahuldas hagi, jättis menetluskulud kostja kanda ja mõistis kostjalt hageja kasuks
    välja menetluskulude hüvitamiseks riigilõivu 3300 eurot.
11. Poolte vahel puudub vaidlus järgmiste asjaolude osas: hageja, AT ja kostja sõlmisid
    08.10.2003 eluasemelaenulepingu nr 1760240600310, mille alusel väljastas hageja
    laenusaajatele 318 753,85 eurot (s.o 4 987 414 krooni). 05.05.2005 sõlmitud
    lisakokkuleppega nr 2 suurendati laenusummat 63 952 euro võrra. Hageja ütles
    laenulepingu üles 23.10.2009. Harju Maakohus kuulutas 18.09.2009 määrusega (tsiviilasjas
    nr 2-09-18848) välja AT pankroti. AT pankrotihaldur esitas 17.09.2010 (tsiviilasjas nr 2-
    10-45185) kostja vastu hagi ühisvara jagamiseks. Riigikohus tegi nimetatud tsiviilasjas
    lahendi, milles luges muu hulgas AT ja kostja solidaarkohustuseks eluasemelaenulepingust
    nr 1760240600310 tuleneva kohustuse hageja ees. Riigikohus otsustas, et Tallinnas Saare
    tee 7 asuva kinnisasja ühisomandi lõpetamisel täidetakse hagejale kõnealusest
    eluasemelaenulepingust tulenev AT ja VT kohustus (3-2-1-38-14).
12. Eluasemelaenulepingu nr 1760240600310 ja selle lisakokkulepete nr 2 näol on tegemist
    tarbijakrediidilepinguga (VÕS § 402).
13. Õige ei ole kostja seisukoht, et hageja nõue tuleb jätta hea usu põhimõtte eiramise tõttu
    rahuldamata, kuivõrd hageja sõlmis laenulepingu isikuga, kelle majanduslik seisund ei
    oleks seda mitte mingil juhul võimaldanud. Kuigi kostja sissetulekud ei ole vaidlusaluse
    laenusumma teenindamiseks piisavad, ei anna see alust hagejale ette heita, et hageja jättis
    laenulepingu sõlmimisel tema suhtes krediidivõimelisuse analüüsi teostamata. Arvesse
    tuleb võtta, et eluasemelaenu puhul on tegemist abikaasade poolt ühiselt pere huvides
    võetud (solidaarse) kohustusega, mida eeldatavasti ka ühiselt täidetakse. Kaaslaenajate
    krediidivõimelisust hinnatakse ühiselt ja iga kaaslaenaja ei peagi ainuisikuliselt olema
    suuteline laenu täies ulatuses tagastama.
14. Võlasuhtes tuleb heas usus toimida ka laenusaajal. Krediidiasutuse võimalused olid
    laenusaaja krediidivõimelisuse hindamisel teatud mõttes piiratud eluliste asjaolude tõttu.
    Laenusaajal on rohkem elulist teavet oma laenuvõimekuse, kaaslaenajate omavaheliste
    suhete ja majandusliku seisu dünaamika kohta. Laenulepingu kehtivuse ajal toimunud
    elulised muutused ei anna alust hea usu põhimõtte raames piirata hageja subjektiivsete
    õiguste kasutamist.
15. Kostja on kohustatud laenulepingust tulenevaid kohustusi täitma sõltumata kaaslaenaja
    pankrotimenetluse või ühisvara jagamise tulemustest, mistõttu ei oma tähtsust see, et hageja
    on nõude esitanud ka solidaarvõlgniku pankrotimenetluses.
16. Kuna välistatud ei ole kostja sissetulekute ja maksevõime paranemine tulevikus, ei oma
    tähtsust kostja vastuväide, et hagi võimaliku rahuldamise korral ei oleks ta võimeline
    kohtuotsust täitma, kuivõrd ta on juba alates 2007. aastast invaliidsuspensionär ja tema
    ainsaks sissetulekuks on riigi poolt määratud invaliidsuspension.



Apellatsioonkaebus
17. Kostja palub maakohtu otsuse tühistada ja teha uus otsus, millega jätta hagi rahuldamata.
    Alternatiivselt palub kostja kõrvalnõuete vähendamist mõistliku suuruseni. Menetluskulud
    palub kostja jätta hageja kanda.


                                                                                               3
18. Kohus jättis arvestamata, et hageja nõue on AT pankrotimenetluses täies ulatuses
    tunnustatud ja ainsana hüpoteegiga tagatud, mistõttu on sama summa ja suurema
    kõrvalkulude nõudmine kostjalt põhjendamatu ja hea usu põhimõtte vastane. Puudub
    sisuline vajadus nõuda kostjalt lepingu täitmist. Hageja nõuab sisuliselt üksnes intressi- ja
    viivisenõude rahuldamist suuremas ulatuses, kui see on pankrotimenetluses tunnustatud.
    Arvestada tuleb ka seda, et AT on sama laenu aastaid tasunud, mistõttu on pank laenu pealt
    varasematel aastatel teeninud tulu.
19. Ebaõige on maakohtu seisukoht, et kostja on solidaarvõlgnikuna kohustatud laenulepingust
    tulenevaid kohustusi täitma sõltumata kaaslaenaja pankrotimenetluse või ühisvara jagamise
    tulemustest. Kohus ei arvestanud ja jättis hindamata, et hageja nõue solidaarvõlgniku vastu
    ei ole lähtudes hea usu põhimõttest konkreetsel juhul realiseeritav (3-2-1-64-12, p 42).
    Antud juhul on hea usu põhimõtte vastane nii kujunenud olukord kui ka hageja käitumine.
    Hageja põhinõue saab pankrotimenetluses täielikult rahuldatud, mis välistab ka sisulises
    mõttes hageja nõudeõiguse. Samuti on hageja varasemalt sama laenusumma pealt teeninud
    2003-2009 suurt intressi (Eesti Panga baasintress + 1,6% aastas). Hageja majandustulemusi
    ei mõjuta see, kui tal jäävad saamata 2003. aastal väljastatud laenuga seotud intressid ja/või
    viivised. Kostja on füüsilisest isikust tarbija ja invaliidsuspensionär, kelle jaoks on tegemist
    suure summaga, mida ta ei ole suuteline tasuma ja mis võib endaga kaasa tuua füüsilise
    isiku pankroti. Lisaks kaotab kostja koos oma abikaasaga tagatisvara müügi korral oma
    eluaseme.
20. Kohtu järeldus, et välistatud ei ole kostja sissetulekute ja maksevõime paranemine
    tulevikus, ei ole asjakohane ja on väär. Järeldus põhineb hageja oletuslikul väitel, mitte
    tõenditel. Kohus jättis hindamata kostja tõendid tema halva tervisliku seisundi, madala
    sissetuleku ja suurte puudest tingitud lisakulude kohta, millest tulenevalt ei ole arvestades
    ka isiku vanust tõenäoline, et ta paraneb määral, mis võimaldab tasuda pangale ca 400 000
    eurot.
21. Kohus ei hinnanud sisuliselt kostja väiteid, et hageja sõlmis laenulepingu isikuga, kelle
    majanduslik seisund ei oleks seda mingil juhul võimaldanud, mistõttu ei ole tal õigust nõuda
    kostjalt lepingu täitmist. Kohus lähtus üksnes hageja paljasõnalistest väidetest, et
    majandusliku seisundi kontroll toimus ja et iga kaaslaenaja ei peagi olema suuteline laenu
    täies ulatuses üksi tagastama. Kohus jättis hindamata tõendid selle kohta, et kostjal puudus
    krediidivõime algusest peale. Hageja ei esitanud tõendeid, mis oleks kinnitanud, et ta
    teostas kostja suhtes laenuanalüüsi. Kuna hageja ei ole tegelikult kostja maksevõimelisust
    kontrollinud ja ei ole välja selgitanud kostja sissetulekute suurust, on hageja olnud raskelt
    hooletu VÕS § 15 lg 4 ja VÕS § 104 lg 4 mõttes.
22. Asjakohatu ja väär on kohtu järeldus, et kaaslaenaja instituut kaotab oma mõtte, kui iga
    kaaslaenaja peaks olema suuteline laenu tagastama. Kohtu järeldus ei põhine tõenditel.
    Hageja ei selgitanud, kuidas ja milles väljendus kostja kui kaaslaenaja osatähtsus,
    arvestades laenusumma suurust ja kostja sissetulekute vähesust. Laenuotsus tehti sisuliselt
    üksnes kostja abikaasa sissetulekute ja maksevõimelisuse hindamise pinnalt, kes pangale
    reaalselt laenumakseid kuue aasta vältel ka tasus. Hageja ei oleks tohtinud kostjat
    kaaslaenajana üldse aktsepteerida. Seetõttu ei ole asjakohane kohtu põhjendus, et
    võlasuhtes tuleb heas usus toimida ka laenusaajal. Laenusaaja on heas usus käitunud ja
    laenu tagasimakseid teostanud.
23. Kohtu järeldus, et analüüsi võimalused olevat piiratud, ei õigusta selle tegemata jätmist.
    Kohus ei ole täpsemalt põhjendanud, milles võimaluste piiratus seisnes, kui kostja
    sissetulekute suurus oli algusest saadik teada. Kuigi hea usu põhimõtte eiramine ei mõjuta
    lepingu enda kehtivust, ei võimalda see hageja nõudeõiguse realiseerimist, mistõttu tuleks


                                                                                                  4
   hageja nõue sellises olukorras jätta rahuldamata (analoogiana Riigikohtu seisukoht
   tsiviilasjas nr 3-2-1-4-10).
24. Kui kohus leiab, et hageja nõue on täies mahus põhjendatud, siis palub kostja alternatiivselt
    kõrvalnõuete (intressi ja viiviste) vähendamist mõistliku suuruseni VÕS § 113 lg 8 alusel
    koostoimes VÕS §-ga 162. Hagejal jäävad pärast nõude rahuldamist pankrotimenetluses
    saamata osalised üksnes viivised, mis panga majandustulemusi eeldatavalt negatiivselt ei
    mõjuta. Arvestades ühtlasi kõiki muid kostja seisukohti, m.h kostja maksevõimekuse ja
    tänase tervisliku seisundi kohta, palub kostja kohtul viiviseid vähendada mõistliku
    suuruseni, mis antud juhul on samaväärne panga poolt pankrotimenetluses esitatud
    kõrvalnõuete suurusega.


Vastus apellatsioonkaebusele
25. Hageja vaidleb apellatsioonkaebusele vastu, palub jätta selle rahuldamata ja maakohtu
    otsuse muutmata. Menetluskulud palub hageja jätta kostja kanda.


Ringkonnakohtu seisukoht
26. Ringkonnakohus leiab, et maakohtu otsus tuleb jätta TsMS § 657 lg 1 p 1 alusel muutmata
    ja apellatsioonkaebus rahuldamata. Maakohtu otsus on seaduslik ja põhjendatud.

27. TsMS § 652 lg 1 p 1 alusel võtab ringkonnakohus apellatsioonkaebuse läbivaatamisel ja
    lahendamisel aluseks esimese astme kohtus tuvastatud faktilised asjaolud, kuna puuduvad
    kahtlused vastavate faktiliste asjaolude tõendamise menetluse või protokolli õiguspärasuse
    või ebapiisava ulatuse kohta ja ringkonnakohus ei pea nimetatud asjaolude uut tuvastamist
    vajalikuks. Maakohus ei rikkunud menetlusõiguse norme ja kohaldas materiaalõiguse
    norme õigesti. Apellatsioonkaebuses kordab kostja suures osas maakohtu menetluses
    esitatud väiteid, millele on maakohus otsuses juba hinnangu andnud. Ringkonnakohus
    nõustub maakohtu otsuse põhjendustega ja TsMS § 654 lg 6 alusel neid ei korda. Vastuseks
    apellatsioonkaebuse väidetele märgib ringkonnakohus järgmist.
28. Maakohus leidis õigesti, et kostja ja AT on kaaslaenusaajatena VÕS § 65 tähenduses
    solidaarvõlgnikud ja kostja on kohustatud täitma laenulepingust tulenevaid kohustusi
    sõltumata sellest, et hageja nõue on tunnustatud AT pankrotimenetluses ja tagatud
    hüpoteegiga. Asja lahendamisel ei oma tähtsust asjaolu, et AT tasus aastaid laenu ja pank
    teenis selle pealt tulu. Eeltoodud asjaolud ei muuda hageja nõuet põhjendamatuks ja hea
    usu põhimõtte vastaseks, nagu kostja leiab.
29. Kuigi kinnistu enampakkumisel saadud rahast tuleb Riigikohtu 21.05.2014 tsiviilasjas
    nr 3-2-1-38-14 tehtud kohtuotsuse järgi täita AT ja kostja solidaarkohustus hageja ees,
    selgub saadava raha suurus ja hageja nõude rahuldamise ulatus täitemenetluse seadustiku
    (TMS) § 56 järgi alles kinnisasja müümisel. TMS § 56 lg 3 järgi arvestatakse kostja suhtes
    viivist kuni kinnisasja müümise päevani. Seda ei muuda asjaolu, et               AT suhtes
    viivist pankroti väljakuulutamise tõttu ei arvutata. Puudub alus eeldada, et hageja nõuded
    saavad AT pankrotimenetluses täielikult rahuldatud, nagu kostja väidab. Kui see aga nii
    juhtub, ei pöörata käesolevas asjas tehtavat kohtuotsust täitmisele.
30. Asjakohatu on apellatsioonkaebuses esitatud võrdlus hageja ja kostja majandusliku olukorra
    kohta. VÕS § 76 lg 1 sätestab, et kohustus tuleb täita vastavalt lepingule. See, kas ja kui
    palju mõjutab kostjalt laenuga seotud intressi ja viivise väljamõistmine hageja
    majandustulemusi, ei ole tähtis. Hagi rahuldamata jätmiseks ei anna iseenesest alust ka


                                                                                               5
   kostja väited selle kohta, et ta on füüsilisest isikust tarbija ja invaliidsuspensionär, kes ei ole
   suuteline hagetud summat tasuma. Eeltoodud asjaolud saaks olla aluseks viivise
   vähendamisele, kuid sellist taotlust kostja maakohtu menetluses ei esitanud. Esmakordselt
   apellatsioonkaebuses alternatiivselt esitatud taotluse viivise vähendamiseks jätab
   ringkonnakohus tähelepanuta.
31. Iseenesest on õige apellatsioonkaebuse väide, et asja lahendamisel ei ole tähtsust sellel, kas
    kostja sissetulekud ja maksevõime võivad tulevikus paraneda või mitte, kuid see ei muuda
    kohtuotsust lõppjärelduses ebaõigeks. Kuna hagi rahuldamine või rahuldamata jätmine ei
    sõltu antud juhul kohustatud isiku maksevõimest, ei pidanud kohus hindama kostja tõendeid
    tema tervisliku seisundi, madala sissetuleku ja puudest tingitud lisakulude kohta, nagu
    kostja ekslikult leiab.
32. Ebaõige on apellatsioonkaebuse väide, et maakohus ei hinnanud kostja väiteid selle kohta,
    et hageja sõlmis temaga laenulepingu olenemata sellest, et kostja majanduslik seisund ei
    võimaldanud talle laenu anda. Maakohus on kostja sellekohastele väidetele hinnangu
    andnud. Kohus leidis õigesti, et antud juhul on tegemist abikaasade poolt ühiselt pere
    huvides võetud eluasemelaenuga ja kohus ei pidanud kostja krediidivõimelisust eraldi
    hindama. Seda ei pidanud tegema ka hageja laenu andmisel ja ebaõiged on kostja väited
    selle kohta, nagu oleks hageja olnud laenu andmisel raskelt hooletu VÕS § 15 lg 4 ja § 104
    lg 4 mõttes.
33. Hagejal oli kohustus hinnata kostja ja AT krediidivõimelisust kogumis ja teha nende ühiste
    sissetulekute pinnalt kindlaks, kas nad on võimelised laenulepingust tulenevaid kohustusi
    täitma, s.t tasuma lepingujärgseid makseid, arvestades muu hulgas ka tagatise olemasolu.
    Kaaslaenajate krediidivõimelisust hinnatakse ühiselt ja tähtsust ei ole sellel, kas kostja oleks
    üksi suutnud laenulepingut täita või mitte. Kostja ei ole tuginenud asjaolule, et tema ja AT
    ühised sissetulekud oleks olnud laenu andmise ajal sellised, mis ei oleks võimaldanud laenu
    anda ja laenulepingut täita. Vastupidi, kostja kinnitas kohtumenetluses korduvalt, et aastatel
    2003-2009 täideti laenulepingut kohaselt. Kostja ja AT krediidivõimelisust tõendab ka
    nende ühine tuludeklaratsioon 2003.a kohta (I kd lk 81-85), samuti seati laenulepingu
    täitmise tagamiseks hüpoteegid Tallinnas, Saare tee 7 kinnistule suurusega 6 500 000 krooni
    ja 1 000 000 krooni (I kd lk 47,48) ning korteriomandile asukohaga Kivila 18-36 suurusega
    1 000 000 krooni (I kd lk 50). Kostja on väitnud, et Saare tee 7 kinnistu müümisest saadava
    raha arvel on võimalik täita kõik vaidlusalusest laenulepingust tulenevad kohustused hageja
    ees. Maakohus ei tuvastanud, et hageja oleks rikkunud vastutustundliku laenamise ja hea
    usu põhimõtet. Seda ei tuvastanud ka ringkonnakohus.


Menetluskulude jaotus
34. Apellatsioonkaebuse rahuldamata jätmise tõttu jäävad hageja apellatsioonimenetluse kulud
    TsMS 171 lg 1 alusel kostja kanda ja kostja menetluskulud tema enda kanda.
35. Ringkonnakohus vabastas kostja 03.12.2015 määrusega apellatsioonkaebuse esitamisel
    riigilõivu 3400 euro tasumisest. Kostja esitas taotluse vabastada ta riigilõivu tasumisest ka
    kaebuse rahuldamata jätmise korral. Ringkonnakohus leiab, et taotlus on põhjendatud ja
    kuulub TsMS § 190 lg 7 alusel rahuldamisele. Sotsiaalkindlustusameti 08.04.2014 otsusega
    on tuvastatud kostja töövõimetus üldhaigestumise tõttu ja töövõime kaotus 90% ulatuses (I
    kd lk 147-151. Samuti on tuvastatud, et kostjal on keskmine puue, tema igapäevases
    tegutsemises ja ühiskonnaelus osalemises esinevad takistused ja tal on puudest tulenevad
    lisakulud ravimitele ja muule. Kostja ainsaks sissetulekuks on invaliidsuspension ja



                                                                                                    6
    sotsiaaltoetus (I kd lk 181-182). Seega on kostjal mõjuvad põhjused, miks ta ei suuda
    riigilõivu tasuda ja ta tuleb sellest kohustusest vabastada.



    Reet Allikvere                      Gaida Kivinurm                 Ande Tänav
/allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                                7

                         KOHTUMÄÄRUS
 Kohus                                  Tartu Ringkonnakohus
 Määruse tegemise aeg ja koht           7. september 2016, Tartu (kirjalik menetlus)
 Kriminaalasja number                   1-15-1360
 Kohtukoosseis                          Tiit Lõhmus, Maarika Kuusk, Aarne Sarjas


 Vaidlustatud kohtulahend               Tartu Maakohtu (Jõgeva kohtumaja) 25. augusti 2016
                                        määrus süüdimõistetu Andrei Kozini vangistusest
                                        tingimisi enne tähtaega vabastamata jätmise kohta
 Kaebuse esitaja ja kaebuse liik        süüdimõistetu Andrei Kozini (Kozin, isikukood
                                        39204130836) kaitsja vandeadvokaat Alla Jakobson,
                                        määruskaebus
RESOLUTSIOON
   1. Tartu Maakohtu 25. augusti 2016 määrus jätta muutmata.
   2. Süüdimõistetu Andrei Kozini              kaitsja   vandeadvokaat       Alla   Jakobsoni
      määruskaebus jätta rahuldamata.

Edasikaebamise kord
KrMS § 384 lg 2 ja § 387 lg 1 kohaselt võib määrusele esitada määruskaebuse Tartu
Ringkonnakohtu kaudu Riigikohtule prokuratuur, advokaadist kaitsja või advokaadi
vahendusel teised kohtumenetluse pooled 15 päeva jooksul, alates päevast, mil isik sai
vaidlustatud määrusest teada või pidi teada saama.

Asjaolud ja menetluse käik
1. Harju Maakohtu 30.03.2015 otsusega karistati Andrei Kozinit KarS § 184 lg 2 p-de 1, 2 järgi
3 aasta 6 kuu vangistusega.
KarS § 68 lg 1 alusel loeti eelvangistuses viibitud aeg alates 09.09.2014 karistusaja hulka ja
karistusaja alguseks loeti 09.09.2014. Karistuse kandmise lõpp 08.12.2016.
2. Tartu Maakohtu 25.08.2016 määrusega jäeti A. Kozin vangistusest tingimisi ennetähtaega
vabastamata. Maakohus asus seisukohale, et formaalsed eeldused ennetähtaegseks
vabastamiseks on olemas, kuid täitmata on materiaalsed eeldused.
2.1. A. Kozinit on kriminaalkorras karistatud 2-l korral ja käesoleval ajal kannab A. Kozin
teistkordselt karistusena mõistetud reaalselt täitmisele pööratud vangistust. Uue kuriteo, mille
eest A. Kozin käesoleval ajal vangistust kannab, pani ta toime pärast karistuse kandmiselt
tingimisi ennetähtaegselt vabanemist katseajal. Maakohus, hinnates A. Kozini varasemat
elukäiku, pidas oluliseks, et A. Kozin, olles varasemalt süüdimõistetud narkootilise ja
psühhotroopse aine suures koguses ebaseadusliku käitlemise eest, on pannud pärast karistuse
kandmiselt vabanemist uue samaliigilise süüteo ning seda vaatamata asjaolule, et A. Kozinile
oli varasemalt toimepandud kuriteo eest mõistetud karistusena reaalne vangistus. Maakohtu
arvates on äärmiselt oluline, et varasema karistuse kandmiselt peeti võimalikuks vabastada


                                               1
A. Kozin tingimisi enne tähtaega. A. Kozin ei kasutanud talle antud võimalust ja usaldust, kuna
ta pani katseajal toime uued samalaadsed kuriteod.
2.2. Karistuse kandmise ajal on A. Kozinile ette nähtud riigikeeleõppes ja tööhõives osalemine,
kuid A. Kozinist sõltumatutel põhjustel ei osale ta käesoleval ajal üheski tegevuses. Maakohtu
hinnangul ei ole võimalik A. Kozini käitumist karistuse kandmise ajal pidada aga tervikuna
positiivseks, kuna käesoleval ajal on A. Kozinil 1 kehtiv distsiplinaarkaristus.
Vabanemisjärgselt on A. Kozinil võimalus elama asuda vanaisale kuuluvasse korterisse XXX ,
kus ta elas ka enne vangistust. Maakohus pidas positiivseks, et A. Kozinil on vabanemise korral
kindel elukoht ja lähedaste toetus, kes on nõus A. Kozinit vabanemise korral igakülgselt
toetama. Samas leidis maakohus, et tagasilanguse riske suurendab kahtlematult A. Kozini
tagasiminek samasse elukohta, kus ta elas enne karistuse kandmisele asumist ja seda vaatamata
asjaolule, et A. Kozin maakohtule antud selgituste kohaselt ei suhtle ta enam oma endise
suhtlusringkonnaga. Lisaks pidas maakohus positiivseks, et A. Kozinil on vabanemise korral
kindel töökoht XXX AS-is. A. Kozinil on tagatud sissetulek ka töövõimetuspensioni näol.
Tartu Vangla andmetel on A. Kozinil vabanemisfondis 1290 eurot ja rahalised nõuded
puuduvad. Maakohtu arvates on oluline, et ka varasemalt oli A. Kozinil sissetulek ja toetavad
lähedased, kuid see ei hoidnud teda kuritegelikule teele asumisest.
2.3. Puutuvalt A. Kozini tervislikku seisundisse, osundas maakohus, et kaitsja poolt esitatud
materjalidest nähtuvalt on A. Kozinil diagnoositud vasaku põlveliigese meniski
kompleksrebend. A. Kozini selgituste kohaselt oli trauma põlvega augustis 2015. 20.05.2016
teostati seoses sellega operatsioon. Materjalidest nähtub, et A. Kozinile on vangistuses tagatud
vajalik ravi ja järelevalve. Raviarsti koostatud epikriisis toodud jõutreeningud on soovituslikku
laadi. Tartu Vanglas on olemas võimalus spordi tegemiseks. Kahtlematult on A. Kozini
tervislikku seisundit oluline tingimisi ennetähtaegse vabastamise otsustamisel arvesse võtta ja
seda ka maakohus arvestas. Samas tuleb kõiki KarS § 74 lg-s 4 sätestatud asjaolusid kohtul
hinnata kogumis, st A. Kozini tervislik seisund ei tingi automaatselt tema tingimisi
ennetähtaegset vabastamist.

Määruskaebus
3. Tartu Maakohtu määruse peale esitas määruskaebuse süüdimõistetu kaitsja, kes palub
maakohtu määruse tühistada ja teha uus määrus, millega vabastatakse A. Kozin tingimisi enne
tähtaega. Määruskaebuses leitakse, et maakohtu määrusega on oluliselt piiratud süüdimõistetu
õigust olla ennetähtaegselt vabastatud. Maakohus määrus on pinnapealne ega arvesta kõiki
asjassepuutuvaid asjaolusid. Määruskaebuses korratakse veelkord üle A. Kozini suhtes
esinevad positiivsed asjaolud nagu elu- ja töökoht, nõuete puudumine. Määruskaebuses
leitakse, et A. Kozin on vangistuse ajal käitunud õiguskuulekalt, isik on oma tegudest ning
nende tagajärgedest aru saanud. Ka uue korduva kuriteo toimepanemise tõenäosus 2 aasta
jooksul on 15%.
Kaitsja leiab, et rikutud on ka ausat kohtumenetlust, kuna prokurörile ei antud võimalust
tutvuda kaitsja poolt esitatud dokumentidega. Määruskaebuses rõhutatakse veelkord, et oluline
on arvestada A. Kozini tervislikku seisundit.

Ringkonnakohtu poolt tuvastatud asjaolud ja järeldused
4. Ringkonnakohus nõustub maakohtu määruses toodud seisukohtadega ja leiab, et A. Kozini
vangistusest tingimisi ennetähtaegne vabastamine ei ole põhjendatud ning lisab omalt poolt
vastuseks määruskaebusele järgnevat.
5. Ringkonnakohus on seisukohal, et süüdimõistetu kaitsja määruskaebus ei anna alust
maakohtu määruse tühistamiseks ja süüdimõistetu ennetähtaegseks vangistusest vabastamiseks,
sest määruskaebuses ei ole välja toonud uusi asjaolusid, millele maakohus ei oleks tähelepanu
pööranud või mis omaks olulist kaalu maakohtuga võrreldes teistsugusele seisukohale
asumiseks. Maakohus analüüsis nii positiivseid kui ka negatiivseid asjaolusid ning kuna
                                               2
ringkonnakohus nõustub selle analüüsiga, siis ei pea kohtukolleegium vajalikuks seda üle
korrata. Vastuseks süüdimõistetu kaitsja määruskaebusele peab ringkonnakohus vajalikuks
märkida, et kõik KarS § 76 lg-s 4 sätestatud asjaolud ei ole ühe kaaluga ning juhul, kui
positiivseid asjaolusid esineb arvuliselt isegi rohkem, ei ole automaatselt tagatud kinnipeetava
vangistusest tingimisi ennetähtaegne vabanemine. Otsustus langetatakse kõigi asjaolude kohta
kogumis. On positiivne, et süüdimõistetu suhtes esineb positiivseid asjaolusid, kuid see ei kaalu
üles maakohtu poolt välja toodud negatiivseid asjaolusid. Maakohus on arvestanud A. Kozini
tervislikku seisundit ning määruskaebusega ei lükata ümber maakohtu järeldusi vabastamise
võimatuse osas.
6. Ringkonnakohus rõhutab, et kuigi seadus võimaldab süüdimõistetuid ennetähtaegselt
karistuse kandmisest vabastada, ei ole tegemist olukorraga, kus isiku võiks vabastamata jätta
üksnes erandlikel juhtudel. Vastupidi, karistuse tervikuna ärakandmine on reegliks ja sellest
tingimisi ennetähtaegne vabastamine selgelt erandiks. A. Kozini puhul kogumis ei esine
selliseid veenvaid asjaolusid, mis võimaldaksid käesoleval ajal tema ennetähtaegset
vabastamist ning selliste asjaolude esinemisele ei viita ringkonnakohtu hinnangul ka
määruskaebus, mis jääb edutuks. Kohus ei ole seotud üksnes prokuröri seisukohaga, vaid
arvestab kõiki asjaolusid kogumis, seega kui kohtule esitati vajalikud paberid A. Kozini
tervisliku seisundi kohta, siis ei saa öelda, et prokuröril nende nägemata jätmine oleks endaga
kaasa toonud kriminaalmenetlusõiguse rikkumise.
7. Eeltoodud põhjustel ja juhindudes KrMS §-st 390 ja § 337 lg 1 p-st 1 tuleb jätta Tartu
Maakohtu 25. augusti 2016 määrus muutmata ning määruskaebus rahuldamata.




       /allkiri/                     /allkiri/                      /allkiri/
       Tiit Lõhmus                   Maarika Kuusk                  Aarne Sarjas




                                               3

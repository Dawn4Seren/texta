                         KOHTUMÄÄRUS
 Kohus                               Tallinna Halduskohus

 Kohtunik                            Elle Kask

 Määruse tegemise aeg ja koht        30.08.2016, Tallinn

 Haldusasja number                   3-16-1664

 Haldusasi                           T. S. kaebus kohtutäituri tegevusele.

 Menetlustoiming                     Kaebuse tagastamine

 RESOLUTSIOON                        1. Tagastada T. S. kaebus läbivaatamatult.
                                     2. Edastada käesolev kohtumäärus kaebajale.
 Edasikaebamise kord                 Kohtumääruse peale on õigus esitada määruskaebus Tallinna
                                     Ringkonnakohtule Tallinna Halduskohtu kaudu 15 päeva
                                     jooksul arvates määruse kättetoimetamisest.


ASJAOLUD

16.08.2016 esitas T. S. Tallinna Halduskohtule kaebuse kohtutäituri tegevusele. Kaebuse kohaselt on
kohtutäitur arestinud kaebaja konto ning soovib selle avamist. 24.08.2016 esitas kaebaja kohtule
kaebuse lisad.


KOHTU PÕHJENDUSED

Vastavalt Halduskohtumenetluse seadustiku (HKMS) §-le 121 lg 1 p 1 kohus tagastab kaebuse
määrusega selle esitajatele, kui vaidluse lahendamine ei ole halduskohtu pädevuses. Sama paragrahvi
lõike 3 kohaselt selgitab kohus võimaluse korral, kuhu ja millises korras on kaebajal võimalik asja
lahendamiseks pöörduda.

HKMS § 4 lg 1 kohaselt on halduskohtu pädevuses avalik-õiguslikus suhtes tekkinud vaidluste
lahendamine, kui seadus ei näe ette teistsugust menetluskorda.

Kaebuses vaidlustatakse kohtutäituri tegevust, mis seisneb kaebaja pangakonto arestimises.

Kohus märgib, et halduskohtu pädevuses ei ole täitemenetlusega seotud kaebuste lahendamine.
Täitemenetluse seadustiku (TMS) § 11 lg 1 p 5 kohaselt on maakohtu pädevuses täitemenetlusega
seotud hagide lahendamine. TMS § 11 lg 2 kohaselt alluvad käesoleva paragrahvi lõikes 1 nimetatud
asjad erandlikult maakohtule, mille tööpiirkonnas täitemenetlus toimub või peaks toimuma. Seega
tuleb kaebajal täitemenetlusega seotud hagid esitada maakohtule, mille tööpiirkonnas täitemenetlus
toimub või peaks toimuma.

TMS § 217 lg 1 kohaselt võib kohtutäituri otsuse või tegevuse peale täitedokumendi täitmisel või
täitetoimingu tegemisest keeldumisel täitemenetluse osaline esitada kohtutäiturile kaebuse kümne
päeva jooksul alates päevast, kui kaebuse esitaja sai teada või pidi teada saama otsuse või toimingu
tegemisest, kui seaduses ei ole sätestatud teisiti. Märgitud tähtaja möödalaskmisel on võimalik esitada
tähtaja ennistamise taotlus (TMS § 217 lg 2). Kaebuse kohta tehtud kohtutäituri otsuse peale võib
menetlusosaline esitada otsuse kättetoimetamisest arvates kümne päeva jooksul kaebuse maakohtule,
kelle tööpiirkonnas kohtutäituri büroo asub. Kohtutäituri otsuse või tegevuse peale ilma eelnevalt
kohtutäiturile kaebust esitamata kohtule kaevata ei saa (TMS § 218 lg 1).

Lisaks on kaebajal võimalik esitada hagi sundtäitmise lubamatuks tunnistamiseks TMS § 221
sätestatud korras.

Eeltoodust tulenevalt ei kuulu kohtutäituri tegevuse peale esitatud kaebuse läbivaatamine halduskohtu
pädevusse, kuna selleks on seaduses ette nähtud teistsugune menetluskord. Kohus tagastab kaebuse
HKMS § 121 lg 1 p 1 alusel.

HKMS § 104 lg 5 p 2 kohaselt tasutud riigilõiv tagastatakse, kui kohus tagastab kaebuse selle esitajale,
välja arvatud juhul, kui see toimub käesoleva seadustiku § 121 lõike 2 alusel. Kontrollides riigilõivude
laekumist Rahandusministeeriumi riigilõivude ja tagatiste ettemaksukontolt, ei nähtu T. S. eest
riigilõivu tasumist kaebuse esitamisel.

HKMS § 43 lg 2 kohaselt kaebuse tagastamine ja läbi vaatamata jätmine ei võta õigust pöörduda uuesti
kohtusse. Kaebuse tagastamisel või läbi vaatamata jätmisel loetakse, et kaebus ei ole kohtu menetluses
olnud.




/allkirjastatud digitaalselt/

Elle Kask
Kohtunik

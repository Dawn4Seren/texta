                          KOHTUMÄÄRUS
 Kohus                               Tallinna Halduskohus

 Kohtunik                            Enno Loonurm

 Määruse tegemise aeg ja koht        25. mai 2016, Tallinna Halduskohus

 Haldusasja number                   3-15-1319

 Haldusasi                           A. N kaebus soodustingimustel vanaduspensioni määramise
                                     õigust andva staaži tõendamiseks

 Menetlustoiming                     Menetluse lõpetamine

 RESOLUTSIOON                        1. Lõpetada haldusasja nr 3-15-1319 menetlus, sest A. Nle on
                                     määratud     soodustingimustel    vanaduspension       alates
                                     21.10.2014;
                                     2. Mõista Sotsiaalkindlustusametilt A. N kasuks välja
                                     menetluskulu summas 660 eurot;
                                     3. Saata käesoleva määruse ärakiri menetlusosalistele

 Edasikaebamise kord                 Käesoleva määruse peale võib esitada määruskaebuse
                                     Tallinna Ringkonnakohtule määruse teinud halduskohtu
                                     kaudu 15 päeva jooksul määruse kättesaamisest arvates.


ASJAOLUD JA MENETLUSE KÄIK
1. A. N esitas 23.10.2014 Sotsiaalkindlustusametile avalduse ja dokumendid talle soodustingimustel
vanaduspensioni määramiseks soodustingimustel vanaduspensionide seaduse § 1 p 2 alusel, kui isik,
kes on töötanud Eesti Vabariigi Valitsuse 16. juuli 1992 määrusega nr 206 kinnitatud
„Soodustingimustel vanaduspensionile õigust andvate tervistkahjustavate ja raskete töötingimustega
tootmisalade, tööde, kutsealade ja ametikohtade loetelu nr 2, osa XVII ja erialakoodi 24441 alusel
tööjuhatajana.
2. Sotsiaalkindlustusameti 23.03.2015 otsusega nr 01209 peatati A. N pensioniavalduse menetlemine
seoses soodustingimustel vanaduspensioni määramiseks nõutava staaži tõendamisega kohtus kuni
kohtulahendi saamiseni, kui avaldus kohtule esitatakse kahe kuu jooksul. Samas leidis
Sotsiaalkindlustusamet, et kogu kaebaja poolt nimetatud perioodi ei saa soodustingimustel
vanaduspensionile õigust andva staaži hulka arvata, sealhulgas töötamist ehitustööde juhina OÜ-s
Aktsioon perioodil 01.05.1992 - 31.12.2012. A. N sai eelnimetatud otsuse kätte 06.04.2015.
3. A. N esitas 24.05.2015 Tallinna Halduskohtule kaebuse soodustingimustel vanaduspensioni
määramise õigust andva staaži tõendamiseks.
4. Tallinna Halduskohtu 11.09.2015 määrusega võeti kaebus menetlusse. Sotsiaalkindlustusamet
vastas kaebusele kõigepealt 12.10.2015, kuid esitas 06.05.2016 taotluse menetluse lõpetamiseks
viitega HKMS § 152 lg 1 punktile 4. Vastustaja selgitas, et muutunud kohtupraktikast tulenevalt loeti
A. N soodusstaaž tõendatuks dokumentide alusel ning talle määrati 06.05.2016 otsusega nr 01209
soodustingimustel vanaduspension alates 21.10.2014. Seejärel võimaldas kohus esitada kaebajal
nimetatud taotluse osas hiljemalt 16.05.2016 omapoolseid seisukohti ning soovi korral sellega
seonduvaid muid asjassepuutuvaid taotlusi. Samuti anti vastustajale võimalus esitada omapoolne
seisukoht kaebaja võimalike taotluste osas. A. N vastas kohtumäärusele 16.05.2016 ja teatas, et ei
vaidle menetluse lõpetamisele vastu. Samas esitas kaebaja ka taotluse menetluskulude
väljamõistmiseks (tl 141-147). Vastustaja kaebaja seisukohale ja taotlusele ei vastanud, kuid see ei
olnud ka kohustuslik.


KOHTU PÕHJENDUSED
5. Halduskohtumenetluse seadustiku § 152 lg 1 p 4 sätestab, et kohus lõpetab määrusega menetluse,
kui kaebuses vaidlustatud haldusakt on kehtetuks tunnistatud, nõutav haldusakt on antud või vastav
toiming tehtud. Sotsiaalkindlustusameti 06.05.2016 otsusega nr 01209/1 tunnistati 23.03.2015 otsus
nr 01209 kehtetuks, uuendati A. N 23.10.2014 esitatud avalduse menetlus ning 06.05.2016 otsusega
nr 01209 määrati A. Nle ühtlasi ka soodustingimustel vanaduspension alates 21.10.2014.
Sotsiaalkindlustusamet on taotlenud menetluse lõpetamist ja kaebaja on sellega ka nõustunud.
Arvestades eeltoodut tuleb käesoleva haldusasja menetlus HKMS § 152 lg 1 p 4 alusel lõpetada.

6. Halduskohtumenetluse seadustiku § 108 lg 6 kohaselt kannab vastustaja menetluskulud, kui kohus
lõpetab menetluse sama seadustiku § 152 lg 1 p 4 alusel, välja arvatud juhul, kui kaebuses
vaidlustatud haldusakti kehtetuks tunnistamine või kaebuses nõutud haldusakti andmine või
toimingu tegemine ei olnud tingitud kaebuse esitamisest. Antud juhul ei saa asuda seisukohale, et
haldusakti andmine ei oleks olnud tingitud kaebuse esitamisest. Kaebus esitati 24.05.2015 ning võeti
menetlusse 11.09.2015. Pensioniavalduse menetlemise peatamise kohta antud haldusakt tunnistati
kehtetuks 06.05.2016 ja samal kuupäeval määrati A. Nle ühtlasi ka soodustingimustel
vanaduspension. Seega tuleb vastustajalt kaebaja õigusabikulud välja mõista.

7. Kaebaja on menetluskulude vastustajalt väljamõistmist taotlenud ning menetluskulude nimekirja
ja kuludokumendid tähtaegselt esitanud (tl 141-147). Taotluse kohaselt koosneb A. N menetluskulu
õigusabikulust, mis on kokku 900 eurot. Samas mõistetakse lähtuvalt halduskohtumenetluse
seadustiku § 109 lõikest 6 välja üksnes vajalikud ja põhjendatud menetluskulud ning kohus peab
kulude põhjendatust hindama. Antud juhul ei saa põhjendatuks ega vajalikuks menetluskuluks pidada
17.02.2015 arve nr 31-2015 alusel kantud kulu summas 240 eurot, sest see on tekkinud enne kaebuse
esitamist ja veel ka enne pensioniavalduse menetlemise peatamise otsuse (23.03.2015) tegemist. Küll
aga ei saa ülemääraseks pidada 660 euro suurust õigusabikulu ning see tuleb vastustajalt kaebaja
kasuks välja mõista.


(allkirjastatud digitaalselt)


Enno Loonurm
Kohtunik




                                                2

                                                                                   2-15-121332




                                KOHTUMÄÄRUS
Kohtuasja number                 2-15-121332
Määruse tegemise aeg ja koht     27. jaanuar 2016, Narva kohtumaja
Kohus                            Viru Maakohus
Kohtunik                         Aarne Lõhmus
Kohtujurist                      Maksim Lütter
Kohtuasi                         Raha24 OÜ avaldus K A vastu võlgnevuse nõudes
Menetlustoiming                  Menetlusse võtmisest keeldumine
Menetlusosalised ja esindajad    Avaldaja:           Raha24 OÜ (rk 11306564)
                                 Avaldaja esindaja: Kaisa Uuspõld (lepinguline esindaja)
                                 Võlgnik:            K A (ikXXX)
RESOLUTSIOON

   1. Keelduda Raha24 OÜ avaldus K               A vastu võlgnevuse nõudes hagimenetlusse
      võtmisest.

   2. Jätta menetluskulud täies ulatuses Raha24 OÜ kanda.

   3. Hüvitatavad menetluskulud puuduvad.

EDASIKAEBAMISE KORD

Kohtumääruse peale võib esitada määruskaebuse Tartu Ringkonnakohtule Viru Maakohtu kaudu
15 päeva jooksul kohtumääruse kättetoimetamisest. Määruskaebust ei saa esitada viie kuu
möödumisel määruse tegemisest arvates.

Kohus selgitab, et menetlusabi taotlemise korral peab menetlusabi taotleja seaduses sätestatud
tähtaja järgimiseks tegema tähtaja kestel ka menetlustoimingu, mille tegemiseks ta menetlusabi
taotleb, eelkõige esitama kaebuse. Kaebuse põhjendamiseks või riigilõivu tasumiseks või kaebuses
esineva sellise puuduse kõrvaldamiseks, mis on seotud menetlusabi taotlemisega, annab kohus
sellisel juhul mõistliku tähtaja pärast menetlusabi andmise taotluse lahendamist, kui nimetatud
taotlus ei olnud esitatud põhjendamatult või tähtaja pikendamise eesmärgil. See ei välista
menetlustähtaja ennistamist.

ASJAOLUD

Pärnu Maakohus 26. novembri 2015 määrusega lõpetas maksekäsu kiirmenetluse ja andis avaldaja
nõude K A vastu üle Viru Maakohtule menetluse jätkamiseks hagimenetluses.


                                                                                           1(4)
                                                                                         2-15-121332

Viru Maakohus jättis 01. detsembri 2015 määrusega avalduse käiguta ning andis avaldajale tähtaja
oma nõude ja põhjenduste esitamiseks hagiavaldusele ettenähtud vormis ning täiendava riigilõivu
tasumiseks. Kohtumäärus on avaldajale kätte toimetatud 05. jaanuaril 2016 avaliku e-toimiku
kaudu. Avaldaja 14-päevase tähtaja jooksul kohtule hagiavaldust ei esitanud.

KOHTUMÄÄRUSE PÕHJENDUSED

Kohus, tutvunud tsiviilasja materjalidega, leiab, et hagiavalduse menetlusse võtmisest tuleb
keelduda.

Tsiviilkohtumenetluse seadustiku (edaspidi TsMS) § 487 lg 1 ja lg 3 kohaselt, asja hagimenetluse
korras menetlev kohus kohustab avaldajat esitama oma nõude ja põhjendama seda hagiavaldusele
ettenähtud vormis 14 päeva jooksul, kui maksekäsu kiirmenetluse avaldus ei vasta hagiavalduse
nõuetele. Korteriomandi ja kaasomandi asjas nõutakse nõude põhjendust ka asja edasi
menetlemisel hagita menetluses. Kui avaldaja ei esita nõude põhjendust õigel ajal, keeldub kohus
määrusega hagi menetlusse võtmast.

Kohus andis avaldajale 14-päevase tähtaja esitada oma nõue koos põhjendustega hagiavaldusele
ettenähtud vormis ning tasuda täiendav riigilõiv. Kohtu nõue toimetati avaldajale kätte 05.
jaanuaril 2016 (t.l.-17). Avaldaja seaduses sätestatud tähtaja jooksul kohtule ei vastanud ja kohtu
nõuet ei täitnud.

Maksekäsu kiirmenetluse avaldusest selgub, et avaldaja põhinõude suuruseks on 300 eurot ja
kõrvalnõude suuruseks 300 eurot. Avaldaja on maksekäsu kiirmenetluse avalduse esitamisel
tasunud riigilõivu 45 eurot (t.l.-4-5).

Vastavalt TsMS § 147 lg 5, maksekäsu kiirmenetluse hagimenetluseks ülemineku korral tasutakse
hagilt täiendav riigilõiv ulatuses, mis ei ole kaetud maksekäsu kiirmenetluse avalduse esitamiselt
tasutud riigilõivuga. Maksekäsu kiirmenetluse hagimenetluseks ülemineku avalduse esitamisel ei
võeta asja hagimenetlusse enne hagilt riigilõivu tasumist.

Riigilõivuseaduse (RLS) § 59 lg 1 kohaselt, hagiavalduse esitamisel tasutakse riigilõivu lähtuvalt
hagihinnast riigilõivuseaduse lisa 1 järgi või kindla summana.

Lähtuvalt TsMS § 124 lg 1, raha maksmisele suunatud hagi puhul määratakse hagihind nõutava
rahasummaga ning vastavalt TsMS § 133 lg 1, hagihind arvutatakse põhinõude ja kõrvalnõuete
järgi.

Kokku moodustab hagihind 600 eurot (300+300).

RLS lisa 1 kohaselt tuleb hagilt hinnaga kuni 750 eurot tasuda riigilõivu 125 eurot. Avaldaja tasus
maksekäsu kiirmenetluse avalduse esitamisel riigilõivu 45 eurot, s.o 80 eurot vähem kui seaduses
sätestatud riigilõiv hagiavalduse esitamisel. Kohtu nõuet täiendava riigilõivu tasumiseks avaldaja
tähtaegselt ei täitnud.

Avaldaja ei esitanud kohtu antud tähtaja jooksul nõuetekohast hagiavaldust.

Vastavalt TsMS § 363 lg 1 ja lg 3, hagiavalduses märgitakse lisaks menetlusdokumentide muudele
andmetele: 1) hageja selgelt väljendatud nõue (hagi ese); 2) hagi aluseks olevad faktilised asjaolud
(hagi alus); 3) tõendid, mis kinnitavad hagi aluseks olevaid asjaolusid, viidates konkreetselt, millist
asjaolu millise tõendiga tõendada soovitakse; 4) kas hageja on nõus asja kirjaliku menetlemisega
või soovib asja läbivaatamist kohtuistungil; 5) hagihind, kui hagi ei ole suunatud kindla
                                                                                                  2(4)
                                                                                      2-15-121332

rahasumma maksmisele. Kui hagejat esindab menetluses esindaja, tuleb hagis märkida ka esindaja
andmed.

TsMS § 338 lg 4 p 2 kohaselt, kohtule esitatud sisulist taotlust sisaldavas avalduses märgitakse
tõendid, mida menetlusosaline soovib kasutada oma väidete tõendamiseks või vastaspoole väidete
ümberlükkamiseks ning lähtuvalt TsMS § 339 lg 1 ja lg 2, kui menetlusdokumendi allkirjastab
menetlusosalise esindaja, lisatakse asjas esimesele esindaja esitatud menetlusdokumendile volikiri
või muu esindusõigust tõendav dokument. Kui menetlusdokumendi allkirjastab esindajana
advokaat, ei pea volikirja esitama, kuid kohtul on õigus selle esitamist nõuda. Avaldusele lisatakse
avalduses viidatud ja menetlusosalise käes olevate dokumentide originaalid või ärakirjad, välja
arvatud juhul, kui need on juba kohtule esitatud.

Kohtute infosüsteemis kohtule kättesaadav maksekäsu kiirmenetluse avaldus ei võimalda kohtul
seda avaldust hagiavaldusena menetlusse võtta. Maksekäsu kiirmenetluse avaldusele ei ole lisatud
hageja nõuet tõendavaid dokumente ning puuduvad hageja esindaja esindusõigust tõendavad
dokumendid.

Vastavalt TsMS § 371 lg 1 p 9 ja p 10, kohus ei võta hagiavaldust menetlusse, kui hagiavaldusel ei
ole pädeva isiku allkirja või kui on rikutud muid olulisi hagiavalduse vorminõudeid ning
hagiavalduses esitatud nõudelt ei ole tasutud riigilõivu.

Et avaldaja ei ole tasunud täiendavat riigilõivu ning avaldus ei vasta hagiavalduse vorminõuetele
leiab kohus, et avalduse hagimenetlusse võtmisest tuleb keelduda.

Kohus selgitab, et TsMS § 372 lg 6 kohaselt kui kohus keeldub hagiavaldust menetlusse võtmast
ja tagastab selle määrusega, loetakse, et avaldust ei ole esitatud ja et hagi ei ole olnud kohtu
menetluses.

Menetluskulud

TsMS § 168 lg 1 kohaselt hageja kannab menetluskulud, kui kohus keeldub avaldust menetlusse
võtmast ja tagastab selle.

Kohus jätab menetluskulud hageja kanda.

Kooskõlas TsMS § 174 lg 1, lg 2 ja lg 8 menetluskulude rahalise suuruse määrab menetluskulude
jaotuse alusel vajalikus ja põhjendatud ulatuses kindlaks asja menetlev kohus samas tsiviilasjas,
millega seoses kulud tekkisid. Kohus määrab menetluskulude rahalise suuruse kindlaks ka siis, kui
menetlusosalised ei esita menetluskulude kindlaksmääramise taotlust, võttes aluseks
menetluskulude nimekirja või tsiviilasja materjalid. Maakohus määrab menetluskulude rahalise
suuruse kindlaks kohtuotsuses või menetlust lõpetavas määruses, kui menetluskulude
kindlaksmääramine ei takista kohtuotsuse või menetlust lõpetava määruse tegemist. Kohus määrab
menetluskulude rahalise suuruse kindlaks hagita menetluse sätete kohaselt, arvestades käesolevas
jaos sätestatud erisusi.

TsMS § 176 lg 2 alusel kui asja menetletakse kirjalikus menetluses, annab kohus enne kohtuotsuse
või asja lõpetava määruse tegemist menetlusosalisele tähtaja menetluskulude nimekirja
esitamiseks.

Menetlusökonoomia põhimõttest lähtudes, arvestades, et kohus keeldus hagi menetlusse võtmast ja
menetluskulud jäeti hageja kanda, ei nõudnud kohus menetlusosalistelt menetluskulude nimekirja
esitamist menetluskulude kindlaksmääramiseks.
                                                                                               3(4)
                                      2-15-121332


Hüvitatavad menetluskulud puuduvad.

Digitaalne allkiri

Aarne Lõhmus
Kohtunik




                                             4(4)

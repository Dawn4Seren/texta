                         KOHTUMÄÄRUS
 Kohus                                 Tartu Ringkonnakohus
 Määruse tegemise aeg ja koht          15. november 2016, Tartu (kirjalik menetlus)
 Kriminaalasja number                  1-15-6311
 Kohtukoosseis                         Tiit Lõhmus, Mati Kartau, Maarika Kuusk


 Vaidlustatud kohtulahend              Tartu Maakohtu (Tartu kohtumaja) 20. oktoobri 2016
                                       määrus süüdimõistetu Urmas Kivimurru suhtes
                                       karistusejärgse käitumiskontrolli kohaldamise kohta
 Kaebuse esitaja ja kaebuse liik       süüdimõistetu      Urmas      Kivimurd      (isikukood
                                       36410104221), määruskaebus
RESOLUTSIOON
   1. Tartu Maakohtu 20. oktoobri 2016 määrus jätta muutmata.
   2. Süüdimõistetu Urmas Kivimurru määruskaebus jätta rahuldamata.

Edasikaebamise kord
KrMS § 384 lg 2 ja § 387 lg 1 kohaselt võib määrusele esitada määruskaebuse Tartu
Ringkonnakohtu kaudu Riigikohtule prokuratuur, advokaadist kaitsja või advokaadi
vahendusel teised kohtumenetluse pooled 15 päeva jooksul, alates päevast, mil isik sai
vaidlustatud määrusest teada või pidi teada saama.

Asjaolud ja menetluse käik
1. Tartu Maakohtu 28.08.2015 kohtuotsusega kokkuleppemenetluses karistati Urmas
Kivimurdu KarS § 199 lg 2 p 9 järgi 2 kuu vangistusega.
KarS § 68 lg 1 alusel arvati karistusaja hulka U. Kivimurru kahtlustatavana kinnipidamise aeg
27.01.2014-29.01.2014, s.o 3 päeva, ning loeti kandmisele kuuluvaks karistuseks 1 kuu 27
päeva vangistust.
KarS § 65 lg 2 alusel suurendati mõistetud karistust U. Kivimurrule Tartu Maakohtu 20.05.2013
otsusega kriminaalasjas nr 1-13-240 mõistetud karistuse ära kandmata osa, s.o 1 aasta 1 kuu 20
päeva vangistuse võrra ja kohtuotsuste kogumis mõisteti U. Kivimurrule liitkaristuseks 1 aasta
3 kuud 17 päeva vangistust alates 28.08.2015. Karistusaja lõpp 15.12.2016.
1.1. Tartu Vangla esitas 23.09.2016 Tartu Maakohtule U. Kivimurru isikliku toimiku
kinnipeetava suhtes karistusjärgse käitumiskontrolli kohaldamise otsustamiseks.

Maakohtu määrus
2. Tartu Maakohtu 20.10.2016 määrusega kohaldati U. Kivimurru suhtes karistusjärgset
käitumiskontrolli tähtajaga 1 aasta 6 kuud. U. Kivimurdu kohustati käitumiskontrolli ajal
järgima lisaks KarS § 75 lõikes 1 sätestatud kohustustele (elukohaga XXX ) ka KarS § 75 lõikes
2 p-des 2, 4, 5, 7 sätestatud kohustusi.
2.1. Maakohus oli seisukohal, et olukorras, kus isik kannab vangistusena liitkaristust, mis on
mõistetud talle kohtuotsuste kogumis, siis selleks, et hinnata karistusjärgse käitumiskontrolli
kohaldamise eelduste olemasolu, tuleb arvestada kõiki kogumi moodustanud kohtuotsustega
mõistetud karistusi. Käesoleval juhul moodustavad kohtuotsuste kogumi Tartu Maakohtu
20.05.2013 otsus kriminaalasjas nr 1-13-240 ja Tartu Maakohtu 28.08.2015 otsus
kriminaalasjas nr 1-15-6311. Neist esimese otsusega mõisteti U. Kivimurd süüdi KarS § 200
lg 2 p-de 7, 8 järgi, st tahtlikus kuriteos, mille koosseisutunnus on vägivalla kasutamine, ning
teda karistati vangistusega, mis ületas 2 aastat. Nimetatud vangistus pöörati osaliselt täitmisele
Tartu Maakohtu 28.08.2015 otsusega, lõplikus osas aga Pärnu Maakohtu 03.02.2014
määrusega. U. Kivimurru vangistuse lõpptähtaeg on 15.12.2016 ning kuna VangS § 76 lg-t 3
arvestades ei avane U. Kivimurule enam ennetähtaegse vabastamise võimalust, siis tuleb tal
mõistetud vangistus ära kanda täies ulatuses. Seega on süüdimõistetu vabanemisel olemas KarS
§ 871 lg 1 p-s 1 toodud formaalsed alused tema suhtes karistusjärgse käitumiskontrolli
kohaldamiseks.
2.2. Käesoleva vangistuse aeg on U. Kivimurrul kulgenud hästi. Tal puuduvad kehtivad
distsiplinaarkaristused. Kinnipeetav on läbinud sotsiaalprogrammi „Eluviisitreening“.
Ajavahemikul 19.02.2015-30.06.2015 töötas ta Tartu Vanglas majandustöödel. Alates
11.03.2016 kannab U. Kivimurd oma karistust Tartu Vangla avavangla osakonnas. Avavanglas
viibimise ajal on tal võimaldatud järelevalveta liikuda väljaspool vangla territooriumit ning
alates 17.05.2016 töötab ta väljaspool vanglat AS-is XXX abitöölisena. Ta on aktiivselt
osalenud ka kiriku töös, millest on väidetavalt saanud tuge oma mõtteviisi muutmiseks.
Samas ei saa jätta tähelepanuta asjaolu, et U. Kivimurru varasem kuritegelik aktiivsus on olnud
väga kõrge. Ta on pannud toime hulgaliselt eriliigilisi kuritegusid, mille eest on teda korduvalt
karistatud vangistustega. Talle on mõistetud ka tingimisi vangistusi, kuid kinnipeetav ei ole
kordagi suutnud läbida nendega kaasnevat katseaega, vaid rikkus käitumiskontrolli tingimusi
ning pani katseaja kestel toime uued kuriteod. Ta oli hulkuva eluviisiga ning pani varavastaseid
kuritegusid toime eesmärgiga saada elamiseks vajalikke vahendeid. Eelnev viitab sellele, et
U. Kivimurrul on kindlad iseloomu ja käitumuslikud eripärad, mis tema iga arvestades ei allu
kergelt muutustele. Lisaks on tal probleemid alkoholi liigtarvitamisega, millele ta seniajani ei
ole suutnud lahendust leida. Ta on alkoholiprobleemist vabanemiseks otsinud abi ka
meditsiinist, kuid on sellele vaatamata jätkanud alkoholi tarvitamist. Järelikult on suur oht, et
vangla kontrollitud tingimustest lahkudes jätkab U. Kivimurd endise, nn asotsiaalse eluviisi
viljelemist ning alkoholi kuritarvitamist. Maakohtul puudus veendumus, et ainuüksi
sotsiaalprogrammi „Eluviisitreening“ läbimine ning U. Kivimurru motiveeritus alkoholi
tarvitamisest loobumiseks suudaks tagasilangust ära hoida.
2.3. U. Kivimurd vabaneb keskkonda ja tingimustesse, mis ei ole maakohtu hinnangul
seaduskuulekat eluviisi toetavad. Nimelt puudub tal vabaduses toimiv tugivõrgustik. Tema
suhted veel elus päritoluperekonnaliikmete – venna ja õega – on katkenud. Tal on küll
täiskasvanud poeg, kes on teda lubanud moraalselt ja materiaalselt toetada, kuid samas on pojal
endal õiguskuulekusega probleeme, mistõttu oli maakohtul põhjendatud kahtlusi tema
sobilikkuse kohta olla U. Kivimurrule tugiisikuks. Vabanedes pole kinnipeetaval ka töökohta.
Arvestades seda, et U. Kivimurd on korduvalt viibinud kinnipidamisasutuses ning seda, et 20
aasta jooksul ei ole ta ametlikult töötanud, vaid on episooditi teinud juhutöid, siis ei ole kindlust,
et ta vabanedes saab endale püsiva töökoha. Tema minevik näitab, et töö puudumist asendas
U. Kivimurd alkoholi tarvitamisega. Alkoholi tarvitamine, nagu öeldud eespool, võib
U. Kivimurru puhul päädida uute kuritegude toimepanekuga.
2.4. Maakohtule esitatud materjalidest ilmneb, et U. Kivimurrul puudub kindel elukoht. Ise
soovib ta elama asuda Tartusse, kus tal on paremad väljavaated töö leidmiseks. Samas nähtub
kohtule esitatud materjalidest, et süüdimõistetul on võimalus asuda pärast vabanemist elama
sotsiaaleluruumi aadressil XXX . Seda fakti kinnitas XXX Alevivalitsuse spetsialist K.T.
19.10.2016 kohtule saadetud vastuses päringule. Nähtub, et U. Kivimurru poolt kohtuistungil
kinnitatu, et XXX Alevivalitsus temale elamispinda ei anna, ei ole tõene. XXX Alevivalitsus
ei ole kordagi keeldunud U. Kivimurrule elamispinna kasutada andmisest.
Eeltoodust tulenevalt leidis maakohus, et kindla vabanemisjärgse elukoha puudumine ei saa
olla aluseks karistusjärgse käitumiskontrolli kohaldamata jätmiseks, vaid et esialgu tuleb
määrata U. Kivimurru elukohaks XXX . Seal esialgu peatudes on kinnipeetaval võimalus
tegeleda endale sobivama püsiva elupaiga otsimisega.

Määruskaebus
3. Tartu Maakohtu määruse peale esitas määruskaebuse süüdimõistetu, kes palub tühistada
maakohtu määruse täies ulatuses. U. Kivimurd leiab, et määrus on tehtud tuginedes vananenud
andmetele ning ei ole arvestatud asjaolusid, et vabanemisel puudub süüdimõistetul elukoht.
Vabanedes soovib U. Kivimurd elama asuda Soome ning seetõttu on ta esitanud XXX
Alevivalitsusele üürilepingu lõpetamise taotluse, mis rahuldati 02.11.2016. Süüdimõistetu
palub kohtul arvestada, et tema elukaaslane elab Soomes ja soovib elama asuda Soome, kus tal
on kindel elu- ja töökoht.

Ringkonnakohtu poolt tuvastatud asjaolud ja järeldused
4. Ringkonnakohus, olles tutvunud maakohtu määruse ja esitatud kaebusega, leiab, et maakohtu
määrus on seaduslik ning põhjendatud ning puudub alus maakohtu määruse tühistamiseks
määruskaebuses toodu alustel.
5. KarS § 871 lg 1 sätestab karistusjärgse käitumiskontrolli kohaldamise eeldused.
Ringkonnakohus nõustub maakohtuga, et U. Kivimurru suhtes esinevad alused karistusjärgse
käitumiskontrolli kohaldamisega, s.o KarS § 871 lg-s 1 sätestatu.
6. Määruskaebuse põhiseisukoht on, et süüdimõistetul puudub vabanemisel elukoht Eestis, ta
on lõpetanud üürilepingu ning soovib vabanemisel asuda elama Soome Vabariiki, kus on tema
elukaaslane ning kindel elu- ja töökoht. Ringkonnakohus leiab, et ükski nimetatud
seisukohtades ei too kaasa maakohtu määruse tühistamist ning karistusjärgse käitumiskontrolli
kohaldamata jätmist.
7. U. Kivimurru väide, et tal puudub elukoht Eestis, jääb edutuks. Vangla iseloomustuse
kohaselt on kinnipeetava vabanemisjärgne elukoht XXX . Maakohtu 18.10.2016 päringule U.
Kivimurru elukoha osas vastas XXX Alevivalitsus 19.10.2016, et U. Kivimurrul on alates
18.07.2011 kehtiv üürileping XXX aadressil, kuid kuna süüdimõistetu ei ole seda eluruumi
kunagi reaalselt kasutanud, valdust ei ole üle antud ning isik ei ole 5 aasta jooksul avaldanud
soovi eluruumi kasutamiseks, siis vanglast vabanemisel üürileping U. Kivimurruga lõpetatakse.
XXX Alevivalitsus pakub U. Kivimurrule samaväärset eluruumi samas hoones aadressil XXX
ning sooviavalduse korral on U. Kivimurrul võimalik sõlmida üürileping. Sama kinnituse on
andnud uuesti ka kohtu päringule XXX Alevivalitsus peale U. Kivimurru poolt määruskaebuse
esitamist, märkides, et XXX Alevivalitsus on kinnitanud korduvalt valmisolekut U.
Kivimurrule vanglast vabanemisel elamispinna andmiseks. Seega jääb arusaamatuks, miks on
maakohus esimese alevivalituse kirjale vaatamata märkinud määrusesse, et U. Kivimurrul
puudub elukoht.
Süüdimõistetu poolt viidatud üürilepingu lõpetamine ei ole aktuaalne, sest üürileping lõpetati
eluruumide osas aadressil XXX, kuid maakohtu määrus ja alevivalitsuse poolt antud kinnitus
käsitleb XXX eluruumi. Seega jääb süüdimõistetu määruskaebus edutuks.
8. Eeltoodud põhjustel ja juhindudes KrMS §-st 390 ja § 337 lg 1 p-st 1 tuleb Tartu Maakohtu
20. oktoobri 2016 määrus jätta muutmata ning määruskaebus rahuldamata.

       /allkiri/                     /allkiri/                    /allkiri/
       Tiit Lõhmus                   Maarika Kuusk                Mati Kartau

                                                                 Tsiviilasi nr 2-13-45204




                             KOHTUMÄÄRUS

 Kohus                           Tallinna Ringkonnakohus

 Kohtuasja number                Tsiviilasi 2-13-45204

 Määruse tegemise aeg ja koht    26.02.2016.a, Tallinn

 Kohtukoosseis                   Krista Kirspuu, Ulvi Loonurm, Kaupo Paal

 Kohtuasi                        TS hagi MTÜ Erakond Isamaa ja Res Publica Liit, AS
                                 Kanal 2, AS TV 3, OÜ FOX International Channels
                                 Estonia vastu reklaami avaldamise õigusvastasuse
                                 tuvastamiseks ja kahju hüvitamiseks

 Vaidlustatud kohtulahend        Harju Maakohtu 23.11.2015.a määrus menetluskulude
                                 kindlaksmääramiseks

 Kaebuse esitaja ja kaebuse liik TS määruskaebus

 Menetlusosalised   ja   nende Hageja: TS (isikukood XXXXXXXXXX), tehinguline
 esindajad                     esindaja vandeadvokaat Mikk Lõhmus
                                 Kostja: MTÜ Erakond Isamaa ja Res Publica Liit
                                 (registrikood  80243584), tehinguline esindaja
                                 vandeadvokaat Madis Päts

 Menetluse liik                  Kirjalik menetlus

Resolutsioon:
 1. Tühistada Harju Maakohtu 23.11.2015.a määrus osas, milles maakohus jättis
 rahuldamata hageja menetluskulude kindlaksmääramise taotluse 2998,46 euro
 ulatuses. Teha tühistatud osas uus lahend, millega rahuldada TS taotlus menetluskulude
 kindlaksmääramiseks 4492,09 euro ulatuses ning jätta rahuldamata 15 195,91 euro
 ulatuses.
 2. Rahuldada TS määruskaebus osaliselt.
 3. Harju Maakohtu 23.11.2015.a määruse resolutsioon kehtib järgmises sõnastuses:
 3.1. Rahuldada TS avaldus menetluskulude kindlaksmääramiseks osaliselt.
 3.2. Määrata kindlaks hüvitatavate menetluskulude rahaline suurus ning mõista
 MTÜ-lt Erakond Isamaa ja Res Publica Liit välja TS kasuks menetluskuluna riigilõiv
 784 eurot ja õigusabikulud 3708,89 eurot, kokku 4492,09 eurot.



                                                                                   1(10)
                                                                      Tsiviilasi nr 2-13-45204

 3.3. Jätta rahuldamata TS avaldus summa 15 195,91 eurot osas.
 3.4. Käesoleva määruse jõustumisest kuni täitmiseni tuleb MTÜ-l Erakond Isamaa ja
 Res Publica Liit tasuda hüvitamisele kuuluvatelt menetluskuludelt (4492,09 eurot) TS-
 le viivist VÕS § 113 lg 1 teises lauses ettenähtud ulatuses.
 4. Määruskaebuste menetlemisel tekkinud kulusid ei hüvitata (tsiviilkohtumenetluse
 seadustiku § 178 lg 4).
 5. Määruse peale võib Riigikohtule esitada määruskaebuse 15 päeva jooksul määruse
 ärakirja kättesaamisest alates.

Asjaolud
1.      Hageja esitas hagiavalduse 4 kostja vastu. 03.06.2014 kinnitas Harju Maakohus hageja,
kostja II, kostja III ja kostja IV vahel sõlmitud kompromissi, jättis menetluskulud poolte endi
kanda ning jätkas menetlust kostja I (edaspidi kostja), s.o. MTÜ Erakond Isamaa ja Res Publica
Liit osas. Harju Maakohus jättis 26.01.2015 otsusega hagi kostja osas rahuldamata ja
menetluskulud hageja kanda. Tallinna Ringkonnakohus 19.05.2015 kohtuotsuses ja 20.05.2015
vea parandamise otsuses tühistas 26.01.2015 otsuse ja rahuldas hagi osaliselt. Hageja
menetluskulud jäeti maa- ja ringkonnakohtus 70 % ulatuses kostja kanda. Ülejäänud hageja
menetluskulud jäeti tema enda kanda. Kostja menetluskulud jäeti tema enda kanda. Riigikohus
jättis 28.09.2015 määrusega kassatsioonikaebuse menetlusse võtmata. Kohtulahend jõustus
28.09.2015.

2.      Hageja esitas 30.09.2015 menetluskulude kindlaksmääramise avalduse, mille kohaselt
moodustavad hageja menetluskulud õigusabi 18 388 eurot ja riigilõiv 1300 eurot, kokku 19 688
eurot. TsMS § 174 lg 9 kohaselt ei välista menetluskulude hüvitamist see, kui tema eest kandis
need muu isik. Hageja kinnitab, et osaliselt on tasunud käesoleva kohtumenetlusega seotud
kulud LDS Consult OÜ ning antud asjaolu nähtub käesoleva menetlusdokumendi lisaks
olevatest arvetest. Hageja kinnitab, et ta ei ole käibemaksukohustuslane või ei saa muul
põhjusel tekkinud kuludelt käibemaksu tagasi arvestada. Hageja kinnitab, et LDS Consult OÜ
on käibemaksukohustuslane.

Hageja palus kostjalt välja mõista menetluskulud 70 % ulatuses kantud menetluskulude
kogusummast ja märkida menetluskulude kindlaksmääramise lahendis, et hagejale
hüvitamisele kuuluvatelt menetluskuludelt tuleb tasuda menetluskulude suurust kindlaks tegeva
lahendi jõustumisest alates kuni täitmiseni viivist võlaõigusseaduse § 113 lg 1 teises lauses
ettenähtud ulatuses.

3.      Kostja leidis, et hageja poolt avalduses kajastatud ajakulu on tervikuna ilmselgelt
ülepaisutatud ja jääb ebaselgeks, kuidas hageja on nimetatud kogusummani jõudnud. Juhul, kui
lähtuda hageja avaldusele lisatud arvetest, kajastab nimetatud summa nii hagejale kui
kolmandale isikule LDS Consult OÜ esitatud arvete kogusummat, mis sisaldab nii makseid
riigilõivude eest kui ka käibemaksu. Arvestades seda, et avaldusega taotleb hageja eraldi
hüvitist ka asja menetlemisega seoses tasutud riigilõivude eest kogusummas 1300 eurot, on
hageja poolt esitatud tasu õigusabiteenuste eest vähemalt 1300 eurot suurem, kui reaalne vastav
kogukulu. TsMS § 175 lg-st 1 tulenevalt saab kohtuasjas menetlusosalise menetluskuluna
käsitleda üksnes kohtumenetluses menetlusosalise lepingulise esindajana tegutsenud isiku
tegevusega vahetult seotud kulusid. Kuludokumendina esitatud Advokaadibüroo Varul AS
08.10.2013.a arve lisast selgub aga, et arvega on märkimisväärses mahus hõlmatud ka selliste
isikute tegevus, kes ei ole asjas kunagi tegutsenud hageja lepinguliste esindajatena.



                                                                                         2(10)
                                                                        Tsiviilasi nr 2-13-45204

4.     Harju Maakohus mõistis 23.11.2015.a määrusega kostjalt hageja kasuks välja
menetluskuluna 1493,63 eurot, millele lisandub viivis alates menetluskulude suurust kindlaks
tegeva lahendi jõustumisest kuni täitmiseni.

Kohus nõustus kostja vastuväitega, et hageja taotleb riigilõivude hüvitamist topelt, kuna
riigilõivud sisalduvad lisaks avalduses eraldi väljatoodule, ka õigusabi summa 18 388 euro
koosseisus. Samuti nõustus kohus kostjaga, et lisatud arveid ei ole võimalik seostada kulu
aruannetega, kuna arve ja kulu aruande numeratsioonid ei ühti ning mõlemal dokumendil ei ole
viidet seostatavale dokumendile. Kohus pidas õigeks kostja tähelepanekut, et arvetele 141504
ja 141910 on lisatud üks ja sama aruanne.

Tsiviilasja materjalidest nähtuvalt esitas hageja esialgselt nõude 4 kostja vastu, kellest 3 osas
lõpetati menetlus seoses 03.06.2014 kinnitatud kompromissiga ja jäeti menetluskulud poolte
endi kanda. Hageja ei ole oma menetluskulude kindlaksmääramise avalduses esile toonud, kui
suure osa moodustavad kostja menetluskulud kogu kuludest. Hagiavaldusest nähtuvalt esitas
hageja kokku 3 nõuet. Hagiavalduse resolutsiooni punktis 2 on esitatud nõue kõigi 4 kostja
vastu, resolutsiooni punktis 1 ja 3 on esitatud nõue ainult kostja vastu. Arvestades esitatud
nõuete arvu, leidis kohus, et hageja kogukuludest moodustavad kostja kulud 80%.

Toimiku materjalide põhjal luges maakohus tõendatuks riigilõivu tasumise 1300 euro ulatuses.
Väljamõistetavaks riigilõivu summaks luges maakohus 1120 [(650*80%)+600] eurot, kuna
hagiavaldus ja 2 hagi tagamise avaldust oli esitatud kõigi 4 kostja vastu, kuid
apellatsioonikaebus oli esitatud ainult kostja vastu.

Arvestades asjaolu, et hageja taotletud õigusabiteenuse summa sisaldas ka riigilõivu, jäi
õigusteenuste summa 17 088 (18 388-1300) eurot koos käibemaksuga.

Hageja poolt avaldusele lisatud tõenditest (arved ja kulu aruanded) nähtus, et hageja oli klient
ja arve saaja ainult seoses ühe arvega, mis on arve 131530 ja kulu aruanne A131008-110220-
89110, millest nähtuvalt kuni hagi menetlusse võtmiseni oli tehtud toiminguid 37 tunni ulatuses
summas 4588,80 eurot koos käibemaksuga. Kostja esitas vastuväite ajakulu osas ja isikute osas,
kes ei ole tegutsenud hageja esindajana. Kohus nõustus kostjaga, et Eva Liisa Pärtel ja Meree
Punab ei ole käesolevas tsiviilasjas TsMS § 218 mõttes lepingulised esindajad, mistõttu tuli
nende isikutega seotud kulud (2354 eurot) jätta vastaspoolelt välja mõistmata.

Kohus leidis, et arvestades asja keerukust ja mahtu, on taotletud 140-eurose tunnitasu asemel
põhjendatud tunnitasu 120 eurot tund, millele lisandub käibemaks.

Kohus leidis, et ei ole põhjendatud teistkordsele hagi tagamise avaldusele kulunud aeg 1,7
tundi. Seega oli advokaadi Mikk Lõhmuse põhjendatud ja vajalikud toimingud 8,8 (10,5-1,7)
tunni ulatuses summas 1056 (8,8*120) eurot, millest kostjale langeb 80%, so 844,80 eurot.
Kuna füüsiline isik ei ole käibemaksukohustuslane, tuli lisada teenusele ka käibemaks 168,96
(so 20% summast 844,80). Seega oli põhjendatud õigusabikulu koos käibemaksuga 1013,76
eurot.

Hageja esitas kohtule menetluskulude tõendamiseks lisaks eelnimetatud arvele veel 6 arvet
koos kulude aruannetega, mis oli esitatud LDS Consult OÜ-le ja kulude aruannete peal oli
märgitud kliendiks LDS Consult OÜ, kes ei ole osalenud menetluses menetlusosalisena.
Arvestades eeltoodut leidis kohus, et menetluskulude tekkimine käesolevas tsiviilasjas oli
nende arvete alusel tõendamata, kuna arved olid esitatud kolmandale isikule, kes ei ole


                                                                                           3(10)
                                                                           Tsiviilasi nr 2-13-45204

menetlusosaline. Õigusabiteenuse osutamine hageja ja tema esindaja vahel ei ole nimetatud
arvete alusel aset leidnud ei raamatupidamise seaduse ega käibemaksu seaduse mõttes. Seega
oli tõendamata õigusabikulude tekkimine summas 12 499,20 eurot.

Seega oli põhjendatud, vajalikud ja tõendatud menetluskulud riigilõiv 1120 eurot ja
õigusabikulud 1013,76 eurot, kokku 2133,76 eurot. Vastavalt menetluskulude jaotusele, tuli
kostjal hagejale hüvitada menetluskulud 70 % ulatuses, vastavalt 784 eurot (1120*70%) ja
709,63 eurot (1013,76*70%), kokku 1493,63 eurot. Kohus jättis hageja avalduse rahuldamata
18 194,37 (19 688-1493,63) euro ulatuses.

5.     Hageja esitas Harju Maakohtu 23.11.2015.a määruse peale määruskaebuse, paludes
määruse tühistada ja teha uue määruse, millega hageja menetluskulude kindlaksmääramise
avaldus rahuldatakse. Harju Maakohus oli ebaõigesti hinnanud menetluskulude väljamõistmise
aluseks olevaid menetluskulu dokumente ning teinud antud dokumentide alusel ebaõiged
järeldused.

TsMS § 144 p 1 kohaselt on kohtuvälised kulud menetlusosaliste esindajate ja nõustajate kulud.
Eeltoodust tulenevalt on menetluskulud ka menetlusosaliste esindajate ja nõustajate poolt
õigusabi osutamisega seoses menetlusosalise poolt kantud kulud, mis on tehtud enne
menetlusosalise pöördumist kohtusse ja enne menetlusosalise esindamist kohtus.
Määruskaebuse esitaja juhtis tähelepanu asjaolule, et antud kohtuvaidluse puhul oli tegemist
väga spetsiifilise kaasusega, mis eeldas, et algsesse tööprotsessi seoses kohtumaterjalide
ettevalmistamisega ja hagiavalduse koostamisega kaasati ka konkreetsele valdkonnale
spetsialiseerunud büroo advokaat. Advokaadibüroo VARUL arvete ja nende lisade alusel oli
võimalik üheselt tuvastada, et pärast hagiavalduse esitamist Harju Maakohtusse osutas õigusabi
ja esindas määruskaebuse esitajat nii Harju Maakohtus kui ka Tallinna Ringkonnakohtus ainult
vandeadvokaat Mikk Lõhmus. Võttes arvesse eelnimetatud asjaolu, asus kohus ekslikult
seisukohale, et ülejäänud isikud ei ole käesolevas tsiviilasjas TsMS 218 mõttes lepingulised
esindajad.

Määruskaebuse esitaja juhtis määruskaebuses kohtu tähelepanu asjaolule, et kõikidele arvetele
oli lisatud tehtud tööde kirjeldused, mis tõid selgelt välja, et arved on esitatud seoses tsiviilasjas
nr 2-13-45204 toimunud kohtuvaidlusega.

Määruskaebuse esitaja on seisukohal, et hageja oli sunnitud pöörduma kohtu poole oma õiguste
kaitseks kostja otsese õigusvastase tegevuse tulemusena ning seega tuleb kostjalt välja mõista
100 % hageja poolt seoses kohtumenetlusega kantud kogukuludest, mitte aga 80 %.

Vastavalt TsMS §-le 174 lg 9 ei välista menetluskulude hüvitamist menetlusosalisele see, kui
tema eest kandis need muu isik. Maakohus asus põhjendamatult seisukohale, mille kohaselt
peab menetluskulude kindlaksmääramise avaldusele olema lisatud menetluskulude nimekirja
juurde ka tasumist kinnitav raamatupidamise algdokument olenevalt makseviisist kas
maksekorraldusena või sularaha kviitungina, mitte aga arvena. Selline seisukoht ei ole
kooskõlas TSMS § 176 lg 6 teise lause, TsMS § 218 lg 1 p-ga 1 ega Riigikohtu praktikaga.

6.     Maakohus võttis määruskaebuse menetlusse, jättis selle rahuldamata ja edastas selle
läbivaatamiseks Tallinna Ringkonnakohtule. Kostja palus jätta hageja määruskaebuse
rahuldamata.




                                                                                                4(10)
                                                                       Tsiviilasi nr 2-13-45204

Määruse põhjendused
7. Tallinna Ringkonnakohus, tutvunud tsiviilasja materjalidega, leiab, et maakohtu määrus
tuleb väljamõistetud menetluskulude suuruse osas tühistada ning hageja poolt hüvitamisele
kuuluvat menetluskulu suurendada, mõistes kostjalt hageja kasuks maakohtu poolt
väljamõistetud rahasumma asemel välja 4492,09 eurot. Hageja määruskaebus kuulub
rahuldamisele osaliselt.

8. Ringkonnakohus leiab, et maakohus ei ole arvestanud sellega, et menetluskulude
kindlaksmääramise menetlusele kohaldatakse hagita menetluse sätteid (Riigikohtu
15. veebruari 2012.a määrus tsiviilasjas nr 3-2-1-161-11, p 7). Hagita menetluses lahendatavas
asjas rakendab kohus TsMS § 447 lg 7 kohaselt uurimispõhimõtet, st kontrollib avalduse
vastavust seadusele ja avalduse tõendatust ka juhul, kui sellele ei ole esitatud vastuväiteid.
Seejuures ei ole kohus TsMS § 477 lg 5 järgi seotud menetlusosaliste esitatud asjaoludega ega
nende hinnanguga asjaoludele. Ka TsMS § 5 lg 3 kohaselt selgitab kohus hagita asjas ise
asjaolud ja kogub selleks vajalikud tõendid, kui seaduses ei ole ette nähtud teisiti. Maakohus
jättis olulises osas menetluskulude hüvitamise avalduse rahuldamata, leides, et esitatud arved
on ebapiisavad kulude hüvitamise otsustamiseks. Sellises olukorras oleks maakohus pidanud
TsMS § 176 lg 6 alusel andma menetlusosalisele täiendava tähtaja menetluskulude
täpsustamiseks. Ringkonnakohus parandas maakohtu eksimuse, andes hagejale võimaluse
selgitada ja esitada täiendavaid tõendeid. Ühtlasi juhtis ringkonnakohus veelkord tähelepanu
maakohtu märkusele, et arvetele nr 141504 ja 141910 oli lisatud sama aruanne. 16.02.2016
esitatud vastusega parandas hageja oma eksimuse ja esitas arve nr 141504 juurde õige kulu
aruande ning selgitas menetluskulude kandmise kohustuse asjaolusid, lisades vastusele ka
finantseerimiskokkuleppe. Vastuseks kostja märkusele, et praeguses menetlusetapis ei saa
hageja enam tõendeid esitada, selgitab ringkonnakohus, et eelpool nimetatud TsMS sätetest
tulenevalt peab kohus vajadusel ka apellatsiooniastmes andma võimaluse asjaolude
täpsustamiseks ja tõendite esitamiseks (vt ka Riigikohtu 1. detsembri 2015.a määrus tsiviilasjas
3-2-1-154-15; Riigikohtu 10. veebruari 2016.a määrus tsiviilasjas 3-2-1-173-15).

9. Järgnevalt vastab ringkonnakohus määruskaebuse väidetele ja seejärel analüüsib hageja
maakohtus välja mõistmata jäänud menetluskulude põhjendatust ja vajalikkust.

10. Ringkonnakohus ei nõustu hageja väidetega osas, mis puudutavad lepinguliseks esindajaks
mitteolevate advokaatide õigusabi kulusid. Maakohus on õigesti jätnud välja mõistmata
hüvitise advokaadibüroo VARUL teiste advokaatide, kes ei ole kohtumenetluses osalenud
menetlusosalise lepingulise esindajana, poolt teostatud toimingute eest. Määruskaebuse
seisukoht, et kuivõrd õigusabileping oli sõlmitud hageja ja advokaadibüroo vahel, võisid kõik
büroo advokaadid osutada õigusabi, ei tähenda, et selline kulu tuleb kohtumenetluses
vastaspoolel hüvitada. Lepinguline esindaja oli käesolevas menetluses Mikk Lõhmus mitte
advokaadibüroo ning TsMS § 175 lg 1 kohaselt saab kohus välja mõista ning vastaspool peab
hüvitama ainult menetlusosalist kohtumenetluses esindanud lepingulise esindaja kulud, mitte
lepingulise esindaja advokaadibüroo töötajate kulusid ega advokaadibüroo kulusid. Lepingulise
esindaja kulude hüvitamise reegel kaitseb vastaspoolt selle eest, et menetluskuludena ei
kajastataks erinevaid kulusid, mille kontrollimine ei ole võimalik. Menetluses nähtavalt osaleva
esindaja õigusabiteenus on kontrollitav. Seejuures ei ole lepingulisel esindajal keelatud
kasutada õigusteenuse osutamisel sama advokaadibüroo advokaatide abi, kuid kui nimetatud
isikud ei ole nähtavalt käitunud menetlusosalise lepingulise esindajana, ei ole põhjendatud
nimetatud kulude väljamõistmine teiselt poolelt.




                                                                                          5(10)
                                                                        Tsiviilasi nr 2-13-45204

11. Määruskaebuse seisukohaga, et maakohus oleks pidanud kostjalt välja mõistma 100%
hageja poolt seoses kohtumenetlusega kantud kuludest, mitte aga 80%, ringkonnakohus ei
nõustu. Käesolevas asjas esitati 3 nõuet 4 kostja vastu, kellest 3 osas lõpetati menetlus seoses
kompromissi sõlmimisega, kus kulud jäid menetlusosaliste enda kanda. Arvestades nõuete sisu
ja kostja rolli neis, ei ole maakohus ületanud diskretsioonipiire jättes seetõttu 20% hageja
menetluskuludest välja mõistmata.

12. Hageja on oma seisukohta pikemalt põhjendamata vaidlustanud ka väljamõistetud töötunni
tasu. Lepingulise esindaja tasumäära põhjendatuse ja vajalikkuse hindamine on maakohtu
diskretsiooniotsus. Maakohus on tasumäära osas juhindunud Riigikohtu senisest praktikast, kus
on mh põhjendatuks ja vajalikuks peetud tunnitasu 120 eurot koos käibemaksuga ning tunnitasu
120 eurot ilma käibemaksuta (Riigikohtu 01.10.2013 määrus tsiviilasjas nr 3-2-1-92-13).
Maakohtu poolt põhjendatuks peetud tunnitasu 120 eurot ilma käibemaksuta on käesolevas
tsiviilasjas mõistlik ning kolleegiumi hinnangul ei ole maakohus ületanud sellega
diskretsioonipiire. Kolleegium märgib, et sama seisukohta põhjendatud ja vajalikuks peetava
tunnitasu osas on Riigikohtu tsiviilkolleegium korranud ka hilisemas praktikas (vt nt Riigikohtu
määrused tsiviilasjades nr 3-2-1-93-13; nr 3-2-1-115-13 ja nr 3-2-1-145-13, p 14).

13. Ringkonnakohus jagab hageja seisukohta, et maakohus on ebaõigesti jätnud välja mõistmata
õigusabikulu nende toimingute osas, mille kohta on väljastatud arved LDS Consult OÜ-le.
Maakohtu hinnangul oli menetluskulude tekkimine nende arvete alusel tõendamata, kuna arved
on esitatud kolmandale isikule, kes ei ole menetlusosaline. Ringkonnakohus sellise käsitlusega
ei nõustu. TsMS § 174 lg 9 kohaselt ei välista menetluskulude hüvitamist menetlusosalisele see,
kui tema eest kandis need muu isik. Iseenesest on õige, et menetlusosaline saab nõuda vaid enda
menetluskulude hüvitamist ning hüvitamiseks peab menetlusosalisel olema tekkinud õigusabi
teenuse eest tasumise kohustus. Ringkonnakohus ei nõustu aga maakohtuga selles, et käesoleval
juhul on jätnud hageja tõendamata, et tal on tekkinud kohustus menetluskulude eest tasuda.
Hageja on menetluskulude kindlaksmääramise avalduses märkinud, et kõik taotletud kulud on
kantud hageja poolt käesolevas menetluses, kinnitades sellega menetluskulude kandmise
kohustust. TsMS § 174 lg 9 mõistes ei oma tähtsust asjaolu, et osaliselt on arved esitatud
kolmandale isikule. Maakohus on ainuüksi asjaolust, et arved väljastati muule isikule,
ebaõigesti eeldanud, et hagejal ei ole tekkinud kohustust hüvitada õigusabi teenuse tasu.
Vastuses määruskaebusele seadis kostja kahtluse alla, kas esitatud arved on üldse esitatud
käesolevas asjas esindamise eest. Asja materjalidest nähtuvalt lepingulise esindaja õigusabi
teenust osutati ja eeldada, et seda tehti tasuta, ringkonnakohtu hinnangul ei saa. Õigusabikulude
tasumise kohustuse olemasolu tuvastamiseks esitas hageja LDS Consult OÜ ja hageja vahel
17.04.2014 sõlmitud finantseerimiskokkuleppe, mille kohaselt kohustub hageja tema eest
kantud menetluskulud hüvitama kuue kuu jooksul arvates tsiviilasjas nr 2-13-45204 menetlust
lõpetava lahendi jõustumist. Arvestades hageja menetluskulu hüvitamise avalduses ja
määruskaebuses sisalduvaid kinnitusi, 16.02.2016 esitatud täiendavaid selgitusi ja
finantseerimiskokkulepet, loeb ringkonnakohus hageja õigusabikulude tasumise kohustuse
olemasolu tuvastatuks.

14. Vastupidiselt maakohtus leitule, on ringkonnakohtu hinnangul hageja esitatud arved ja
arvete lisaks olevad kulu aruanded seostatavad käesoleva menetlusega, kuivõrd
spetsifikatsioonist nähtuvad menetlustoimingud ühtivad toimiku materjalidega. Aruannete
kuupäevad ning toimingute ajakulu ja hind on samuti kattuvad, mistõttu ainuüksi arve ja kulu
aruannete numbrite erinevuse tõttu ei ole põhjendatud väide, et nimetatud õigusabi toimingud
ei ole seostatavad käesoleva menetlusega.



                                                                                           6(10)
                                                                        Tsiviilasi nr 2-13-45204

15. Nõustuda ei saa ka maakohtu seisukohaga, et esitatud arved ei ole piisav tõend
menetluskulude väljamõistmiseks ja õigusabikulude tekkimine on tõendamata ilma
raamatupidamise algdokumendita. Ringkonnakohus juhib tähelepanu Riigikohtu
tsiviilkolleegiumi 03.07.2013 määrusele asjas nr 3-2-1-65-13 p 18, milles kolleegium märkis,
et põhjendatud ei ole hagejate seisukoht, et lepingulise esindaja kulude teistelt
menetlusosalistelt väljamõistmise tingimuseks on asjaolu, et menetlusosalised on need kulud
kandnud. Kostjad ei pea tõendama, et nad on õigusteenuse eest esindajale maksnud. Seega ei
ole oluline, kas kostjate esindajale on tasu makstud või kes on selle tasunud. Eeltoodust tuleneb,
et kulusid tõendavate dokumentide esitamine ei ole eelduslikult vajalik ja TsMS § 176 lg 6 teise
lause järgi ei pea menetlusosaline neid kohtu nõudmiseta esitama. Kohtuasjas nr 3-2-1-98-13
on Riigikohus 14.10.2013 määruses märkinud, et kohtul on õigus nõuda menetluskulude kohta
selgitusi või tõendavaid dokumente, kui kohtul tekib menetluskulude kandmise kohta kahtlus
või ei ole menetluskulude nimekiri selge. Maakohus seda ei teinud.

16. Kuigi maakohus, leides, et esitatud arvete alusel on õigusabiteenuse osutamine tõendamata,
jättis olulises määras hageja menetluskulude nimekirjas märgitud toimingute vajalikkuse ja
põhjendatuse analüüsimata, saab ringkonnakohus maakohtu määruse kõnealuse puuduse
kaebusele vastates kõrvaldada, hinnates järgnevalt 6 arves kajastatud õigusabi toimingute
põhjendatust ja vajalikkust. Ringkonnakohus arvestab menetluskulude hindamisel eelkõige
sellega, milliseid vajalikke menetlustoiminguid pidi esindaja antud kohtuvaidlusega seoses
tegema ja kui palju pidi esindaja töötama selleks, et menetlusosalise huvid saaksid kohtus
kaitstud ning kas taotletud hüvitamisele kuuluv kulu on vastavuses tegelikult hageja
esindamiseks tehtud tööga. Menetluskulude suuruse põhjendatuse ja vajalikkuse osas on
võimalik anda hinnang lähtudes toimikus sisalduvatest materjalidest, kui palju on esitatud,
koostatud, analüüsitud erinevaid menetlusdokumente või tõendeid ning kui kaua on kestnud
kohtuvaidluse ajal kohtuistungid.

17. Hageja menetluskulude kindlaksmääramise avaldusega esitatud arvele nr 141085 lisatud
kulu aruandest nähtub, et hageja esindaja on kulutanud 08.04.2014 2,5 tundi kohtuistungiks
ettevalmistamisele ja Harju Maakohtus kohtutoimikuga tutvumisele. Toimikust nähtuvalt käis
hageja lepinguline esindaja 08.04.2014 toimikuga tutvumas (I kd teadete leht). Kohtuasja
materjalidega tutvumine enne istungit on vajalik ja põhjendatud toiming ja märgitud ajakulu ei
saa pidada ebamõistlikuks. Hageja esindaja on märkinud 13.05.2014 kohtuistungil osalemise
ajakulu 1,8 tundi. 13.05.2014 toimus Harju Maakohtus kohtuistung (I kd, tl 110-112) ning
nimetatud kohtuistung kestis protokollis märgitu kohaselt 48 minutit, mistõttu on põhjendatud
ajakulu istungiks 0,8 tundi. Kohtuistungi protokolli ja vastaspoole protokolli paranduse taotluse
läbitöötamisele ning sellele seisukoha koostamisele kulus 2,1 tundi. Kohtuistungil osalenud
lepingulisel esindajal ei ole eelduslikult vaja teha mitme tunni pikkust analüüsi vastamaks ühele
parandusettepanekule, mistõttu loeb ringkonnakohus selle toimingu puhul põhjendatuks 1 tunni
(I kd, tl 121-122, 132-135). 20.05.2014 kulus hageja esindajal 2,7 tundi kostjate taotluste ja
seisukohtade läbitöötamiseks ning analüüsiks, samuti osalemiseks kohtuistungil. Märgitud
ajakulu on põhjendatud mitme taotluse läbitöötamiseks, analüüsiks (1,4 tundi) ja istungil
osalemiseks (protokolli kohaselt 1,3 tundi; I kd, tl 154-156). 21.05.2014 toimus ettevalmistus
nõupidamiseks ja nõupidamine büroos (1,3 tundi), 22.05.2014 töötas esindaja läbi kohtuistungi
protokolli ja koostas kompromisslepingut (0,7 tundi), 26.05.2014 koostas kompromisslepingut
(1,8 tundi) ja 30.05.2014 muutis kompromisslepingut ja pidas nõu kostjaga IV (0,8 tundi).
Kompromissi saavutamine on enamasti aega ja vaeva nõudev, mistõttu märgitud ajakulu tuleb
pidada vajalikuks ja põhjendatuks. Kokku loeb kohus arvel nr 141085 märgitud
menetlustoimingute         põhjendatud        ning      vajaliku    ajakuluna      11,6     tundi
(2,5+0,8+1+2,7+1,3+0,7+1,8+0,8) summas 1113,60 eurot (11,6 x 120 eurot/h x 80%).


                                                                                            7(10)
                                                                      Tsiviilasi nr 2-13-45204



18. Hageja menetluskulude kindlaksmääramise avaldusega esitatud arvele nr 141504 lisatud
kulu aruandest nähtub, et 03.06.2014 koostas hageja lepinguline esindaja menetlusdokumendi
(1,4 tundi). Toimikust nähtuvalt esitas hageja esindaja taotluse kompromissi kinnitamiseks ja
kohtumenetluse lõpetamiseks (I kd, tl 193-194). Ringkonnakohus leiab, et menetlustoiming
varem koostatud dokumendi kohtule edastamiseks ei ole aeganõudev, mistõttu on põhjendatud
ajakulu 0,17 tundi. 05.06.2014 on hageja esindaja 0,3 tunni jooksul analüüsinud Harju
Maakohtu 03.06.2014 kompromissi kinnitavat kohtumäärust. Kolleegium ei pea põhjendatuks
menetlusosaliste enda poolt läbiräägitud ja koostatud kompromissi täiendavat analüüsi.
25.06.2014 on hageja esindaja kulutanud 2,8 tundi menetlusdokumendi koostamisele.
Toimikust nähtuvalt on hageja esitanud 27.06.2014 seisukohad ja taotlused seoses 03.06.2014
kohtumääruse jõustumisega (II kd, tl 2-5). Arvestades, et 25.06.2014 koostatud
menetlusdokumendiga sisuliselt korrigeeritakse hageja lõplikku nõuet kostja vastu ja jäädakse
midagi uut lisamata kõigi varasemate seisukohtade juurde, on põhjendatud ajakulu 1 tund.
Hageja esindajal on 24.09.2014 kulunud 3,8 tundi Harju Maakohtus kohtutoimikutega
tutvumisele ja kohtuistungiks ettevalmistamisele. Toimikust nähtuvalt käis hageja lepinguline
esindaja 24.09.2014 toimikuga tutvumas (II kd teadete leht). Kohtuistungiks ettevalmistamine
ja selleks eelnevalt toimikuga tutvumine on vajalik kliendi esindamiseks istungil ja seega loeb
ringkonnakohus märgitud ajakulu põhjendatuks. 25.09.2014 toimunud Harju Maakohtus
kohtuistungil (II kd, tl 10-11) osalemise ajakuluks on hageja esindaja märkinud 1,8 tundi.
Nimetatud kohtuistung kestis protokollis märgitu kohaselt 57 minutit, mistõttu on põhjendatud
ajakulu istungiks 0,95 tundi. Kohtuistungi protokolli läbitöötamisele ja õiguslikule analüüsile
kulus esindajal 0,4 tundi. Ringkonnakohus nõustub, et menetlusosalise esindaja peab
istungijärgselt protokolli üle vaatama, kuid selle õiguslikuks analüüsiks puudub vajadus,
mistõttu on protokolli (1,5 lk) läbitöötamiseks piisav ja põhjendatud ajakulu 0,2 tundi. Kokku
loeb kohus arvel nr 141504 märgitud menetlustoimingute põhjendatud ning vajaliku ajakuluna
6,12 tundi (0,17+1+3,8+0,95+0,2) summas 587,52 eurot (6,12 x 120 eurot/h x 80%).

19. Hageja menetluskulude kindlaksmääramise avaldusega esitatud arvele nr 141910 lisatud
kulu aruandest nähtub, et 06.10.2014 tegeles hageja esindaja kostja seisukoha läbitöötamise ja
õigusliku analüüsiga. Toimikust nähtuvalt esitas 06.10.2014 kostja vastuse kohtu poolt
25.09.2014 esitatud küsimustele (II kd, tl 15-18). Hageja märgitud ajakulu 0,7 tundi kostja
vastuse analüüsiks on mõistlik ja põhjendatud. Perioodil 13.10.2014-16.10.2014 koostas hageja
esindaja hagiavalduse koondseisukohta (II kd, tl 23-35). Kuigi tegemist oli mahuka
menetlusdokumendiga, aga siiski varasemate seisukohtade üle kordamisega, peab kolleegium
kuluaruandesse märgitud ajakulu (10,1 tundi) põhjendatuks vaid osaliselt (5 tundi). 20.10.2014
on hageja esindaja kuluaruande kohaselt tutvunud Harju Maakohtus kohtutoimikutega ja
vormistanud lõplikult koondseisukohad. Toimikus ei ole märget selle kohta, et nimetatud
kuupäeval oleks hageja lepinguline esindaja käinud kohtutoimikutega tutvumas, mistõttu ei ole
võimalik seda kontrollida ja vastaspoolelt välja mõista. Koondseisukohtade vormistamise
ajakulu loeb kolleegium kaetuks eelnevalt märgitud ajamahuka koondseisukohtade koostamise
ajakuluga. 23.10.2014 esitas kokkuvõtlikud seisukohad ka kostja (II kd, tl 39-45), mida hageja
esindaja on 27.10.2014 analüüsinud 1,3 tundi. Kolleegium peab nimetatud menetlustoimingut
vajalikuks ja ajakulu põhjendatuks. Kokku loeb kohus arvel nr 141910 märgitud
menetlustoimingute põhjendatud ning vajaliku ajakuluna 7 tundi (0,7+5+1,3) summas 672
eurot (7 x 120 eurot/h x 80%).

20. Hageja menetluskulude kindlaksmääramise avaldusega esitatud arvele nr 150244 lisatud
kulu aruandest nähtub, et 30.01.2015 analüüsis hageja esindaja 2,3 tundi Harju Maakohtu
26.01.2015 kohtuotsust ning selgitas apellatsioonkaebuse perspektiivi. Kolleegium peab


                                                                                         8(10)
                                                                        Tsiviilasi nr 2-13-45204

kohtuotsuse analüüsi märgitud ajakulu ulatuses põhjendatuks ja vajalikuks. Perioodil
16.02.2015-23.02.2015 koostas hageja esindaja apellatsioonkaebust (16,4 tundi) ning
25.02.2015 analüüsis Riigikohtu lahendeid ja täiendas apellatsioonkaebust (2,7 tundi).
Toimikust nähtuvalt esitas hageja 25.02.2015 Tallinna Ringkonnakohtule apellatsioonkaebuse
(II kd, tl 57-65). Kokku on hageja esindaja tegelenud kaebuse koostamisega 19,1 tundi, mida
ringkonnakohus peab ülepaisutatuks. Tuleb arvestada, et apellatsioonkaebuse koostamisel on
asjaolud, vaidlusküsimused, asjasse puutuvad õigusaktid, kohtupraktika, tõendid jms juba
esimesest kohtuastmest teada ja analüüsitud. Ringkonnakohus leiab, et arvestades esitatud
kaebuse sisu ja mahtu ning samuti võttes arvesse, et kaebuses on olulises osas kajastatud
eelnevas kohtuastmes esitatud seisukohti ja põhjendusi, on hageja kaebuse koostamisele
kulunud töömaht põhjendatud ja vajalik 10 tunni ulatuses. Kokku loeb kohus arvel nr 150244
märgitud menetlustoimingute põhjendatud ning vajaliku ajakuluna 12,3 tundi (2,3+10) summas
1180,80 eurot (12,3 x 120 eurot/h x 80%).

21. Hageja menetluskulude kindlaksmääramise avaldusega esitatud arvele nr 150615 lisatud
kulu aruandest nähtub, et 24.03.2015 analüüsis hageja esindaja 0,8 tundi kostja esialgset
seisukohta (II kd, tl 73-74). Tegemist oli sisuliselt menetlustähtaja pikendamise taotlusega, mis
ei vajanud analüüsimist ja vajalik oli vaid sellega tutvumine, milleks kogenud lepingulisel
esindajal piisab 5 minutist (0,08 tundi). Sisulise vastuse apellatsioonkaebusele esitas kostja
30.03.2015 (II kd, tl 78-83), mille läbitöötamisele ja analüüsile kulus hageja esindajal vastavalt
aruandele 2,4 tundi, millest põhjendatuks peab kolleegium 1,5 tundi, kuna kostja vastas
nimetatud menetlusdokumendis vaid lühidalt apellandi väidetele ja pikemat analüüsi vajavaid
seisukohti selles polnud. 16.04.2015 kulus hageja esindajal 2,4 tundi kohtuistungiks
ettevalmistamisele ja Tallinna Ringkonnakohtus kohtutoimikutega tutvumisele ning
17.04.2015 kulus 3,6 tundi kohtuistungiks ettevalmistamisele ja kohtuistungil osalemisele.
Toimikust nähtuvalt käis hageja lepinguline esindaja 16.04.2015 toimikuga tutvumas (II kd
teadete leht) ja 17.04.2014 toimus Tallinna Ringkonnakohtus kohtuistung (II kd, tl 93-94), mis
kestis protokollis märgitu kohaselt 49 minutit. Kohtuasja materjalidega tutvumine, istungiks
ettevalmistamine ja istungil osalemine on vaieldamatult vajalikud toimingud, kuid kokku üle 5
tunni apellatsiooniastmes kohtuistungiks ettevalmistamist tuleb ringkonnakohtu hinnangul
pidada ülepaisutatud ajakuluks. Seega peab kolleegium põhjendatud kohtuistungiks
ettevalmistamise ajakuluks 2,4 tundi ja istungil osalemiseks 0,82 tundi. Kokku loeb kohus arvel
nr 150615 märgitud menetlustoimingute põhjendatud ning vajaliku ajakuluna 4,8 tundi
(0,08+1,5+2,4+0,82) summas 460,80 eurot (4,8 x 120 eurot/h x 80%).

22. Hageja menetluskulude kindlaksmääramise avaldusega esitatud arvele nr 151594 lisatud
kulu aruandest nähtub, et 19.05.2015 analüüsis hageja esindaja 2,8 tundi Tallinna
Ringkonnakohtu 19.05.2015 kohtuotsust ja kujundas seisukohta edasikaebe osas. Kolleegium
peab kohtuotsuse analüüsi vajalikuks ja märgitud ajakulu ulatuses põhjendatuks. 01.07.2015
analüüsis hageja esindaja 2,9 tundi kostja poolt Riigikohtule esitatud kassatsioonkaebust.
Kassatsioonkaebuse läbitöötamine, analüüs ja kaebuse osas seisukoha kujundamine on kliendi
jaoks oluline, kuid olukorras, kus kassatsioonkaebust ei võetud menetlusse ja sellele ei
järgnenud hageja esindajale kohustust esitada menetlusdokumente, ei ole põhjendatud
nimetatud toimingute hüvitamine vastaspoole poolt. Kokku loeb kohus arvel nr 151594
märgitud menetlustoimingute põhjendatud ning vajaliku ajakuluna 2,8 tundi summas 268,80
eurot (2,8 x 120 eurot/h x 80%).

23. Menetluskulude kindlaksmääramise avalduses taotles hageja kulude hüvitamist koos
käibemaksuga. Arvestades, et seitsmest arvest 6 olid esitatud isikule, kes on
käibemaksukohuslane, palus ringkonnakohus hagejal oma taotlust selles osas täpsustada.


                                                                                            9(10)
                                                                            Tsiviilasi nr 2-13-45204

Hageja selgitas oma 16.02.2016 vastuses käibemaksuga seonduvat ning loobus LDS Consult
OÜ-le väljastatud arvete osas käibemaksu hüvitamise nõudest, mistõttu tuleb arves nr 131530
märgitud õigusabikulu hüvitada koos käibemaksuga ja ülejäänud arvete osas ilma
käibemaksuta. Seega on maakohus arve nr 131530 osas summa õigesti välja mõistnud koos
käibemaksuga ja käesoleva määrusega täiendavale hüvitamisele kuuluv õigusabikulu on
arvestatud ilma käibemaksuta.

24. Tulenevalt eeltoodust loeb ringkonnakohus täiendavalt põhjendatud ja tõendatud
õigusabikuluks mahus 44,62 tundi summas 4283,52 eurot. Ringkonnakohus rahuldab hageja
määruskaebuse osaliselt ning mõistab tulenevalt menetluskulude jaotusest kostjalt hageja
kasuks täiendavalt välja õigusabikulu 2998,46 eurot (4283,52 x 70%), mis koos maakohtus
väljamõistetud õigusabikulu (709,63 eurot) ja riigilõivuga (784 eurot) teeb kokku 4492,09
eurot. Hageja menetluskulude kindlaksmääramise avaldus jääb rahuldamata 15 195,91 euro
ulatuses (taotletud summa 19 688 eurot – rahuldatud summa 4492,09 eurot).

25. Vastavalt TsMS § 178 lg-le 4 ei hüvitata menetluskulude kindlaksmääramise vaidlustamisel
tekkinud kulusid.

26. TsMS § 178 lg 2 kohaselt võib menetluskulude kindlaksmääramise peale edasi kaevata
menetluskulude hüvitamiseks õigustatud või menetluskulusid kandma kohustatud isik, kui
vaidlustatav menetluskulude summa ületab 200 eurot.




        Krista Kirspuu                  Ulvi Loonurm                    Kaupo Paal
/allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                                10(10)

                         KOHTUMÄÄRUS
Kohus                                 Tartu Ringkonnakohus
Määruse tegemise aeg ja koht          28. detsember 2016, Tartu (kirjalik menetlus)
Kriminaalasja number                  1-06-14047
Kohtukoosseis                         Tiit Lõhmus, Mati Kartau, Aarne Sarjas


Vaidlustatud kohtulahend              Viru Maakohtu (Rakvere kohtumaja) 24. novembri
                                      2016 määrus süüdimõistetu Edgar Kaasiku
                                      vangistusest tingimisi enne tähtaega vabastamata
                                      jätmise kohta
Kaebuse esitaja ja kaebuse liik       süüdimõistetu    Edgar     Kaasik           (isikukood
                                      38802243726), määruskaebus

RESOLUTSIOON
   1. Viru Maakohtu 24. novembri 2016 määrus jätta muutmata.
   2. Süüdimõistetu Edgar Kaasiku määruskaebus jätta rahuldamata.
KrMS § 384 lg 2 ja § 387 lg 1 kohaselt võib määrusele esitada määruskaebuse Tartu
Ringkonnakohtu kaudu Riigikohtule prokuratuur, advokaadist kaitsja või advokaadi
vahendusel teised kohtumenetluse pooled 15 päeva jooksul, alates päevast, mil isik sai
vaidlustatud määrusest teada või pidi teada saama.

Asjaolud ja menetluse käik
1. Viru Maakohtu 03.12.2008 otsusega karistati Edgar Kaasikut KarS § 113 järgi 10 aasta
vangistusega; KarS § 25 lg 2 - § 114 p-de 3, 4 järgi 12 aasta vangistusega; KarS § 121 järgi 1
aasta vangistusega ja KarS § 120 järgi 6 kuu vangistusega.
KarS § 64 lg 1 alusel mõistetud üksikkaristustest raskeima karistuse suurendamise teel
mõisteti E. Kaasikule karistuseks 15 aastat vangistust.
KarS § 65 lg 2 alusel liideti Narva Linnakohtu 14.12.2005 kohtuotsuse järgi täielikult
ärakandmata karistus 7 kuud vangistust ja lõplikult mõisteti E. Kaasikule kandmisele
kuuluvaks karistuseks 15 aastat 7 kuud vangistust.
Karistuse kandmise aja algus 08.05.2006 ja lõpp 07.12.2021.
2. Viru Maakohtu 24.11.2016 määrusega jäeti E. Kaasik vangistusest tingimisi ennetähtaega
vabastamata.
2.1. E. Kaasikut on kriminaalkorras karistatud 2-l korral, seega ei avaldanud isikule varem
mõistetud tingimuslik karistus vajalikku preventiivset mõju ning isik jätkas kuritegude
toimepanemist. Käesolevad kuriteod on raske eluvastane kuritegu – tapmine ja mõrva katse
ning isikuvastased kuriteod – ähvardamine ja kehaline väärkohtlemine. Kuritegude
dünaamika on muutunud raskemaks, varasemalt karistati süüdimõistetut avaliku korra
rikkumise eest grupis vägivalda kasutades. Soodusteguriks on alkoholi liigtarvitamine.
2.2. Positiivsena võib välja tuua, et kinnipeetav on pika vangistuses viibitud aja 10 aasta 6 kuu
jooksul tegelenud erinevate taasühiskonnastavate tegevustega, omandanud riigikeele B2-
taseme ja keevitaja eriala, läbinud sotsiaalprogrammid Usk ja teadmine, Igapäevane valik ja
Agressiivsuse asendamise treening, osalenud psühholoogilisel nõustamisel ning varem osales
vangla majandustöödel koristajana ning alates 2012 aastast töötab metallitsehhis keevitajana.
Kinnipeetaval on vabanemisel kindel alaline elukoht ning garanteeritud töökoht, mis aitab
isikul majanduslikult toime tulla. Samas ei ole isiku poolt sooritatud kuriteod olnud
varavastased või pandud toime materiaalse kasu saamise eesmärgil. Suurimaks probleemiks ja
riskifaktoriks on kinnipeetava puhul alkoholi liigtarvitamine ja sellest tekkida võiv
agressiivne käitumine.
Kinnipeetava suhtlusringkonda kuulusid varem kriminaalse taustaga isikud, kellega koos
tarvitati alkoholi. Isiku enda sõnul ta vanade tuttavatega enam ei suhtle. Käesoleva raske
kuriteo pani toime alkoholijoobes olles. Alkoholi tarvitanuna muutus agressiivseks ja
konfliktsituatsioonides kasutas vägivalda. Kinnipeetav ise tunnistab oma varasemat
agressiivset käitumist ja ei õigusta seda. Kinnipeetav soovib hoiduda kuritegelikust eluviisist
ning usub, et suudab seda. Maakohus leidis, et kuigi iseloomustusest nähtub, et kinnipeetava
käitumine vanglas on võrreldes algusaastatega paranenud, on jätkuvalt oht, et isiku käitumine
vabanemisel, alkoholi tarvitama asumisel, muutub agressiivseks, kuna kinnipeetav mitte ei ole
alkoholi tarvitamisest loobunud, vaid vangistuses viibides ei ole tal võimalik alkoholi
tarvitada.
2.3. Vangla hindab uue üldise kuriteo toimepanemise tõenäosuseks järgneva kahe aasta
jooksul 20% ning uue vägivaldse kuriteo puhul 36%, milliste näol on tegemist keskmiselt
arvestatavate riskidega. Maakohus leiab, et isiku ennetähtaegne vabastamine käesoleval hetkel
on ennatlik, kuna isik on varem katseajal olles pannud toime uued, käesolevad kuriteod.
Seega puudus maakohtul kindlus selles, et seekord, ebaproportsionaalselt pika katseaja
jooksul, kulgeks katseaeg probleemideta. Maakohus rõhutas, et reeglina tuleb süüdimõistetul
ära kanda talle mõistetud karistus tervikuna ning üksnes erandlikud asjaolud võimaldavad
süüdimõistetu tingimisi ennetähtaegset vabastamist ning leidis, et E. Kaasiku puhul selliseid
erandlikke asjaolusid käesoleval ajal ei esine. Vangla ja prokuratuur ei toeta samuti isiku
ennetähtaega vangistusest vabastamist.

Määruskaebus
3. Maakohtu määruse peale esitas määruskaebuse süüdimõistetu, kes palub uuesti üle vaadata
maakohtu määruse, kuna selle põhjendused on ebaloogilised ning ei vasta tegelikkusele.
Süüdimõistetu ei nõustu prokuröri esitatud seisukohtadega ning maakohus kordab prokuröri
seisukohti. E. Kaasik toob välja, et tema käitumine ja sisemine maailm on muutunud,
muutunud on eesmärgid ja arusaamad asjadest ning ta on valmis seadusekuulekaks eluks.
Lisaks on tal vaja olla toeks oma perekonnale.

Ringkonnakohtu poolt tuvastatud asjaolud ja järeldused
4. Ringkonnakohus nõustub maakohtu määruses toodud seisukohtadega ja leiab, et E. Kaasiku
vangistusest tingimisi ennetähtaegne vabastamine ei ole põhjendatud ning lisab omalt poolt
vastuseks määruskaebusele järgnevat.
5. Ringkonnakohus on seisukohal, et süüdimõistetu määruskaebus ei anna alust maakohtu
määruse tühistamiseks ja süüdimõistetu ennetähtaegseks vangistusest vabastamiseks, sest
määruskaebuses ei ole välja toodud uusi asjaolusid, millele maakohus poleks tähelepanu
pööranud või mis omaks olulist kaalu maakohtuga võrreldes teistsugusele seisukohale
asumiseks. Maakohus analüüsis põhjalikult nii positiivseid kui ka negatiivseid asjaolusid ning

                                               2
kuna ringkonnakohus nõustub selle analüüsiga, siis ei pea kohtukolleegium vajalikuks seda
üle korrata.
Vastuseks süüdimõistetu määruskaebusele peab ringkonnakohus vajalikuks märkida, et
määruskaebuses toodud väide, et maakohtu veendumuse kujunemine ei ole järgitav, on
alusetu. Maakohus on kaalunud kõiki KarS § 76 lg-s 4 sätestatud asjaolusid, hinnanud nii
positiivseid kui ka negatiivseid asjaolusid, jõudes nende kogumina tulemusele, et E. Kaasiku
vabastamine ei ole põhjendatud. Samuti ei ole määruskaebuses välja toodud, millised
maakohtu seisukohad on väärad. Positiivsed asjaolud ei kaalu üle negatiivseid asjaolusid.
Arvestades juba kestnud vangistuse pikkust on positiivne, et süüdimõistetu on suutnud
näidata, et ta on võimeline viima oma käitumise kooskõlla vanglas kehtivate normidega, kuid
vaatamata sellele leiab ka ringkonnakohus, et süüdimõistetu vabastamine on käesoleval hetkel
ennatlik. Süüdimõistetu suhtes varasemalt ebaõnnestunud kriminaalhooldus ei veena kohut, et
süüdimõistetu oskaks kasutada talle antud võimalusi kanda karistust vabaduses ning oskaks
suunata oma käitumist õiguskuulekusele väga pika katseaja jooksul. Süüdimõistetu suhtes
kogumis ei esine asjaolusid, mis räägiksid tema ennetähtaegse vabastamise kasuks.
Lisaks märgib ringkonnakohus, et kohus ei ole seotud prokuröri arvamusega isiku
ennetähtaegselt vabastamisel, vaid tegemist on ühega paljudest asjaoludest, mida kohus
arvestab isiku vabastamise otsustamisel.
Siinkohal rõhutab ringkonnakohus veelkord, et kuigi seadus võimaldab süüdimõistetuid
ennetähtaegselt karistuse kandmisest vabastada, ei ole tegemist olukorraga, kus isiku võiks
vabastamata jätta üksnes erandlikel juhtudel. Vastupidi, karistuse tervikuna ärakandmine on
reegliks ja sellest tingimisi ennetähtaegne vabastamine selgelt erandiks. E. Kaasiku puhul ei
esine selliseid veenvaid asjaolusid kogumis, mis võimaldaksid käesoleval ajal tema
ennetähtaegset vabastamist ning selliste asjaolude esinemisele ei viita ringkonnakohtu
hinnangul ka määruskaebus.
Kuna E. Kaasik kannab karistust mh raskete isikuvastaste kuritegude toimepanemise eest, siis
ringkonnakohtu hinnangul tema ennetähtaegse vabastamise korral saaks ühiskonna
õiglustunne tugevalt riivata, kuna karistuse üldpreventsiooni eesmärgiks on näidata
ühiskonnale, et isikuvastaste kuritegude toimepanemine ei ole tolereeritav ning toob endaga
kaasa tugeva riigipoolse sanktsiooni, mis võib väljenduda pikaajalises vangistuses ning
eelduslikult selle täiel määral ära kandmises. Käesoleval juhul riivaks E. Kaasiku
ennetähtaegne vabastamine oluliselt ühiskonna õiglustunnet.
6. Eeltoodud põhjustel ja juhindudes KrMS §-st 390 ja § 337 lg 1 p-st 1 tuleb jätta Viru
Maakohtu 24. novembri 2016 määrus muutmata ning määruskaebus rahuldamata.




        /allkiri/                    /allkiri/                   /allkiri/
       Tiit Lõhmus                  Aarne Sarjas                 Mati Kartau




                                             3

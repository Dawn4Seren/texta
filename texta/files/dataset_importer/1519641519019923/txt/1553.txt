                         KOHTUMÄÄRUS

Kohus                              Tallinna Ringkonnakohus

Kohtukoosseis                      Eesistuja Imbi Sidok-Toomsalu, liikmed Margo Klaar ja Iko
                                   Nõmm
Määruse tegemise aeg ja koht       01.12.2016, Tallinn

Tsiviilasja number                 2-15-569

Tsiviilasi                         MK (pankrotis; surnud XX.XX.XXXX) pankrotihalduri
                                   Veli Kraavi hagi SK vastu tehingu tagasivõitmiseks

Vaidlustatud kohtulahend           Harju Maakohtu 17.06.2016 otsus

Kaebuse esitaja, kaebuse liik ja   SK apellatsioonkaebus, kaebuse hind 25 884 eurot
tsiviilasja hind

Menetlusosalised ja nende          Apellant SK (isikukood XXXXXXXXXXX), lepinguline
esindajad                          esindaja Kaspar Kamsakann

                                   Vastustaja MK (pankrotis; surnud XX.XX.XXXX)
                                   pankrotihaldur Veli Kraavi, lepinguline esindaja adv Kristo
                                   Teder

Kohtuistungi toimumise aeg         30.11.2016

Taotluse sisu                      Poolte taotlus kompromissi kinnitamiseks ja menetluse
                                   lõpetamiseks

RESOLUTSIOON:
1. Tühistada Harju Maakohtu 17.06.2016 otsus ning kinnitada alljärgnev kompromiss:
 1.1 SK kohustub tasuma MK (pankrotis) pankrotihaldurile pankrotivarasse kokku 10
     000 eurot 12 kuu jooksul igakuiste maksetena suuruses 840 eurot (11 kuu jooksul)
     ja viimase osamakse suuruses 760 eurot arveldusarvele nr EE432200001103271502;
 1.2 Esimene osamakse tasutakse jaanuaris 2017. Tasumised toimuvad igakuiselt
     hiljemalt jooksva kuu 15-ndaks kuupäevaks;
 1.3 Harju Maakohtu 30.01.2015 hagi tagamise määruse alusel käsutamise
     keelumärkega koormatud kinnisasja müügi puhul kohustub pankrotihaldur andma
     nõusoleku kinnisasja võõrandamiseks tingimusel, et SK tasub kompromissi punktis
     1.1 nimetatud summa tasumata osa ühekordse maksena.
 1.4 Pooled loevad käesolevast tsiviilasjast tulenevad nõuded kompromissi täitmisel
     lõppenuks.

2. Tsiviilasja nr 2-15-569 menetlus lõpetada.
3. Jätta menetluskulud vastavalt kompromissile poolte endi kanda.
4. Vabastada SK apellatsioonkaebuse esitamisel tasumisele kuulunud riigilõivu
    riigituludesse tasumise kohustusest.
5. Jätta Harju Maakohtu 30.01.2015 määrusega kohaldatud hagi tagamise abinõud, millega
    seati käsutamise keelumärked SK-le kuuluvatele korteriomanditele asukohaga XXX
    (registriosa number XXXXXXX; katastritunnus XXXXX:XXX:XXXX) ja asukohaga
    YYY        Tallinnas     (registriosa   number      XXXXXXXX;       katastritunnus
    XXXXX:XXX:XXXX) MK (pankrotis) pankrotihalduri Veli Kraavi kasuks, jõusse
    käesoleva kohtumääruse täitmist tagavate abinõudena.
6. Määruse peale ei saa kassatsiooni korras edasi kaevata.

Menetluse käik
  1. 14.01.2015 esitas hageja maakohtule hagi, milles palus tunnistada tagasivõitmise korras
      kehtetuks 07.03.2011 tõestatud kinnistu ja kinnistute mõtteliste osade kinkeleping,
      korteriomandite kinkeleping ning asjaõigusleping. Samuti palus hageja tuvastada kostja
      kohustus anda nõusolek hageja kandmiseks registriossa nr XXXXXXX ja registriossa nr
      XXXXXXX kantud korteriomandite II jakku omanikuna. Kostja vaidles hagile vastu.
      17.06.2016 otsusega rahuldas Harju Maakohus hagi. Menetluskulud jäid kostja kanda ja
      kohus mõistis kostjalt hagejale välja menetluskulu 1050 eurot. 18.07.2016 esitas kostja
      apellatsioonkaebuse, milles palus tühistada maakohtu otsuse ja jätta uue otsusega hagi
      rahuldamata ning menetluskulud hageja kanda.

   2. 30.11.2016 kohtuistungil sõlmisid pooled ülaltoodud tingimustega kompromissilepingu.
      Sõlmitud kompromissi kohaselt soovivad menetlusosalised vaidluse tsiviilasjas nr 2-15-
      569 lõpetada kompromissiga. Menetlusosalised paluvad kompromissi kinnitada ja
      tsiviilasja menetluse lõpetada, menetluskulud jäävad vastavalt kompromissile poolte endi
      kanda. Pooled paluvad jätta tsiviilasjas kohaldatud hagi tagamise abinõud jõusse
      kompromissi täitmist tagavate abinõudena. Apellant palub vabastada ennast riigituludesse
      tasumisele kuuluvast riigilõivust. Pooled loobuvad kompromissi kinnitava määruse peale
      edasikaebeõigusest.

Ringkonnakohtu seisukoht
   3. Kolleegium, kuulanud kohtuistungil ära poolte esindajate seisukohad ja tutvunud
      allkirjastatud kompromisslepinguga, leiab, et kompromiss tuleb kinnitada.

   4. Tsiviilkohtumenetluse seadustiku (TsMS) § 430 lõike 1 kohaselt võivad pooled kuni hagi
      kohta tehtud lahendi jõustumiseni lõpetada menetluse kompromissiga. Kompromissi
      kinnitamist takistavad asjaolud TsMS § 430 lõike 3 tähenduses puuduvad.
      Apellatsioonimenetluses kompromissi kinnitamisel tühistab ringkonnakohus TsMS § 645
      lõike 1 kohaselt esimese astme kohtu otsuse ja lõpetab asja menetluse. Pooled on teadlikud
      TsMS §-des 430 ja 432 sätestatud kompromissi sõlmimise ja menetluse lõpetamise
      tagajärgedest.

   5. Apellant esitas taotluse vabastada ta riigilõivu tasumisest riigituludesse. Kolleegium on
      seisukohal, et taotlus kuulub rahuldamisele. Tallinna Ringkonnakohus rahuldas
      03.08.2016 määrusega apellandi taotluse menetlusabi saamiseks, vabastades ta


                                                                                        2(3)
   apellatsioonkaebuse esitamisel riigilõivu suuruses 1000 eurot tasumisest. Viidatud
   lahendis juhtis ringkonnakohus tähelepanu TsMS § 190 lõikes 2 sätestatule, mille kohaselt
   menetlusosaline, kelle kahjuks lahend tehakse, kannab oma menetluskulud täies ulatuses
   ka siis, kui ta on menetluskulude kandmisest vabastatud või kui talle on antud menetlusabi
   menetluskulude tasumiseks. Praegusel juhul sai menetlusabi kostja, seega kuuluks
   kohaldamisele TsMS § 190 lõige 5. TsMS § 190 lõike 7 kohaselt võib käesoleva paragrahvi
   lõigetes 3-6 nimetatud kohtulahendis kohus mõjuval põhjusel, mh kompromissi sõlmimise
   tõttu, ette näha kulude riigituludesse tasumise hilisema tähtpäeva või osadena tasumise
   kohtu määratud tähtaja jooksul, samuti vabastada isiku menetluskulude riigituludesse
   tasumise kohustusest. Kolleegium on seisukohal, et sõlmitud kompromissi näol on
   tegemist mõjuva põhjusega TsMS § 190 lõike 7 tähenduses, mistõttu tuleb apellandi taotlus
   rahuldada ja vabastada ta riigilõivu riigituludesse tasumise kohustusest. Apellandi varalise
   olukorra muutumine võrreldes 03.08.2016 määruse tegemise ajaga tõendatud ei ole.

6. Vastavalt poolte taotlusele tuleb jätta tsiviilasja nr 2-15-569 raames Harju Maakohtu
   30.01.2015 määrusega kohaldatud hagi tagamise abinõud jõusse kompromissi täitmist
   tagavate abinõudena (TsMS § 445 lõige 2).

7. Menetlust lõpetava määruse peale edasikaebeõigusest pooled loobusid.



    Margo Klaar                    Iko Nõmm                     Imbi Sidok-Toomsalu
  /allkirjastatud                /allkirjastatud                    /allkirjastatud
   digitaalselt/                 digitaalselt/                       digitaalselt/




                                                                                       3(3)

                                TARTU HALDUSKOHUS
                                   Tartu kohtumaja
                          KOHTUMÄÄRUS
Kohtuasja number              3-16-953
Määruse kuupäev               26. juuli 2016
Kohtunik                      Roby Koik
Kohtuasi                      Marko Lemsalu kaebus Tartu Vangla kohustamiseks võimaldada
                              kinnipeetavale pöördumine vanglateenistuse poole igal tööpäeval
Resolutsioon                  Tagastada Marko Lemsalu kaebus.
Edasikaebamise kord           Määruse     peale    võib    esitada määruskaebuse  Tartu
                              Ringkonnakohtule Tartu Halduskohtu kaudu 15 päeva jooksul
                              arvates määruse kättesaamisest.
Asjaolud

1. Marko Lemsalu esitas 17.05.2016 Tartu Halduskohtule kaebuse, milles palub kohustada
Tartu Vanglat võimaldama kaebajal esitada igal tööpäeval vanglateenistuse ametniku kätte
kirjalikke pöördumisi ning suuliselt pöörduda olmeprobleemidega vanglateenistuse ametniku
poole. Kaebuses esitas kaebaja taotluse riigilõivu tasumisest vabastamiseks.

2. Tartu Vangla teatas 14.06.2016 vastusena kohtunõudele, et Tartu Vangla kinnipeetav M.
Lemsalu on esitanud Tartu Vanglale 18.04.2016 vaide (tl 11-12) ja 22.04.2016 vaidele lisa,
milles taotleb toimingu sooritamist – võimaldada vaide esitajal tööpäeviti pöörduda suuliselt
vanglateenistuse poole oma probleemidega ja esitada vanglateenistusele kirjalikke pöördumisi.
Tartu Vangla otsustas 12.05.2016 jätta M. Lemsalu vaie täies ulatuses rahuldamata (tl 15).

Kohtu seisukoht

3. Halduskohtumenetluse seadustiku (HKMS) § 120 lg 1 p 8 kohaselt kontrollib kaebuse
saanud alluvusjärgne kohus, ega ei esine alust kaebuse tagastamiseks või käiguta jätmiseks.

Kaebuses on esitatud toimingu sooritamise kohustamise nõue. Kohustamiskaebus on
põhjendatud, kui haldusorgan on oma tegevuse või tegevusetusega kaebaja õigusi rikkunud
ning haldusorganil on kohustus tegutseda, st haldusakt anda või toiming sooritada. Kui nõutav
haldusakt antakse välja või toiming tehakse, siis on kohustamiskaebuse lahendamine võimatu.
Põhjendatud huvi korral on võimalik üle minna tuvastamisnõudele.

4. Kohus leiab, et kuna asja materjalidest ning vangla vastusest selgub, et kaebajal on
võimalik olnud pöörduda ja on ka edaspidi vastavalt Tartu Vangla kodukorrale suuliselt ja
kirjalikult vanglateenistuse ametniku poole, siis pole kohustamisnõue lubatav. Kohus ei pea
võimalikuks suunata kaebajat ka tuvastamisnõuet esitama, sest kaebuses ei ole välja toodud
ühtegi põhjendust, kuidas ja milliseid kaebaja õigusi on vangla tegevus või tegevusetus
rikkunud. Kaebaja väidab, et esineb vajadus registreerida arsti, psühhiaatri ja psühholoogi
juurde aeg, mida vanglaametnik ei tee. Samas on kaebuse p-s 14 kaebaja märkinud, et on saanud
ise registreerida end arstide ja psühholoogi vastuvõtule e-posti teel. Kaebaja heidab ette, et
vangla ei anna ümbrikke selle jaoks.

5. HKMS § 44 lg 1 kohaselt võib kaebusega pöörduda halduskohtusse isik üksnes oma õiguste
kaitseks. Riigikohtu hinnangul tuleb kaebeõiguse tuvastamisel üldjuhul kontrollida, kas
kaebusega on võimalik kaitsta kaebaja õigusi (RKHKm 3-3-1-29-13, p 16).

6. Vangla 12.05.2016 vaideotsusest nähtuvalt (tl 15 pöördel) ei ole kinnitust leidnud kaebaja
väited, et Tartu Vanglas korraldatud kinnipeetavate pöördumiste vastuvõtmine on ebarealistlik
ja õigusvastane, et oma olmeprobleeme saab ta edastada ja lahendada ainult esmaspäeviti ja
neljapäeviti, et ta ei saa vajalikku arstiabi ning et ta ei saa saata kohtusse vajalikke dokumente.
Vaide esitaja (kaebaja) on saanud korduvalt saata vanglast välja pöördumisi kohtusse. Samuti
on selgunud, et vaide esitajale on korduvalt väljastatud vastuseid, kontoväljavõtteid ja
dokumentide blankette. Vaide esitajat on korduvalt registreeritud arsti vastuvõtule
elektroonilisel teel. Vangla meditsiiniosakonna andmeil pole vaide esitajal esinenud
erakorralist sekkumist vajavaid terviseprobleeme.

7. Kaebuses ei ole kaebaja märkinud, et vanglateenistuse väidetav tegevusetus oleks tekitanud
talle mingisuguseid terviseprobleeme. Kaebaja on kaebuse kohaselt saanud registreerida end
arstide vastuvõtule. Kaebajal on olnud võimalik esitada kirjalikke ja suulisi pöördumisi ka
teistel nädalapäevadel, mitte ainult esmaspäeviti ja neljapäeviti. Seda tõendab kaebaja vaide
vastuvõtmise kinnitus (tl 11 pöördel) – inspektor-kontaktisik Marina Ilumets on kaebaja
18.04.2016 vaide vastu võtnud 20.04.2016, s.o kolmapäeval. Teiseks, näitab kaebaja väidete
paljasõnalisust kaebaja 21.04.2016 vaide lisa vastuvõtmise kinnitus (tl 13 pöördel) inspektor-
kontaktisik M. Ilumetsa poolt 22.04.2016, s.o reedel. Seetõttu ei pea kohus usutavaks kaebaja
väiteid, nagu tal oleks olnud võimalik pöörduda vanglateenistuse ametniku poole üksnes
esmaspäeval ja neljapäeval. Kaebajal puudub subjektiivne õigus nõuda pöördumise
võimaldamist vanglateenistuse poole igal võimalikul hetkel. Tartu Vanglas tuleb kinnipeetaval
järgida Tartu Vangla direktori 11.02.2013 käskkirjaga nr 1-1/27 kehtestatud kodukorda, mida
on piisava põhjalikkusega vaide esitajale ehk kaebajale selgitatud 12.05.2016 vaideotsuses ning
kohus ei pea vajalikuks seda korrata.

8. Vastavalt HKMS § 121 lg 2 p-le 1 võib kohus kaebuse tagastada, kui kaebajal puudub asjas
ilmselgelt kaebeõigus, eeldades, et tema faktiväited on tõendatud. Eeltoodud põhjustel ei ole
kaebaja kohustamisnõue seoses igal tööpäeval vanglateenistuse ametniku poole pöördumise
võimaldamata jätmisega lubatav, kuna kaebajal puudub kaebeõigus. Kohtu hinnangul on
kaebaja õiguste võimalik rikkumine väheoluline ning puudub vajadus esitatud kaebuse
edasiseks menetlemiseks. Eeltoodud põhjustel tagastab kohus kaebuse selle esitajale HKMS
§ 121 lg 2 p 1 alusel.

9. Kaebaja on taotlenud riigilõivu tasumise kohustusest vabastamist. Kuna kaebus kuulub
tagastamisele, ei võta kohus seisukohta esitatud menetlusabi taotluse osas.

10. Kohus juhib kaebaja tähelepanu HKMS § 43 lg-le 2, mille kohaselt kaebuse tagastamine ei
võta selle esitajalt õigust seadusega sätestatud korras pöörduda uuesti halduskohtusse.


/allkirjastatud digitaalselt/

Roby Koik
kohtunik

                                                2

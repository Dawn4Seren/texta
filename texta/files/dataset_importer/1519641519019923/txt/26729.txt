                               KOHTUMÄÄRUS
Kohtu nimetus                         Harju Maakohus
Kohtunik                              Toomas Ventsli
Kohtujurist                           Allar Kirikmäe
Määruse tegemise aeg ja koht          11. jaanuar 2016. a, Tallinn, Kentmanni kohtumaja
Tsiviilasja number                    2-14-58477
Tsiviilasi                            XXX(XXX) kaebus Tallinna kohtutäituri Risto Sepa (Sepp)
                                      29.06.2015 otsuse peale täiteasjas nr 027/2015/801
Menetlustoiming                       Kaebuse lahendamine
Menetlusosalised ja nende
esindajad
Avaldaja (võlgnik)                    XXX(isikukood XXX, aadress XXX, elektronpost XXX)
Puudutatud isik 1 (kohtutäitur)       Tallinna kohtutäitur Risto Sepp (isikukood 37612110236,
                                      aadress Narva mnt 7D, 10117 Tallinn, elektronpost
                                      rsbyroo@taitur.net)
Puudutatud isik 2 (sissenõudja)       XXX (isikukood XXX, aadress XXX, elektronpost XXX)
Menetluse liik                        Kirjalik menetlus
Kohtumääruse resolutsioon
   1. Rahuldada XXX(XXX, isikukood XXX) kaebus Tallinna kohtutäituri Risto Sepa (Sepp,
      isikukood 37612110236) 29.06.2015 otsuse peale täiteasjas nr 027/2015/801.
   2. Tühistada Tallinna kohtutäituri Risto Sepa (Sepp, isikukood 37612110236) 29.06.2015
      otsuse peale täiteasjas nr 027/2015/801.
   3. Kohustada Tallinna kohtutäiturit Risto Seppa (Sepp, isikukood 37612110236) uuesti läbi
      vaatama XXX(XXX, isikukood XXX) 11.06.2015 täiteasjas nr 027/2015/801.
   4. Tühistada Harju Maakohtu 04.09.2015 määrusega kohaldatud esialgse õiguskaitse abinõu
      täitemenetluse peatamine.
Menetluskulude jaotus
   5. Jätta menetluskulud Tallinna kohtutäituri Risto Sepa (Sepp, isikukood 37612110236) kanda.
   6. Määrata kindlaks XXX(XXX, isikukood XXX) menetluskulu suurus riigilõiv 65
      (kuuskümmend viis) eurot.
   7. Välja mõista Tallinna kohtutäiturilt Risto Sepalt (Sepp, isikukood 37612110236)
      XXX(XXX, isikukood XXX) kasuks menetluskulud riigilõiv 65 (kuuskümmend viis) eurot.
   8. Jätta menetlusosaliste ülejäänud menetluskulude rahaline suurus kindlaks määramata.
Edasikaebamise kord
Määruse peale võib esitada määruskaebuse Tallinna Ringkonnakohtule Harju Maakohtu kaudu 15
(viieteistkümne) päeva jooksul alates määruse kättetoimetamisest. Määruskaebust ei saa esitada viie
(5) kuu möödumisel määruse tegemisest, kui seaduses ei ole sätestatud teisiti.

                                                                                             1 (5)
 Kohus selgitab, et kui menetlusosaline taotleb määruskaebuse esitamisel menetlusabi, peab ta
 seaduses sätestatud tähtaja järgimiseks tegema tähtaja kestel ka menetlustoimingu, mille tegemiseks
 ta menetlusabi taotleb, eelkõige esitama määruskaebuse (TsMS § 187 lg 6 ja § 442 lg 6).

I.     Asjaolude kirjeldus

1.      XXX(avaldaja) esitas 10.07.2015 Harju Maakohtule kaebuse kohtutäitur Risto Sepa
(kohtutäitur) 29.06.2015 otsuse peale täiteasjas nr 027/2015/801 (I kd, tl-d 1-8). Täitemenetlus
algatati Urmas Ustavi (sissenõudja) täitmisavalduse alusel. Kohus kohaldas 04.09.2015 määrusega
esialgse õiguskaitse abinõusid. Kohus algatas 11.09.2015 määrusega kaebuse alusel menetluse (I kd,
tl 95).

2.       Kohus toob määruse kirjeldavas osas vastavalt tsiviilkohtumenetluse seadustiku (TsMS) § 444
lg-le 1 välja üksnes kaebuse aluseks olevad põhilised asjaolud. Võlgnik avaldas kohtule, et
03.06.2015 algatas kohtutäitur sissenõudja avalduse alusel täitemenetluse võlgniku suhtes.
Täitedokumendiks oli Harju Maakohtu 16.01.2014 kohtumäärus või kohtuotsus tsiviilasjas nr 2-11-
3413. Nõude sisuks oli võlgnevus 11 123 eurot. Võlgnikule edastati täitmisteade 08.06.2015. Võlgnik
esitas 11.06.2015 kaebuse. Kohtutäitur jättis 29.06.2015 otsusega kaebuse rahuldamata. Kohtutäitur
on rikkunud täitemenetluse algatamisega formaliseerituse põhimõtet, sest täitedokument on ebaselge.
Võlgnikule jääb arusaamatuks, mida tuleb mõista pankrotimenetluse kulude kandmise all.
Kohtumääruses on märgitud, et pankrotimenetluse kulud jäetakse XXX(pankrotis) kanda.
Täitedokumendis ei ole märgitud, et pankrotimenetluse kulud on välja mõistetud XXX kui füüsiliselt
isikult. Kohtutäitur rikub täitemenetluse läbiviimisega seaduslikkuse põhimõtet, sest võlgniku suhtes
on algatatud kohustustest vabastamise menetlus ning pankrotiseaduse § 174 lg 2 kohaselt ei saa
võlausaldajad, kelle nõue võlgniku vastu on tekkinud pärast pankroti väljakuulutamist, pöörata
sissenõuet usaldusisikule üleandmisele kuuluvatele summadele. Täitedokumendiks olev
kohtumäärus ei olnud täitetoimingute tegemisele asumisel jõustunud. Võlgnik palub tühistada
kohtutäituri 29.06.2015 otsuse kaebuse lahendamise kohta (I kd, tl-d 41-47, 85-88).

3.     Kohtutäitur vastas kaebusele 18.09.2015. Kohtutäitur avaldas, et ta jääb oma 29.06.2015
koostatud otsuse juurde (I kd, tl 104).

4.      Sissenõudja vastas kaebusele 21.09.2015. Sissenõudja avaldas, et kaebus on alusetu. Kulude
kandmine ei ole ebaselge määratlus. Tähtsust ei oma asjaolu, kas võlgniku nimele on järgi kirjutatud
sõna „pankrotis“. Võlgniku arusaam võõra ja talle kuuluva vara kohta on moonutatud. Tsiviilasjas nr
2-11-55538 kohtu deposiiti kantud summa kuulub tagastamisele sissenõudjale, mitte võlgnikule (I
kd, tl-d 156-160).

II.    Kohtumääruse põhjendused ja õigusaktid, millest kohus juhindus

5.     Pankrotiseaduse (PankrS) § 150 lg 4 sätestab, et pankrotimenetluse raugemise korral otsustab
kohus pankrotimenetluse kulude jagamise asjaolude kohaselt. PankrS § 150 lg 5 sätestab, et
pankrotimenetluse kulude kohta tehtud määruse peale võib esitada määruskaebuse.

Kohtu hinnangul annab PankrS § 150 lg 4 kohtule kaalutlusõiguse jagada pankrotimenetluse kulud
asjaolude kohaselt, kui pankrotimenetlus raugeb. Harju Maakohus on 16.01.2014 kohtumääruse
tsiviilasjas nr 2-11-3413 tegemisel pankrotimenetluse kulud jätnud võlgniku kanda ning sellega
teostanud PankrS § 150 lg 4 kohast kaalutlusõigust.

6.     Harju Maakohtu 16.01.2014 kohtumääruse tsiviilasjas nr 2-11-3413 resolutsioonist ei nähtu
pankrotimenetluse kulude suurus ja pankrotimenetluse kulude väljamõistmine võlgnikult.

Tsiviilkohtumenetluse seadustiku (TsMS) § 463 lg 2 sätestab, et määrusele kohaldatakse vastavalt
otsuse kohta sätestatut, kui seadusest või määruse olemusest ei tulene teisiti. TsMS § 442 lg 5 sätestab,
                                                                                                    2 (5)
et otsuse resolutsiooniga lahendab kohus selgelt ja ühemõtteliselt poolte nõuded ja veel lahendamata
taotlused, samuti rakendatud hagi tagamise abinõudega seotud küsimused. Resolutsioon peab olema
selgelt arusaadav ja täidetav ka muu otsuse tekstita. PankrS § 3 lg 2 sätestab, et pankrotimenetlusele
kohaldatakse tsiviilkohtumenetluse seadustikus sätestatut, kui käesolevast seadusest ei tulene teisiti.

TsMS § 463 lg 2 kohaselt peab kohtumääruse resolutsioon vastama TsMS § 442 lg 5 nõuetele. See
tähendab, et kohtumääruse resolutsioon peab olema selgelt arusaadav ja täidetav kohtulahendi muu
tekstita. Pankrotiseadus ei sisalda regulatsiooni, mis asendaks TsMS § 442 lg-s 5 sätestatu. See
tähendab, et ka PankrS § 158 lg-s 4 nimetatud määruse resolutsioon peab olema selgelt arusaadav ja
täidetav ka muu määruse tekstita.

PankrS § 150 lg 4 ei näe ette, et kohus mõistab pankrotimenetluse kulud nende võlgniku kanda
jätmisel võlgnikult konkreetse summana välja. Pankrotimenetluse kulude väljamõistmine
pankrotimenetluse raugemise korral on pankrotiseaduses reguleerimata. Kohtu hinnangul tuleb
analoogia korras kohaldada pankrotiseaduse § 23 lg-d 4. PankrS § 23 lg 4 lause 1 sätestab, et kui
võlgniku avalduse alusel alustatud menetlus lõpetatakse raugemisega pankrotti välja kuulutamata ja
võlgniku varast ei jätku vajalikeks väljamakseteks, mõistab kohus ajutise halduri tasu ja hüvitatavad
kulutused välja võlgnikult, kuid võib määrata nende hüvitamise riigi vahenditest. PankrS § 23 lg 4
lause 1 sätestab üheselt, et pankrotimenetluse kulud mõistetakse pankrotiavalduse menetluse
raugemisel välja võlgnikult. Kohtu hinnangul tuleb PankrS § 150 lg-d 4 ja § 23 lg-d 4 koosmõjus
tõlgendada selliselt, et kohus peab pankrotimenetluse kulude pankrotivõlgniku kanda jätmisel
mõistma pankrotimenetluse kulud konkreetse summana pankrotivõlgnikult välja konkreetse isiku
kasuks, nt pankrotihalduri või pankrotimenetluse kuludeks kohtu deposiiti makse teinud isiku kasuks.
Vastasel juhul ei vasta kohtumäärus TsMS § 442 lg 5 nõuetele ega ole täidetav.

Kohtumäärusega on pankrotimenetluse kulud jäetud võlgniku kanda, kuid pankrotimenetluse kulude
suurus ja nende väljamõistmine sissenõudja kasuks kohtumääruse resolutsioonist ei nähtu. Seetõttu
ei ole kohtumäärus selge osas, kas ja milline pankrotimenetluse kulude summa on pankrotivõlgnikult
välja mõistetud ning kes on kohtumääruse kohaselt kulude hüvitamist nõudma õigustatud isik.

7.      Täitemenetluse seadustiku (TMS) § 23 lg 1 lause 1 sätestab, et kohtutäitur viib täitemenetluse
läbi sissenõudja avalduse (edaspidi täitmisavaldus) ja täitedokumendi alusel.

Kui kohtutäiturile esitatakse täitmisavaldus ja täitedokument, kontrollib kohtutäitur, kas
täitmisavalduses märgitud sundtäitmisele esitatud nõue nähtub täitedokumendist. Seejuures
kontrollib kohtutäitur, kas täitmiseks esitatud dokument vastab formaalselt seaduse nõuetele
(täitemenetluse formaliseerituse printsiip). Täitemenetluse formaliseerituse põhimõttest tulenevalt
saab sundkorras täita üksnes selget lahendit. Kui sundtäitmisele esitatud nõuet ei nähtu
täitedokumendist või on täitedokument täitmisavalduses kirjeldatud nõude osas ebaselge, ei tohi
kohtutäitur täitemenetluse formaliseerituse põhimõttest lähtuvalt täitemenetlust läbi viia.

Sissenõudja esitas 02.06.2015 kohtutäiturile täitmisavalduse, milles on märgitud järgmist:
„Palun pöörata täitmisele „Täitemenetluse seadustiku“ § 2 lõike 1 punkti 1 alusel:
1. Harju Maakohtu 16.01.2014 määrusega (Lisa 1) määrati:
1.1. XXX(pankrotis) pankrotihaldur Urmas Ustavi töötasuks 9600 eurot, millele lisandub käibemaks
summas 1920 eurot, kokku 11 520 eurot.
1.2. Jäeti XXX(pankrotis) pankrotimenetluse kulud võlgniku XXX(pankrotis) kanda.
Lõplik nõue võlgniku XXX vastu
Riigi Tugiteenuste Keskuse poolt on 15.08.2014 halduri tasu katmiseks makstud välja 397 EUR.
Eeltoodut arvestades on Urmas Ustavil 01.06.2015 seisuga nõue XXX vastu summas 11 123 EUR.
Sissenõude nõude summa täitmisavalduse esitamise kuupäeval: 11 123 EUR.“ (I kd, tl 114).




                                                                                                  3 (5)
Sundtäitmisele esitatud kohtumäärus oli jõustunud (TMS § 2 lg 1 p 1) ja sellele oli lisatud
jõustumismärge (TMS § 12 lg 1) (I kd, tl 112). Kohtumääruse resolutsioonist ei nähtu, et võlgnikult
on sissenõudja kasuks välja mõistetud 11 520 eurot (I kd, tl 106-107).

Täitedokumendiks oleva kohtumääruse resolutsioonist ei nähtu, et võlgnikult on sissenõudja kasuks
välja mõistetud 11520 eurot. Seetõttu on kohtulahend on ebaselge ning kohtutäitur algatas
täitemenetluse ebaõigesti. Kohtutäitur on ebaselge täitedokumendi alusel täitemenetluse
läbiviimisega rikkunud formaliseerituse põhimõtet. Seetõttu oli võlgniku kaebus kohtutäituri
tegevuse peale põhjendatud ning kohtutäitur oleks pidanud kaebuse rahuldama ja täitemenetluse
lõpetama. Kohus rahuldab võlgniku kaebuse ja tühistab kohtutäituri 29.06.2015 otsuse.

Kohus kohustab kohtutäiturit vaatama kaebuse uuesti läbi.

8.     Sissenõudja ei ole vastuses kaebusele esitanud faktiväiteid, mille alusel oleks kohtul võimalik
lugeda sundtäitmisele esitatud kohtumääruse resolutsioon selgeks. Kohus nõustub sissenõudjaga, et
sõnapaar „kulude kandmine“ ei ole ebaselge määratlus. Samuti on kohus nõus sellega, et võlgniku
nimele sõna „pankrotis“ lisamine ei anna alust lugeda XXXisikuks, kelle kanda on jäetud
pankrotimenetluse kulud. Samas ei muuda asjaolu, et kohus jättis pankrotimenetluse kulud võlgniku
kanda olematuks asjaolu, et kohus ei ole pankrotimenetluse kulusid konkreetse summana võlgnikult
sissenõudja või muu isiku kasuks välja mõistnud.

9.      Sissenõudja leiab, et käesoleval juhul pööratakse sissenõue kohtu tagatiste kontol oleva raha
suhtes, mis ei ole võlgniku vara, vaid sissenõudja poolt tsiviilasjas nr 2-11-55538 kohtu deposiiti
makstud rahasumma. Nimetatud summa tagastamist saab nõuda sissenõudja (I kd, tl-d 158-159).
Kohus on sissenõudjale avaldanud, et tagatise tagastamist saab taotleda üksnes võlgnik vastavalt
TsMS § 195 lg-le 1 (I kd, tl 157).

Täitmisteatest nähtuvalt ei ole võlgniku vastu algatatud täitemenetluse sisuks üksnes sissenõude
pööramine tagatise tagastamise nõudeõigusele summas 1839,40 eurot. Sissenõudja on märkinud oma
nõude suuruseks 11 123 eurot (I kd, tl 114). Sissenõudja ei ole oma sundtäitmisele esitatud nõuet
piiranud kohtu deposiidis oleva 1839,40 euroga (I kd, tl 114). Täitemenetlust on alustatud 11 123
euro tasumise nõude rahuldamiseks (I kd, tl 18).

Kohus leidis eelnevalt, et kohtutäitur on täitemenetluse algatanud ebaselge täitedokumendi alusel,
mistõttu tuleb kaebus rahuldada. Sissenõudja vastuväide ei ole seotud kohtulahendi selgusega, vaid
varaga, millele sissenõuet saab pöörata. Eeltoodust tulenevalt ei anna sissenõudja vastuväide alust
kaebuse rahuldamata jätmiseks.

Kohus selgitab, et küsimus, kas kohtu deposiiti tasutud summa kuulub tagastamisele
pankrotivõlgnikule või pankrotihaldurile, lahendatakse maakohtu poolt TsMS § 195 lg 1 alusel
kohtumäärusega. Maakohus ei saa kohtutäituri otsuse peale esitatud kaebuse lahendamisel anda
hinnangut sellele, millisel isikul on TsMS § 195 lg 1 järgi õigus taotleda tagatise tagastamist. Kui
maakohus keeldub tagatise andja taotluse alusel talle tagatise tagastamisest, on tagatise andjal
võimalik esitada TsMS § 195 lg 3 kohaselt kohtumääruse peale määruskaebus. Tagatise tagastamata
jätmise korral ei ole kohaseks õiguskaitsevahendiks täitmisavalduse esitamine isiku vastu, kellel on
tagatise tagastamisest keeldunud kohtu arvates tegelikult õigus tagatise tagastamist taotleda. Asjaolu,
et kohus ei ole sissenõudjale tagatist tagastanud, ei anna sissenõudjale õigust esitada võlgniku vastu
sundtäitmisele täitedokumenti, mis on ebaselge.

10.     TMS § 218 lg 2 lause 2 sätestab, et kohus võib otsustada kuni kaebuse lahendamiseni
täitemenetluse tagatise vastu või tagatiseta peatamise või jätkamise tagatise vastu. Kohus kohaldas
07.10.2014 kohtumäärusega esialgse õiguskaitse abinõuna täitemenetluse peatamist. Tulenevalt TMS
§ 218 lg-st 2 on täitemenetluse peatamine võimalik kuni kaebuse lahendamiseni. Kohus peatas
esialgse õiguskaitse abinõuna täitemenetluse täiteasjas nr 027/2015/801. Kohtulahendi täitmiseks on
                                                                                                  4 (5)
vajalik esialgse õiguskaitse abinõu tühistada, et kohtutäitur saaks täitemenetluse jätkumisel võlgniku
kaebuse uuesti läbi vaadata ja otsusega lahendada.

TsMS § 445 lg 2 sätestab, et kui hagi otsusega rahuldatakse või kui kohus lõpetab menetluse
kompromissi sõlmimisega, jätab kohus kohaldatud hagi tagamise abinõu jõusse kohtulahendi täitmist
tagava abinõuna, kui see on lahendi täitmise tagamiseks ilmselt vajalik ja pool, kelle kasuks otsus
tehti, või kompromissilepingu pooled ei taotle abinõu tühistamist. Kohus tühistab 04.09.2015
kohtumäärusega kohaldatud esialgse õiguskaitse abinõud.

11.    TsMS § 172 lg 10 sätestab, et kohtutäituri otsuse peale esitatud kaebuse ja notari
ametitoimingu tegemise taotluse kohtule esitamisel tasumisele kuuluva riigilõivu kannab
menetlusosaline, kelle kahjuks lahend tehti. Kohus tegi lahendi kohtutäituri kahjuks. Seetõttu jätab
kohus riigilõivu kohtutäituri kanda.

TsMS § 172 lg 1 lause 2 sätestab, et kui hagita menetluses osaleb mitu isikut, võib kohus otsustada,
et menetluskulud kannab täielikult või osaliselt mõni menetlusosaline, kui see on asjaolusid
arvestades õiglane, muu hulgas siis, kui see menetlusosaline esitas põhjendamatu taotluse, väite või
tõendi. Kohus rahuldas kaebuse ja tühistas kohtutäituri otsuse. Seega tegi kohus otsuse kohtutäituri
kahjuks. Kohtu hinnangul on seetõttu õiglane jätta kohtuvälised kulud kohtutäituri kanda.

TsMS § 177 lg 1 p 1 sätestab, et kohus määrab menetluskulude rahalise suuruse kindlaks kohtuotsuses
või menetlust lõpetavas määruses.

Võlgnik tasus kaebuse esitamisel riigilõivu 15 eurot ja esialgse õiguskaitse avalduse esitamisel 50
eurot. Kohus määrab kindlaks võlgniku menetluskulud riigilõivu 65 eurot osas ja mõistab nimetatud
summa kohtutäiturilt võlgniku kasuks välja.

Asja materjalidest nähtuvalt on kõik menetlusosalised osalenud menetluses isiklikult, mistõttu neil ei
saa olla lepingulise esindaja kulusid. Samuti ei nähtu asja materjalidest, et kohus või menetlusosalised
oleks teinud toiminguid, millega kaasnevad menetlusosalistele kohtukulud. Seetõttu jätab kohus
ülejäänud menetluskulude osas menetluskulude rahalise suuruse kindlaks määramata.

/allkirjastatud digitaalselt/

Toomas Ventsli
kohtunik




Kohtuistungi sekretär Kristi Aarde (telefon (+372)6200195, elektronpost kristi.aarde@kohus.ee). Kohtujurist
Allar Kirikmäe (elektronpost allar.kirikmae@kohus.ee). Harju Maakohtu Kentmanni kohtumaja kantselei
(Kentmanni 13, 10116 Tallinn, telefon (+372)6200120, faks (+372)6200191, elektronpost menetlusdokumentide
saatmiseks hmkkentmanni.menetlus@kohus.ee).




                                                                                                              5 (5)

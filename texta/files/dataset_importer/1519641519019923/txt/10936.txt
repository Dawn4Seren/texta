                        KOHTUOTSUS
                              EESTI VABARIIGI NIMEL

Kohus                         Tallinna Ringkonnakohus, tsiviilkolleegium

Kohtukoosseis                 Eesistuja Gaida Kivinurm, liikmed Margo Klaar ja Iko Nõmm

Otsuse tegemise aeg ja koht   08.07.2016, Tallinn

Tsiviilasja number            2-11-31261

Tsiviilasi                    OÜ Eesti Pastatooted (pankrotis) pankrotihaldur Jüri
                              Truutsi hagi LB Italia SRL vastu 3 000 000 euro saamiseks

Vaidlustatud kohtulahend      Harju Maakohtu 19.09.2013 otsus

Kaebuse esitaja ja kaebuse Pankrotihaldur Jüri Truutsi apellatsioonkaebus
liik

Tsiviilasja             hind 3 000 000 eurot
apellatsioonimenetluses

Menetlusosalised ja nende Hageja: OÜ Eesti Pastatooted (pankrotis, registrikood
esindajad                 11339167) pankrotihaldur Jüri Truuts, lepinguline esindaja
                          vandeadvokaat Carri Ginter

                              Kostja: LB Italia SRL (Itaalia registrikood 08466190157),
                              lepingulised esindajad vandeadvokaat Aet Bergmann ja
                              vandeadvokaat Margus Sorga

Kohtuistungi toimumise aeg    14.06.2016


RESOLUTSIOON:
  1. Tühistada Harju Maakohtu 19.09.2013 otsus osas, milles maakohus mõistis välja
     OÜ Eesti Pastatooted (pankrotis) pankrotihaldur Jüri Truutsilt riigituludesse
     riigilõivu 89 799,56 eurot.
  2. Ülejäänud osas jätta maakohtu otsus muutmata.
  3. Apellatsioonkaebus jätta rahuldamata.
  4. Maakohtu, ringkonnakohtu ja Riigikohtu menetluskulud jätta OÜ Eesti
     Pastatooted (pankrotis) pankrotihaldur Jüri Truutsi kanda.



                                                                                 1(14)
   5. Vabastada OÜ Eesti Pastatooted (pankrotis) pankrotihaldur Jüri Truuts
      riigilõivu, mille tasumisest ta oli menetlusabi andmise korras vabastatud,
      riigituludesse tasumise kohustusest.


Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada menetlusabi saamise taotluse, samuti esitada teise
menetlusosalise kaebuse või muu taotluse kohta seisukohti ja vastuväiteid.

Menetlusabi taotlemise selgitus
Tsiviilkohtumenetluse seadustiku (TsMS) § 187 lg 6 kohaselt peab seaduses sätestatud tähtaja
järgimiseks tegema menetlusabi taotleja tähtaja kestel ka menetlustoimingu, mille tegemiseks
ta menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi
taotlemisega, annab kohus tähtaja pärast menetlusabi andmise taotluse lahendamist, kui
nimetatud taotlus ei olnud esitatud põhjendamatult või tähtaja pikendamise eesmärgil. See ei
välista menetlustähtaja ennistamist.

Hagi ja selle aluseks olevad asjaolud
1. OÜ Eesti Pastatooted (pankrotis) pankrotihaldur Jüri Truuts esitas 06.07.2011 Harju
   Maakohtusse hagi LB Italia SRL vastu õiglase kahjuhüvitisena vähemalt 3 000 000 euro
   saamiseks, alternatiivselt kahju 436 993,77 euro hüvitamiseks. Hageja palus jätta
   menetluskulud kostja kanda.
2. Hagiavalduse kohaselt sõlmis hageja 15.10.2007 AS-ga SEB Ühisliising liisingulepingu,
   millega liisinguandja kohustus omandama kostjalt kombineeritud pasta valmistamise
   seadme Futura Evolution 160 ja muud seadmed ning andma need kuni 15.01.2013 hageja
   kasutusse. Liisingulepingust tulenevate kohustuste täitmiseks sõlmis liisinguandja
   18.10.2007 kostjaga müügilepingu, mille p-s 1 lepiti kokku müüdavas esemes.
   Müügilepingu p 5 kohaselt kohustus müüja lepingu esemeks olevad seadmed tarnima
   hagejale hiljemalt 31.12.2007 ning paigaldama 30 päeva jooksul pärast eseme tarnimist
   hageja tootmisruumidesse, mida ka tähtaegselt tehti.
3. Maakohtu 10.07.2009 määrusega kuulutati välja hageja pankrot. Hageja pankrotistumine
   on põhjustatud kostjapoolsest müügilepingu rikkumisest. Kostja esindaja paigaldas
   ostetud seadmed 2008. aasta jaanuari kolmandal nädalal, seadistamise käigus ei olnud
   hagejal võimalik seadmeid liinina töötamas katsetada, kuna puudus osa vajalikke detaile
   ning neid saadeti Itaaliast juurde. Paigaldamise käigus selgus, et seadmetega ei ole
   võimalik pastöriseerida lihtpastat ja kostja esindaja kinnituse kohaselt ei olegi see tarnitud
   seadmetega võimalik.
4. Hageja alustas pastatoodete tellimuste vastuvõtmist 2007. aasta lõpus. 2008. aasta jaanuari
   alguseks oli tal kokku lepitud tellimusi Heikki Harismaa OY kaudu 2008. aastaks
   vähemalt 72 200 kg ning 2009. aastaks 144 000 kg. 2008. aasta veebruari alguses, kui
   hageja alustas tootmist, selgus, et tarnitud seadmed ei tööta liinina.
5. Liisinguandja palus 02.07.2008 kirjas kostjal kõik liini puudused kõrvaldada hiljemalt
   01.08.2008, samuti nõudis hageja 04.07.2008 kirjas kostjalt puuduste kõrvaldamist ja
   138 000 euro suuruse kahju hüvitamist. 23.07.2008 toimus Tallinnas liisinguandja, hageja
   ja kostja kohtumine, kus lepiti kokku, et liini puuduste kõrvaldamiseks tarnitakse


                                                                                           2(14)
   lisamasinad hiljemalt 20.10.2008. Parandatud seadmed saabusid Eestisse 26.11.2008 ja
   paigaldati 14.–17.12.2008, mille tulemusena töötas liin nii, nagu algne kokkulepe ette
   nägi. Hagejal olid aga tekkinud makseraskused, mis viisid ta pankrotini. 2008. ja 2009.
   aasta jooksul pöördusid hageja poole mitmed toiduainete jaemüügiga tegelevad ettevõtjad
   Soomest ja Baltimaadest, kes olid huvitatud hageja toodete müüki võtmisest.
6. Kantud kahju väljendub saamata jäänud tulus, mida hageja oleks teeninud, kui kahju
   põhjustanud asjaolu ehk seadmete puudusi ei oleks esinenud. Hageja saamata jäänud tulu
   väljendab puhaskasumit, mis hagejal jäi teenimata, mille kindlaksmääramiseks tuleb
   selgitada välja hageja toodetud pasta toorme sisseostuhinna ja hagejale pasta tellijatega
   sõlmitud lepingute kohaselt makstava tasu vahe, millest on lahutatud muud hageja
   tootmis- ning turunduskulud. Sellise metoodika kohaselt on kahjuks vähemalt 3 000 000
   eurot. Saamata jäänud tulu on hinnanud finantsteenustega tegelev ettevõtja OÜ ADEX
   Financial Solutions, kelle eksperdid järeldavad, et Heikki Harismaa OY-ga kokku lepitud
   tellimuse puhul on selleks 2010. aastal 3 000 000 kuni 3 800 000 eurot. Hageja loobus
   teistest pakkumistest, seega on tegelik kahju 3 000 000 eurost oluliselt suurem. Hageja
   palus lõpliku õiglase kahjusumma kindlaks määrata kohtul.
7. 23.04.2012 esitas hageja alternatiivse kahjuarvestuse. Hageja kogu äritegevus seisnes
   pastatootmise käivitamises kostjalt hangitava liiniga. Hageja tegi jooksvalt kulutusi,
   milleks olid töötajatele makstud palgad, üür, pangalaenu intressid ja kulud turundusele
   äritegevuse käivitamise huvides. Pankrotivõlausaldajad on esitanud võlanõuded ja
   jaotusettepanekuga on kinnitatud 434 437,30 eurot. Osanikud on osakapitalina hageja
   tegevuse käivitamisesse panustanud 2556,47 eurot. Alternatiivselt palub hageja kostjalt
   välja mõista tekitatud kahju hüvitamiseks 436 993,77 eurot. Kuna müügilepingu ese oli
   keeruline tehaseseade, mille töölepanemiseks ei piisanud ostja teadmistest ja mida ostja
   tellis otse tootja käest, ei piisanud müügilepingu kohaseks täitmiseks üksnes kauba
   kohaletoomisest.

Kostja vastuväited hagile
8. Kostja hagi ei tunnistanud, vaidles sellele vastu ja palus jätta menetluskulud hageja kanda.
9. Kostja täitis müügilepingut kohaselt. Seadmed anti hagejale üle 28.12.2007 ning need
    paigaldati ja seati töökorda 21.01.2008. Kostja esindaja korraldatud väljaõppe ajal tootsid
    seadmed täpselt nõutud mahtu, vajades vähesel määral manuaalset sekkumist.
    Müügilepingu esemel ei pidanud olema selliseid omadusi, nagu hageja väidab.
    Tegelikkuses tõdes tehnik, et kombineeritud masin ei pruugi vastata hageja vajadustele,
    kuna eelkõige toodeti ravioole. Seadmed olid korrektselt paigaldatud. Muudatusi tuli
    tootmises teha pidevalt, kuid need ei tulenenud seadmete puudustest, vaid on pasta
    tootmise protsessi loomulik osa. Kostja selgitas hagejale eelkuivatuse ja pastöriseerimise
    funktsioone ning elementaarseid pastatootmise põhitõdesid, erinevate pastade mõõte,
    retseptuuri, valmis pasta kvaliteeti ja värvust ning pakendamist, teavitas, et põhjamaadest
    pärinev jahu ei olnud sobilik pasta tootmiseks. Kostja tehnik määratles hagejat külastades
    erinevaid tootmisvigu, mis tulenesid hageja tegevusest. Kostja tarnitud pastöriseerija
    võimsus 100 kg/h oli õige, kuid tootmiskiirus sõltub nii ettesöödetud tootemahust kui ka
    lindi liikumiskiirusest.
10. Kostja otsustas juulis 2008 toimunud nõupidamisel kliendisuhte hoidmiseks asendada
    seadme tasuta teisega, mis vastas paremini hageja vajadustele, nagu need olid alates
    jaanuarist 2008 kujunenud. Turunduslikel kaalutlustel nõustus kostja tarnima uued
    seadmed tasuta tingimusel, et vanad seadmed tagastatakse. 21.11.2008 saatis kostja
    hagejale uued seadmed. Müügilepingu alusel müüdud seadmete võimsus oli igal juhul
    piisav eellepingus toodud mahtude saavutamiseks. Masinate koostöös saavutatav maht oli
    80 kg tunnis, kui neid kasutada eesmärgipäraselt, õige jahu ja kvaliteetse täidisega.


                                                                                         3(14)
    Tootemahu sõltuvus toorainetest ja masina käsitsemisest on kajastatud brošüüris, mis oli
    lisatud seadmetele. Isegi kui toodangu mahtu vähendada 40% võrra, oleks toodang
    ületanud esitatud eellepingus ette nähtud koguseid mitu korda.
11. Hageja nõue on vastuolus tema enda väidete ja esitatud tõenditega. Hagiavalduse kohaselt
    oli 04.07.2008 hagejale tekkinud kahju suuruseks 138 000 eurot. Analüüsis on saamata
    jäänud tulu hinnatud ainult Heikki Harismaa OY ja hageja vahel novembris 2007 sõlmitud
    eellepingu põhjal. On eeldatud, et eellepingu põhjal oleks sõlmitud mõlemaid pooli
    õiguslikult kohustav põhileping, tootmine oleks käivitunud ette nähtud mahus, tootmine
    oleks jätkunud analüüsis toodud mahus järgneva kümne aasta jooksul. Tähelepanuta on
    jäänud tootmise käivitamise ja selle jätkamisega seotud võimalikud raskused alates
    kvalifitseeritud tööjõu puudumisest kuni ilmsete puudujääkideni oskusteabes juhtkonna
    tasandil.
12. Hageja tellis kombineeritud seadme ilmselgelt ootuses, et hakkabki tootma ja turustama
    erinevaid pastatooteid. Selgus aga, et turustada saab põhiliselt ravioole. Hageja tegemata
    töö turu hindamisel ja äriplaani koostamisel ei saa olla kostja risk.
13. Kui hageja soovib väita, et temale tekitati otsest kahju 434 437,30 eurot seetõttu, et just
    sellises summas on hageja vastu esitatud jaotusettepanekuga kinnitatud võlanõuded, siis
    kahju on hageja pankrotistumise järel tekkinud võlausaldajatele, mitte hagejale, ning ka
    võlausaldate kahju suurus ei ole ilmselt selge enne, kui pankrotiprotsess on lõppenud ja
    võlausaldajatele väljamaksed tehtud. Osakapitalina hageja tegevusse panustatud 2556,47
    eurot ei saa samuti olla käsitatav hageja kahjuna, vaid sellest summast on ilma jäänud
    selle panustanud osanikud. Alternatiivses kahjuarvestuses on arvesse võetud ainult need
    kulutused, mis hageja kandis selleks, et äritegevus käima saada. Kulutuste all arvestatakse
    töötajatele makstud palkasid, makstud üüri, makstud pangalaenu intresse, turunduskulusid
    ja muid kulusid, mis olid äritegevuse käivitamise huvides. Juba kantud kulutused ei saa
    kuidagi sisalduda hageja vastu esitatud võlanõuetes, kuna võlausaldajad saavad esitada
    nõudeid ainult sellises suuruses, mis ei ole tasutud.
14. Hageja nõue on ka aegunud, sest seadmed anti üle 21.01.2008.

Esimese astme kohtu otsus
15. Harju Maakohtu 19.09.2013 otsusega jäeti hagi rahuldamata ja menetluskulud hageja
    kanda ning mõisteti hagejalt riigituludesse välja riigilõiv 87 799,56 eurot.
16. Esitatud tõendite põhjal ei ole alust järeldada, et kostja oleks olulise lepingurikkumisega
    tekitanud hagejale kahju, mille tagajärjel viimane pankrotistus. Hageja ei tõendanud, et
    ostetud seadmed ei vastanud tellitule ja lepingule. Võlaõigusseaduse (VÕS) § 219 lg 1
    kohaselt on ostja kohustatud ostetud asja viivitamatult üle vaatama. Tõendid kinnitavad, et
    hageja komplekteeris ise seadmete kogumi, asudes tootmise käigus oma vajadusi ja
    võimalusi ümber hindama. Asjaolust, et seadmed tuli liinina tööks kokku sobitada, pidi
    hageja esindaja oma teadmiste põhjal aru saama. Seega ei olnud ka ootuspärane rajada
    äriplaani koguseid sisuliselt automaatliini toodangu tulemustele.
17. Põhjendatud ei ole hageja väide, et ostetud seadmed ei töötanudki ühtse liinina. Seadmete
    mittetöötamist ei kinnitanud tunnistajad ega kirjalikud tõendid. Tunnistajate ütlustest
    järeldub, et hageja alustas tootmist ja tekkinud probleemid ei olnud tingitud mitte
    seadmete ebakvaliteetsusest või võimatusest liinina toimida, vaid tootmise käigus
    ilmnenud pastatootmise iseärasustest ning muudest põhjustest.
18. Tõendid ei kinnita hageja väidet, et just kostja lepingurikkumise tõttu hilines tootmise
    käivitamine ligi aasta võrreldes esialgu planeerituga, mistõttu oli hageja kaotanud oma
    lepingupartnerite usalduse ja jäänud ilma sõlmitud lepingutest ning seetõttu muutus
    maksejõuetuks. Põhjendatud ei ole müüja lepingurikkumisena käsitada asjaolu, et ostjale
    tarnitud seadmed pidanuks omavahel liinina sobituma hageja soovitud viisil, mida ta kohe


                                                                                         4(14)
    tootmises vajalikul võimsusel kasutama oleks saanud hakata. Seadmed anti tähtaegselt üle
    ja üleandmis-vastuvõtmisaktis on kahepoolselt kinnitatud komplektsuse vastavust
    tellimusele. 21.01.2008 masinaid katsetati ja need kiideti heaks, ühiselt allkirjastatud akt
    ei kajasta ostetud seadmete mittetoimimist. Samuti nähtub hageja 04.02.2008 edastatud
    e-kirjast, et seadmed olid töökorras. Asja sisulise arutamise käigus küll selgus, et
    erinevatel põhjustel ei töötanud seadmed probleemideta ja hageja jaoks piisavas koguses
    toodangu saamiseks. Hinnates esile toodud põhjuseid, ei saanud seda aga pidada kostja
    süüliseks tegevuseks.
19. Kostja tarnis arvel ja pakkumises märgitud seadmed, mida hageja osta soovis ja mille
    hageja esindaja oli oma teadlikkusele tuginedes varem välja valinud. AS SEB Liising ja
    hageja pöördumised kostja poole 2008. aasta suvest piirduvad hagejalt saadud teabega
    väikese tootluse kohta, seal ei ole esile toodud, miks on tekkinud töö käigus probleemid.
    Tunnistajate ütlustest ilmnes, et probleem toodangu kogusega ilmnes tootmise käigus.
20. Hageja asjatundlik esindaja ei saanud seadmete ostmisel eeldada, et eraldi soetatavad
    masinad olid käsitatavad automaatliinina või automaatse tootmisliinina. Tekkinud
    probleemid olid tingitud pastatootmise eripärast ja tootmise käivitamisest. Samuti jõudis
    hageja juhtkond jaanuari kuni mai müügitulemuste põhjal järeldusele, et soovivad
    turustada vaid ravioole, mis oli ilmselgelt ka masinate vahetamise soovi aluseks. Hageja
    soovis läbirääkimiste ajal just kombineeritud pastatootmismasinat. Kostja ei saanud
    lepingueelsete läbirääkimiste ajal ja sõlmitud lepingu alusel eeldada, milline on hageja
    vajadus, arvestades viimase äriplaani. Heikki Harismaa OY-ga sõlmitud eelleping
    planeeritud tarnekoguste ja hindade kohta aastatel 2008–2009 reguleeriks hageja suhteid
    toodete turustamisel, kuid ei saaks olla siduvaks seadmete müüjale toodete müügi
    tagamisel. Ükski tõend ei kinnitanud, et hageja planeeritud tarnekogused oleks olnud
    kostjaga läbirääkimise osaks seadmete valikul. Hagiavalduse kohaselt sooviti
    universaalset kõiki kolme liiki pastat tootvat liini, kus esimene masin segab ja valmistab
    pasta, teine masin pastöriseerib ja kolmas kuivatab. On tuvastatud, et kokkupandud liini
    puhul absoluutset viga ei olnud, ostetud masinaid oli võimalik koos tööle seadistada, kuid
    muutus töö resultaat.
21. Hageja tugines kahju hüvitamise nõudes Ühinenud Rahvaste Organisatsiooni kaupade
    rahvusvahelise ostu-müügilepingute konventsiooni (edaspidi CISG) art 45 lg 1 p-le b ja
    VÕS § 365 lg-le 1. CISG art 35 lg 1 ja VÕS § 217 lg 2 p 2 käsitlevad olukordi, millal ei
    vasta asi lepingutingimustele. Antud juhul müüja ei rikkunud lepingut, kuna ei ole
    tõendatud, et kaup ei sobinud soovitud eesmärgiks, müüja oli lepingu sõlmimise ajal
    teadlik, millisel eesmärgil kaupa sooviti kasutada, kuid mitte äriplaanis soovitud
    kogustest. Ostjal oli alust toetuda müüja pädevusele ja arvamusele, kuid ostja kinnitas end
    olevat asjatundlik seadme soetaja. Kõik seadmeid puudutavad küsimused esitati pärast
    ostu-müügilepingu sõlmimist. Kostja tegevuse ja hagejale kahju tekkimise vahel ei ole
    põhjuslikku seost.
22. Kostjale ei saanud panna vastutust hinnata hageja äriplaani. Hageja pidi olema lepingu
    sõlmimise ajal teadlik võimalikest riskidest komplekteeritud liinina valitud tööprotsessi
    puhul. Hageja väide, et 12.03.2008 teatas kostja, et on valmis tegema vajalikud
    muudatused, et seadmed liinina tööle panna, ei tähendanud, et need liinina ei töötanud.
    Kostja e-kirjast nähtub, et ta valmistas ette lisaseadmesüsteemi, parandamaks sellega
    Futura ning pastöriseerija koos töötamist. Pärast seda muudatust paranes masina
    funktsionaalsus märkimisväärselt, kuid masin töötas ka enne seda. Tootmise vähene maht,
    sh probleem, et ravioolid jäid lindile kinni, võis olla põhjustatud teistest tingimustest,
    näiteks liigsest aurust. Hageja pankrotistumise põhjuseks ei olnud ostu-müügilepingu
    alusel tarnitud seadmed, vaid eelõige asjaolu, et liisingulepingu täitmine ja muude
    äritegevusega kaasnevate kohustuste eest tasumine oligi sõltuvuses kohesest müügist ja


                                                                                          5(14)
    seega toodangu mahust. Äriühingu omakapital muutus negatiivseks tegelikult juba 2007.
    aastal, seadmed tarniti aga 2008. aasta jaanuaris, seega ei olnudki tootmist varem võimalik
    alustada. Äriühingul olid tekkinud kohustused, kuid tal ei olnud tulu ja pidevat rahavoogu.
23. Kostja esitas hagi aegumise vastuväite, tuginedes tsiviilseadustiku üldosa seaduse (TsÜS)
    § 150 lg-le 1. Kuivõrd hagi esitati 06.07.2011, leidis kostja, et hagi oli aegunud osas,
    milles nõue oli muutunud sissenõutavaks enne 06.07.2008. Lepingutingimustele
    mittevastavusest tuleneva nõude aegumistähtaeg algab asja üleandmisest 21.01.2008. Ka
    hageja viitas põhjendatult VÕS §-le 227. Nimetatud normiga on sätestatud
    müügilepingule kohalduv erand üldreeglist, kuid praeguses vaidluses ei olnud
    põhjendatud lähtuda asja asendamise ajast. Asja sisulise arutamise käigus ei leidnud
    tõendamist ostu-müügilepingule mittevastava seadme asendamine. Vaidlusaluse ostu-
    müügilepingu alusel anti seadmed üle 21.01.2008. Seega tulnuks hagi esitades valida
    kohane õiguskaitseviis võimaliku lepingurikkumise korral, lähtudes VÕS § 227 esimeses
    lauses sätestatust.

Apellatsioonkaebus
24. Hageja palub apellatsioonkaebuses maakohtu otsuse tühistada ja teha uus otsus, millega
    hagi rahuldada ja jätta menetluskulud kostja kanda.
25. Kohus kohaldas valesti võlaõigusseaduse sätteid. Hageja nõuab kahju hüvitamist
    Ühinenud Rahvaste Organisatsiooni kaupade rahvusvahelise ostu-müügi lepingute
    konventsiooni (CISG) art 45 lg 1 punkti b ja VÕS § 365 lg 1 alusel. Kostja peab hagejale
    hüvitama müügilepingu rikkumise tõttu tekkinud kahju, kuna hageja ja liisinguandja vahel
    on sõlmitud liisinguleping, mille täitmiseks sõlmitud müügilepingut on kostja rikkunud,
    kuna ei ole hagejale kui liisinguvõtjale üle andnud müügilepinguga ettenähtud eset,
    kostjale on rikkumisest õigeaegselt teatatud ning kostja lepingurikkumise tõttu on hagejale
    tekkinud kahju, mille eest kostja vastutab.
26. Maakohus leidis ekslikult, et kokkulepe tootmiskoguste osas ei ole tõendatud või et
    kokkulepet ei olnudki, kuivõrd kohtule ei ole esitatud tõendeid, millest nähtuks, et hageja
    oleks kostjat teavitanud äriplaanist, kogustest ja tooteartiklist ja küsinud pakkumisi sellele
    tuginedes. Tunnistajate ütluste ja dokumentaalsete tõenditega on tõendatud, et pooled olid
    kokku leppinud, et toota saab 70-80 kg tunnis ehk suures koguses pastat. Koguste osas
    sõlmitud kokkuleppe tõendamiseks on maakohtule esitatud mitmeid tõendeid ja selgitusi,
    mis kohtuotsuses on jäänud arvestamata ja mille arvestamata jätmist ei ole kohus
    põhjendanud. Kui kostja sooviks väita, et tegelikkuses lepiti kokku väiksemates kogustes,
    kui saatelehed, infovoldikud ja pakkumused näitasid, oleks ta pidanud seda ka tõendama.
    Kohtu seisukoht, et hageja tegelikku ostusoovi saab tõendada ainult lepingueelsete
    läbirääkimiste aega jäävate tõenditega, on vastuolus seaduse ja Riigikohtu praktikaga.
27. Õige ja tõenditega kooskõlas ei ole kohtu hinnang, et hageja asjatundlik esindaja ei saanud
    seadmete ostmisel eeldada, et eraldi soetatavad masinad on käsitletavad automaatliinina
    või automaatse tootmisliinina. Kostja pidi lepingu sõlmimise ajal aru saama, et hageja
    soovis kasutada seadmeid liinina. Kohus jättis tähelepanuta, et masinad soetati koos ja
    nende vahele projekteeriti kostja poolt ühendusrihmad. Samuti jättis kohus hindamata
    hageja esitatud 02.07.2008 video, milles on näha seadmete paigutus liinina, tunnistaja
    ütlused, mille kohaselt seadmete paigaldus oli kostja ülesanne ja kostja istungil antud
    nõustumuse sellega, et masinad tegelikult töötasid tootmisliinina.
28. Kohus leidis valesti, et kostja ei otsustanud seadmete ega toodete valikut ja et hageja
    komplekteeris seadmete kogumi ise. Kohus ei ole selgitanud, kuidas ta sellele järeldusele
    jõudis. Tunnistaja ütluste ja dokumentaalsete tõenditega on tõendatud, et just kostja ise
    soovitas hagejale vastavaid seadmeid. Lisaks sellele ei pidanud hageja mingeid
    eelteadmisi omama, kuna seadmete hind sisaldas ka installeerimist ja väljaõpet. Kostja on


                                                                                            6(14)
    pastamasinate tootmisele spetsialiseerunud ettevõte, kelle eriteadmistele võis hageja
    toetuda. Kui kostja projekteeris kolmest seadmest ja ühendusrihmadest liini, võis hageja
    eeldada, et liinina asetatud seadmed suudavad liinina ka töötada. Kui hageja olekski
    seadmed ise komplekteerinud, oleks kostja pidanud juhtima tema tähelepanu sellele, et
    liinina seadmed sellisel kujul ei töötaks. Kohus on jätnud nende tõenditega arvestamata.
29. Seadmed ei sobinud eesmärgiks, milleks hageja nad muretsenud oli ning millest kostja
    lepingu sõlmimise ajal teadis. Tõenditel ei põhine kohtu järeldus, et seadmete
    mittetöötamist, sh liinina, ei kinnita asja sisulise arutamise käigus ülekuulatud tunnistajad
    ega muud kirjalikud tõendid. Kohus ei selgitanud, miks hageja poolt viidatud tõendid
    selles küsimuses tähtsust ei oma. Tegelikult kinnitasid probleeme kõik tunnistajad ja ka
    26.06.2008 akt. Tunnistajate ütluste ja dokumentaalsete tõenditega on tõendatud, et
    seadmetel esines vigu ning üksikute seadmete ega ka liini võimsus ei vastanud
    kokkulepitule. Kostja ei avaldanud hagejale, et kaks liini seadet ei ole üldse tema toodang
    ega seda, et tal puudus endalgi pakkumust tehes korrektne ülevaade sellest, kuidas need
    seadmed peaksid koos liinis töötama. Tegelikult olid tehnilised probleemid süsteemil
    olemas algusest peale ja need on eelkõige tingitud sellest, et kostja poolt tarnitud kuivati ja
    pastörisaator ei olnud võimelised töötama liinis Futura 160 seadmega. On usutav, et
    Futura 160 seadet ei oleks tohtinud pakkuda ühendatuna sellise transportöörlindiga,
    kuivõrd tegemist on olemuselt autonoomse seadmega. Kostja müüs hagejale sellised
    masinad, mis polnud liinina kasutatavad ehk olid kõlbmatud konkreetseks eesmärgiks, mis
    pidi kostjale lepingu sõlmimise ajal teada olema. Kostja vahetas seadmed välja vastusena
    AS SEB Ühisliising lepingu rikkumise teatele ja hoiatusele, et puuduste
    mittekõrvaldamisel lepingust taganetakse. Seega on tõendatud, et seadmete vahetamine oli
    tingitud kostja lepingurikkumisest.
30. Kohus leidis ekslikult, et esile toodud põhjusi hinnates ei saa neid pidada kostja süüliseks
    tegevuseks. Antud vaidluses on tegu vastutusega lepingu rikkumise eest, mis ei eelda süü
    olemasolu. Sarnaselt VÕS §-ga 103 eeldatakse CISG art 79 kohaselt, et lepingut rikkunud
    pool vastutab rikkumise eest.
31. Põhistamata on kohtu järeldus, et asjas kogutud tõendid ei kinnita üheselt hageja väidet, et
    just kostjapoolse lepingurikkumise tõttu hilines hageja poolt tootmise käivitamine ca 1
    aasta võrreldes algselt planeerituga, mistõttu oli hageja kaotanud oma lepingupartnerite
    hulgas usaldusväärsuse ja jäänud ilma algselt sõlmitud toodangu ostu lepingutest ja
    seetõttu muutus maksejõuetuks. Hageja on näidanud, et olid olemas lepingupartnerid, kes
    soovisid toodangut osta, samuti, et kokkulepitud mahus toota ei olnud võimalik, sest
    seadmete tootlikkus ei olnud piisav. Võimaluse, et tootmise väiksema mahu võisid kaasa
    tuua muud tegurid, on ümber lükatud tunnistajate ütlustega. Hageja on tõendanud nii
    kahju suuruse kui ka selle ettenähtavuse.
32. Kohus jättis hindamata tunnistajate TT ja HN ütlused. Samas ei märkinud kohus, et antud
    tunnistajate ütlused tuleb jätta arvestamata. Samuti jättis kohus analüüsimata tunnistaja
    VM ütlused, kus ta väitis, et masinad ei töötanud nii nagu pidid ja tunnistaja EF ütlused
    selle kohta, et seadmed pidid töötama liinina. Kohus leidis, et tunnistajate ütlustest
    järeldub, et tekkinud probleemid ei olnud seotud mitte seadmete ebakvaliteetsuse või
    võimatusega liinina töötada, vaid tootmise käigus tekkinud pastatootmise iseärasuste ning
    muude põhjustega, kuid ei näita, milliste tunnistajate ütlustele ta tugineb. Tegelikult on
    kõik tunnistajad kinnitanud, et probleem oli mittetöötavates seadmetes.
33. RK ja AH ütlustele tugines kohus valikuliselt, jättes osaliselt ütlused tähelepanuta. AH
    ütluste hindamisel ei arvestanud kohus ka tunnistaja rahalist huvi koostööst kostjaga. Ka
    loetleb kohus valikuliselt tõendeid, mis hageja on esitanud tõendamaks, et seadmed ei
    töötanud vastavalt kokkuleppele, samas jättis kohus mitmed hageja esitatud tõendid



                                                                                             7(14)
    loetelust välja. Kohus jättis selgitamata, miks ta neid tõendeid ei arvesta ning miks
    mainitud tõendid ei tõenda, et seadmed vastavalt kokkuleppele ei töötanud.
34. Kohus tugines asjaoludele, mida ei ole menetluses arutatud ja jättis samas analüüsimata
    mitmed olulised hageja väited. Jääb arusaamatuks kuidas jõudis kohus järeldusele, et kuna
    puuduolevad osad paigaldati Eestisse jõudmisel viivitamatult, ei oma nad asjas tähtsust.
    Varuosasid saadeti selleks, et üritada liini kokkulepituga vastavusse viia. Lisaks mõjutas
    seadmete oluliste osade puudumine hageja võimalust alustada tootmist. Kohus leiab
    ekslikult, et hageja ei ole oma mõistekasutuses olnud järjepidev. Oluline ei ole liini
    nimetus, vaid see, kuidas liin pidi töötama. Kohus ei viita ühelegi tõendile, kui leiab, et
    tunnistajate ütlustest nähtub, et hageja jaoks oli oluline võimalikult soodne seade.
    Ilmselgelt ebaõige on kohtu järeldus, et kõik seadmeid puudutavad küsimused on esitatud
    pärast ostu-müügi lepingu sõlmimist. Hageja on korduvalt viidanud ka lepingueelsele
    kirjavahetusele, milles hageja uuris, kuidas seadmed liinina töötavad ja kostja teda
    nõustas. Samuti ei seleta kohus, miks ta välistab tõendite hulgast pooltevahelise hilisema
    kirjavahetuse, kuigi VÕS § 29 lg 5 p 3 kohaselt omab poolte tahte väljaselgitamisel
    tähtsust ka lepingupoolte käitumine pärast lepingu sõlmimist. Kohus jättis tuvastamata,
    milles pooled tegelikult kokku leppisid.
35. Kohus ei võtnud aegumise kohta selget seisukohta. VÕS § 227 teise lause kohaselt asja
    asendamisel müüja poolt algab aegumistähtaeg asendatud asja üleandmisest ostjale.
    Kohus ei selgita, miks ta sellest ei lähtu. Puudub vaidlus, et kostja asendas seadmed 2008.
    aasta lõpus-2009. aasta alguses. Esitatud tõendite kohaselt vahetati seadmed välja, kuna
    need ei töötanud ettenähtud viisil ja neid ei õnnestunud parandada. Seega algas
    aegumistähtaeg asendatud asja üleandmisest hagejale.
36. Kohus kohaldas valesti VÕS § 219 lg-t 1 ja jättis tähelepanuta, et ostja kohustuseks oli
    teatada müüjale vaid puudustest, mida oli võimalik asja tavapärasel ülevaatusel avastada.
    Hageja ei kasutanud masinat koos lindiga kostja lepingurikkumise tõttu, kes ei taganud
    ühenduslindi paigaldamist. Seega ei tekkinud hagejal ka võimalust testida seadet koos
    transportöörlindiga ja hageja ei saanud teadlikuks, et transportöörlindiga koos liin ei toimi.
    Ei ole mõistlik eeldada, et hageja alustab toote testimisel kohe täisvõimsusel tootmist.
    Väikeste koguste puhul probleemid ei avaldunud.
37. Hagejalt välja mõistetud riigilõivu määr on vastuolus põhiseadusega.

Vastustaja seisukoht
38. Kostja palus jätta apellatsioonkaebuse rahuldamata, maakohtu otsuse muutmata ja
    menetluskulud hageja kanda.

Menetluse edasine käik
39. Tallinna Ringkonnakohus tühistas 20.06.2014 otsusega maakohtu otsuse ja tegi uue
    otsuse, millega rahuldas hagi osaliselt. Kohus mõistis kostjalt hageja kasuks välja
    kahjuhüvitise 300 000 eurot ning jättis maakohtu ja apellatsioonimenetluse kulud 90%
    ulatuses hageja ja 10% ulatuses kostja kanda.
40. Riigikohus tühistas 08.04.2015 otsusega ringkonnakohtu otsuse ja saatis asja uueks
    läbivaatamiseks samale ringkonnakohtule.
41. Tallinna Ringkonnakohtu 13.10.2015 otsusega tühistati maakohtu otsus riigituludesse
    välja mõistetud riigilõivu suuruse osas, s.o osas, millega maakohus mõistis hagejalt
    riigilõivu riigituludesse välja 45 733,30 eurot ületavas osas. Muus osas jättis
    ringkonnakohus maakohtu otsuse resolutsiooni muutmata, kuid muutis otsuse põhjendusi.
    Ringkonnakohus jättis menetluskulud hageja kanda ning mõistis hagejalt riigituludesse
    välja hagiavalduse esitamisel tasumata riigilõivu 45 733,30 eurot ja apellatsioonkaebuse
    esitamisel tasumata riigilõivu 10 000 eurot, kokku 55 733,30 eurot.


                                                                                            8(14)
42. Riigikohus tühistas 03.05.2016 otsusega ringkonnakohtu otsuse osas, milles
    ringkonnakohus jättis maakohtu otsuse resolutsiooni muutmata hagi rahuldamata jätmise
    kohta, osas, milles ringkonnakohus mõistis hagejalt välja hagiavalduse esitamisel
    tasumata riigilõivu 45 733,30 eurot ja apellatsioonkaebuse esitamisel tasumata riigilõivu
    10 000 eurot, samuti menetluskulude jaotuse osas. Riigikohus saatis asjas tühistatud osas
    uueks läbivaatamiseks samale ringkonnakohtule. Riigikohus märkis, et ringkonnakohtu
    otsus on jõustunud osas, milles ringkonnakohus tühistas maakohtu otsuse osas, milles
    maakohus mõistis hagejalt riigilõivu riigituludesse välja 45 733,30 eurot ületavas osas.
    Asja uuel lahendamisel tuleb ringkonnakohtul arvestada ja kontrollida ka hageja väidet, et
    ta on hagiavalduselt ise tasunud riigilõivu rohkem kui 2200,44 eurot. Hageja on osutanud,
    et tasus riigilõivu kokku 3000 eurot.
43. 10.05.2015 kirjas palus ringkonnakohus esitada pooltel oma seisukohad tulenevalt
    Riigikohtu juhistest.

Ringkonnakohtu seisukoht
44. Tsiviilkolleegium, kuulanud ära menetlusosaliste seletused ja tutvunud asja materjaliga,
    leidis, et maakohtu otsus tuleb tühistada osas, milles maakohus mõistis välja OÜ Eesti
    Pastatooted (pankrotis) pankrotihaldur Jüri Truutsilt riigituludesse riigilõivu 89 799,56
    eurot. Ülejäänud osas on otsus seaduslik ja põhjendatud ning apellatsioonkaebuse väited
    ei anna alust selle tühistamiseks. Otsus tuleb selles osas TsMS § 657 lg 1 p 1 alusel jätta
    muutmata ja apellatsioonkaebus rahuldamata. Maakohus on oma seisukohti piisavas
    ulatuses põhjendanud. Kolleegium nõustub esimese astme kohtu põhjendustega ja TsMS §
    654 lg-st 6 tulenevalt neid ei korda.
45. Kõigepealt lahendab ringkonnakohus aegumise küsimuse vastavalt Riigikohtu poolt antud
    juhistele. Riigikohus selgitas antud asjas, et aegumine on läbirääkimiste tõttu TsÜS § 167
    lg 1 järgi peatunud eelkõige ajal, mil pooled püüavad omavahel välja selgitada nõude
    aluseks olevaid asjaolusid ja soovivad leida kokkuleppel lahendust. Seejuures ei ole
    oluline konkreetse nõude esitamine. Läbirääkimised on lõppenud, kui isik läbirääkimiste
    jätkamisest keeldub või mõistliku aja jooksul teise poole kirjale ei vasta.
46. Ringkonnakohtu arvates toimusid poolte vahel läbirääkimised seadmete tööle
    rakendamisel. Kostja ei ole läbirääkimistest keeldunud, vaid on seadmeid täiustanud ja
    seadistanud vastavalt hageja soovile. Seda tõendab poolte kirjavahetus, mille käigus viitas
    hageja ka asjaolule, et lepingujärgsete seadmete installeerimise hilinemine võib kaasa tuua
    kahju ja kostja lubas olukorda selgitada. Pooled pidasid võimalikuks leida vaidlusele
    kokkuleppel lahendus. Kirjavahetuses räägiti seadmete parandamisest või uute seadmete
    tarnimisest. Kostja ei ole jätnud hageja kirjadele reageerimata. Seega toimusid
    läbirääkimised nõude aluseks olevate asjaolude üle TsÜS § 167 mõttes. Ringkonnakohtu
    arvates kestsid läbirääkimised esimesest hageja kirjast seadmete puuduste kohta
    03.01.2008 kuni uute seadmete tarnimise ja paigaldamiseni 17.12.2008, mille kestel hagi
    aegumine oli peatunud. Hagi aegumine algas seadmete üleandmisest 21.08.2008 ja oli
    TsÜS § 167 lg 1 järgi peatunud kuni 17.12.2008. Hagi on kohtule esitatud 06.07.2011, see
    on 3-aastase aegumistähtaja jooksul ja hagi ei ole aegunud.
47. Kuna aegumise kohaldamiseks alust ei ole, tuleb nõue lahendada sisuliselt ja kontrollida,
    kas maakohus jättis põhjendatult hagi rahuldamata.
48. Hageja on esitanud kostja vastu lepingu rikkumisest tuleneva kahju hüvitamise nõude.
    Hageja poolt hagiavalduses välja toodud lepingu rikkumine seisneb selles, et erinevalt
    müügilepingus kokku lepitust, ei töötanud lepingu alusel tarnitud seade automaatse
    liinina, mistõttu ei olnud hagejal võimalik sellega toota planeeritud viisil pastatooteid.
    Selle lepingu rikkumise tõttu tekkis hagejal kahju, mis seisnes hageja poolt saamata



                                                                                         9(14)
    jäänud tulus. Kostja leiab, et ta ei ole lepingut rikkunud, kuna tal ei olnud lepingust
    tulenevat kohustust tarnida seadmeid, mis töötaksid automaatse liinina.
49. Õige on apellatsioonkaebuse väide, et maakohus on müügilepingust tuleneva vaidluse
    lahendamisel ekslikult kohaldanud VÕS-i sätteid. Müügilepingu poolte näol on tegemist
    eri riikides asuvate isikutega, millest tulenevalt tuli kohtul võtta seisukoht kohaldatava
    õiguse osas. Eesti ja Itaalia on ühinenud 10.04.1980 vastu võetud Ühinenud Rahvaste
    organisatsiooni konventsiooniga kaupade rahvusvahelise ostu-müügi lepingute kohta
    (edaspidi CISG). CISG artikkel p 1.1.1 kohaselt tuli vaidluse lahendamisel kohaldada
    eelnimetatud konventsiooni. See ei ole aga aluseks maakohtu otsuse tühistamiseks, sest
    lepingu rikkumisest tuleneva kahju hüvitamise eesmärk ja ulatus on VÕS-s reguleeritud
    sarnaselt nagu CISG-s.
50. CISG artikkel 35 p 1 kohaselt on müüja kohustatud tarnima kauba, mis kvaliteedilt,
    koguselt ja kirjelduselt vastab lepingu nõuetele ning on taarastatud või pakitud nii, nagu
    seda nõuab leping. Sama artikli teine lõige loetleb tingimused, mille korral eeldatakse, et
    kaup lepingutingimustele ei vasta, sh punkt 2 sätestab, et kaup ei vasta lepingule, kui see
    on kõlbmatu igaks konkreetseks eesmärgiks, millest müüjale lepingu sõlmimise ajal
    otseselt või kaudselt teatati, välja arvatud juhud, kui asjaoludest järeldub, et ostja ei
    toetunud või tal polnud arukas toetuda müüja pädevusele ja arvamusele. Analoogilise
    sisuga säte on VÕS § 217 lg 2 p 2.
51. Selleks, et otsustada, kas seadmed vastasid lepingu tingimustele, tuleb kõigepealt
    tuvastada, milles pooled kokku leppisid, see tähendab, kas seadmed pidid töötama liinina
    ja kas kostja pidi sellest aru saama. Ringkonnakohtu arvates tuleb selleks välja selgitada,
    milline oli hageja tahe lepingueelsetel läbirääkimistel, kas hageja soovis osta seadmeid,
    mis on müügilepingu lisas kirjas või automaatset tootmisliini ilma inimtööjõuta või mingit
    muud tootmisliini. Seejärel tuleb selgitada välja, kas hageja teavitas kostjat oma soovist ja
    kas kostja pidi aru saama, mida hageja osta soovis, arvestades, et ostja ja müüja mõlemad
    olid professionaalid.
52. Vaidlust ei ole, et hageja ostis kostjalt kombineeritud seadme Futura Evolution 160,
    pastöriseerimisseadme ja eelkuivati koos neid ühendavate transportöörlintidega. Lõplik
    pakkumus koostati pärast hagejat esindanud HN visiiti Itaaliasse 2006. aasta oktoobris.
53. Hageja nõue põhineb väitel, et lepingu sõlmimisele eelnenud kirjavahetusest pidi iga
    hagejaga sarnane mõistlik isik aru saama, et hageja soovib tellida automaatse tootmisliini
    ning selline seisukoht oli kostjale teada. (Hageja 16.11.2012 täpsustatud nõude p 18, tlk
    801, IV kd). Maakohtu menetluses selgus, et kombineeritud pastatootmisseadet (seadet,
    mis toodab erinevat sorti pastat) ei saa panna automaatliini keskkonda, selliseid seadmeid
    ei ole olemas. Olemas on automaatliinid, mis toodavad ühte sorti pastat, kuid need on
    oluliselt kallimad. Kohtuvaidluste teesides märgib hageja, et ta ei ole väitnud, et soovib
    täisautomaatliini, vaid masinad pidid kokku moodustama tootmisliini (tlk 58, VI kd).
54. Maakohus ei jätnud tuvastamata, milles pooled tegelikult kokku leppisid. Õige on
    maakohtu seisukoht, et lähtuda tuleb tõenditest, millest nähtub poolte avaldatud tahe
    kokkuleppe sõlmimise ajal. Hageja on alles pärast müügilepingu sõlmimist kohtus
    väljendanud, et ta soovis osta automaatset või pidevat tootmisliini. Asjaolu, et kostjale ei
    olnud selgitatud lepingueelsete läbirääkimiste käigus, et hageja soovib osta automaatset
    tootmisliini, on tõendatud kostja 28.02.2008 kirjaga. 28.02.2008 kirjas selgitas kostja
    järgmist: „juhul kui hageja soovib automaatset või pidevat tootmisliini, võime teha kõigi
    toodete tootmiseks vajalikele üksikutele masinatele hinnapakkumise. Kui olete sellest
    huvitatud, võime teha hinnapakkumise terviklikule automaatsele liinile.“ Seega ei saanud
    enne seda kirjavahetust kostja olla teadlik hageja soovist osta automatiseeritud liin.
55. Maakohus on õigesti leidnud, et hageja asjatundlik esindaja HN ei saanud seadmete
    ostmisel eeldada, et eraldi soetatavad masinad on käsitletavad automaatliinina või


                                                                                          10(14)
    automaatse tootmisliinina. Kostja ei ole kunagi reklaaminud müüdud seadmeid
    automaatliinina. Läbirääkimisi pidasid HN ja EF (tlk 86,V kd) ning pakkumised koostas ja
    edastas tehnliselt LL (tlk 95, V kd). Tunnistaja EF ütlustest nähtub, et sooviti osta kolme
    eraldi masinat ja transportöörlint, et kokku moodustada tootmisliin ja tema hinnangul
    mõistis ostja pastatootmise olemust. Ka HN kinnitas, et valis seadmed tuginedes oma
    kogemustele ja teadmistele. Tunnistaja AH ütluste kohaselt valis poolautomaatsed
    seadmed HN (tlk 194, V kd), kuid HN ei arvestnud sellega, et ravioolide ja teiste
    pastatoodete pastöriseerimise kiirus on erinev.
56. Ringkonnakohtu hinnangul ei ole hageja tõendanud, et ta soovis osta midagi muud kui
    müügilepingus kokku lepiti. Tunnistaja TT, kes oli hageja osanik ja juhatuse liige,
    ütlustega on tõendatud, et hagejal oli alguses idee soetada universaalne tootmisliin (tlk
    188, V kd). Kohtuistungil ütlusi andes kinnitas HN, et omas selles valdkonnas suurt
    kogemust ja masinate soetamisel pidas läbirääkimisi teistegi äriühingutega. Mõlemad
    pooled tegutsesid oma majandustegevuses. Asjaolu, et kostja joonistas hagejale skeemi,
    kuidas transportöörlindi saab paigutada seadmete vahele, ei muuda seadmeid rohkem
    automatiseerituks, kui müügilepingu kohastelt seadmetelt ja transportöörlindilt võib
    eeldada. Transportöörlindi funktsioon on transportida toodet ühest kohast teise. Sellele ei
    saa omistada tähendust, et see muudaks seadmed automaatseks tootmisliiniks, s.o hoopis
    teistsuguseks lepingu esemeks, kui müügilepingus kokku lepitud eraldi seadmed oma
    omaduste ja võimsustega. Ilma transportöörlindita oleks vajalik tooted tõsta korviga
    pastörisaatorisse. Seega oli transportöörlindil abistav roll.
57. AS SEB Liising ja hageja pöördumised kostja poole 2008 suvest (tlk 665-695, 784 IV kd)
    piirduvad hagejalt saadud teabele väikese tootluse kohta, seal ei ole esile toodud, miks on
    tekkinud probleemid töö käigus. Tunnistajate ütlustest ilmnes, et toodangu suuruse osas
    probleem tõusetuski tootmise käigus (tlk 666, IV kd). Seda asjaolu saab järeldada
    tunnistaja HN ütlustest, kes kinnitas kohtuistungil, et need seadmed, mis tarniti, olidki
    tellitud, kuid tootmiskatsetuste tõttu ei vastanud seadmed tingimustele (tlk 78, V kd) ega
    andnud välja tootmisvõimsust (tlk 84, V kd).
58. Kohtule ei ole esitatud sellist kirjavahetust, kus hageja oleks selgitanud kostjale
    arusaadavalt oma nõudmisi ja ettekujutusi seoses ostetavate seadmetega, sh
    tootmismahtusid. Seetõttu leidis maakohus põhjendatult, et kokkulepe tootmiskoguste
    osas ei ole tõendatud. Kohtule ei ole esitatud tõendeid, millest nähtuks, et hageja oleks
    kostjat teavitanud äriplaanist, kogustest ja tooteartiklist ja küsinud pakkumisi sellele
    tuginedes. Hageja poolt viidatud tõendite põhjal ei saa järeldada, et hageja oleks seadnud
    kostjale tingimusi, mis võimaldaks tal hiljem väita, et tema sooviks oli saada konkreetne
    tulem tooteid. Hageja ei avanud kostjale müügieelses protsessis kordagi oma äriplaani,
    tootmisvõimsuste arvutusi ega kavandatava tootmise detaile.
59. Ostes kolm eraldi seadet, millest igaühel on erinev tootmisvõimsus, pidi hageja kui
    professionaal arvestama sellega, et maksimaalset tootmisvõimsust on iga seadme puhul
    võimalik saavutada vaid teatud tingimustel ja et kogu liini tootmisvõimsus ei saa tegelikus
    elus võrduda kõige aeglasema seadme maksimaalse tootmisvõimsusega. Sellist eeldust ja
    soovi ei saanud ka kostja ette näha ja sellist kohustust ei saanud temale panna.
60. Vastupidi, tunnistajate ütlustest saab järeldada, et hageja soovis võimalikult soodsat
    pakkumist seadmetele, mis eelduslikult ei saanud olla automaatliin ega ka kokku
    sobitatuna võimaldada mahukat tootmist. Kostja tarnis arves ja pakkumises (tlk 422-450,
    III kd) märgitud seadmed, mida hageja osta soovis ja hageja esindajana HN oli oma
    teadlikkusele tuginedes eelnevalt välja valinud. Vaidlust pole selles, et seadmed olid
    töökorras ja neil ei olnud defekte. Ei ole ka tõendatud, et mõni seade oli tehniliselt korrast
    ära. Asjaolu, et kostja vahetas läbirääkimiste tulemusena pastatootmise seadme välja, ei



                                                                                           11(14)
    tõenda iseenesest kostjapoolset lepingu rikkumist. Kostja tuli vastu hageja muutunud
    soovile omada teistsugust seadet.
61. Kuna kostja ei ole lepingut rikkunud, ei tõusetu küsimust kostja vastutusest ja kahju
    hüvitamisest, mistõttu ringkonnakohus apellatsioonkaebuses seda osa puudutavatele
    väidetele hinnangut ei anna.

Menetluskulude jaotus
62. TsMS § 173 lg 1 kohaselt määrab kohus asjas tehtavas lõpplahendis kindlaks
    menetluskulude jaotuse.
63. Maakohus jättis menetluskulud hageja kanda ja ringkonnakohtul pole alust otsust selles
    osas muuta. Seoses hagi rahuldamata jätmisega, jäävad TsMS § 162 lg 1 alusel ka
    ringkonnakohtu ja Riigikohtu menetluskulud hageja kanda.
64. Alates 01.01.2015 on muutunud menetluskulude kindlaksmääramise kord. Riigikohus on
    tsiviilasjas nr 3-2-1-147-14 (p 22) märkinud, et tsiviilasjades, milles lõpplahend kas või
    ühes kohtuastmes on tehtud enne 1. jaanuari 2015, ilma et selles menetluskulud oleksid
    rahaliselt kindlaks määratud, määrab kogu asja menetluskulud kindlaks maakohus
    määrusega pärast tsiviilasja sisulise lahendamise kohta tehtud kohtuotsuse või menetlust
    lõpetava määruse jõustumist (TsMS § 177 lg 1 p 2 ja lg 2), andes õigustatud
    menetlusosalisele mõistliku tähtaja menetluskulude nimekirja ja vajadusel neid
    tõendavate dokumentide esitamiseks ning kohustatud menetlusosalisele vastuväite
    esitamiseks. Seega määrab maakohus menetluskulude suuruse kindlaks määrusega
    mõistliku aja jooksul kohtuotsuse jõustumisest vastavalt TsMS § 177 lg-le 2.
65. Maakohus mõistis hagejalt riigituludesse välja riigilõivu 87 799,56 eurot, mille osas tuleb
    maakohtu otsus tühistada. Õige on hageja seisukoht, et väljamõistetud riigilõiv on vastuolus
    põhiseadusega. Põhiseaduslikkuse järelevalve kolleegium tunnistas, et RLS § 57 lg-d 1
    ja 15 koostoimes lisaga 1 (1. juulist 2012 kuni 30. juunini 2014 kehtinud redaktsioonis) on
    põhiseadusega vastuolus osas, milles tsiviilasjas hinnaga üle 500 000 euro tuli tasuda
    riigilõivu 3200 eurot + 0,25 protsenti tsiviilasja hinnast, kuid mitte üle 10 000 euro
    (Riigikohtu põhiseaduslikkuse järelevalve kolleegiumi 9. veebruari 2016. a otsus kohtuasjas
    nr 3-4-1-32-15, p 26). Tsiviilasjas hinnaga üle 500 000 euro on põhiseaduspärane riigilõiv
    kuni 3400 eurot (Riigikohtu põhiseaduslikkuse järelevalve kolleegiumi 9. veebruari 2016. a
    otsus kohtuasjas nr 3-4-1-32-15, p 24). Eeltoodu kehtib ka apellatsioonimenetluses tasutava
    riigilõivu kohta.
66. 28.11.2011 määrusega anti hagejale menetlusabi, kohustati hagejat tasuma hagi esitamisel
    riigilõivu 3000 eurot ja ülejäänud osas riigilõivu tasumisest hageja vabastati. 24.10.2013
    määrusega jätkas ringkonnakohus hagejale menetlusabi andmist ja vabasta ta täielikult
    riigilõivu tasumisest apellatsioonkaebuse esitamisel Tulenevalt kehtivast riigilõivu
    seadusest ja Riigikohtu praktikast on hageja riigilõivu suuruseks hagi esitamisel 3400 eurot,
    millest hagejal on tasumata 400 eurot ja apellatsioonkaebuse esitamisel 3400 eurot, mille
    tasumisest hageja oli täies ulatuses vabastatud.
67. Vastavalt TsMS § 190 lg-le 4, kui hageja või tema poolel menetluses osalev kolmas isik
    või hagita menetluses avaldaja sai menetlusabi menetluskulude kandmisel, mõistetakse
    temalt hagi või avalduse rahuldamata või läbi vaatamata jätmise või asja menetluse
    lõpetamise korral menetluskulud riigituludesse täies ulatuses välja. Seega tuleks hagejalt
    välja mõista kokku 3800 eurot.
68. Hageja on esitanud taotluse vabastada ta tasumisele kuuluva riigilõivu tasumisest TsMS §
    190 lg 7 alusel seoses vahendite puudumisega pankrotivaras. TsMS § 190 lg 7 kohaselt
    võib kohus mõjuval põhjusel ette näha kulude riigituludesse tasumise hilisema tähtpeäeva
    või osadena tasumise kohtu määratud tähtaja jooksul, samuti vabastada isiku
    menetluskulude riigituludesse tasumise kohustusest.


                                                                                        12(14)
69. Ringkonnakohus leiab, et hageja taotlus on põhjendatud. TsMS § 190 lg 7 alusel tuleb
    hageja täielikult vabastada menetluskulude kandmiseks antud menetlusabi kulude
    riigituludesse tasumise kohustusest. Hageja on pankrotis ja pankrotivaras puuudvad
    vahendid menetlusabi tasumiseks.



/allkirjastatud digitaalselt/   /allkirjastatud digitaalselt/   /allkirjastatud digitaalselt/
       Gaida Kivinurm                   Margo Klaar                      Iko Nõmm




                                                                                         13(14)
14(14)

                              KOHTUOTSUS
                               EESTI VABARIIGI NIMEL

Kohus                         Viru Maakohus

Kohtunik                      Heli Väinaste

Otsuse tegemise aeg ja koht   11. veebruar 2016, Rakvere kohtumaja

Väärteoasja number             4-15-6470

Väärteoasi                     Rene Niine väärteoasi NPALS § 151 järgi

Vaidlustatud lahend           Politsei- ja Piirivalveameti Ida prefektuuri Rakvere
                              politseijaoskonna    noorsoopolitseiniku Jaanika Jalasti
                              01.08.2015 kiirmenetluse otsus nr 10220142369822
                              väärteoasjas nr: 2590,15,003003

Kohtumenetluse pooled         Kaebuse esitaja: menetlusalune isik Rene Niine (isikukood
                              38807180270, elukoht xxxx, e-post: xxxx );
                              Kohtuväline menetleja: Politsei- ja Piirivalveameti Ida
                              prefektuuri Rakvere politseijaoskond (F. R. Kreutzwaldi 5a,
                              44314 Rakvere)

Menetluse liik                Kirjalik menetlus

RESOLUTSIOON:

Rene Niine kaebus rahuldada.

Tühistada Politsei- ja Piirivalveameti (registrikood 70008747, Pärnu mnt 139 Tallinn) Ida
prefektuuri Rakvere politseijaoskonna noorsoopolitseiniku Jaanika Jalasti 01.08.2015
kiirmenetluse otsus nr 10220142369822 väärteoasjas nr: 2590,15,003003, millega määrati
Rene Niinele NPALS § 151 alusel karistuseks rahatrahv 10 trahviühikut, s.o 40 eurot ning
lõpetada väärteomenetlus VTMS § 29 lg 1 p 1 alusel teos väärteo tunnuste puudumise
tõttu.

Edasikaebamise kord:

Kohtuotsuse peale on õigus esitada kassatsioon Riigikohtule. Kassatsioon esitatakse
Riigikohtule kirjalikult 30 päeva jooksul kohtuotsuse kättesaamisele järgnevast päevast



                                                                                       1
arvates. VTMS § 155 lg 2 kohaselt on kassatsiooni esitamise õigus menetlusaluse isiku
advokaadist kaitsjal, kohtuvälisel menetlejal või tema advokaadist esindajal.


ASJAOLUD JA MENETLUSE KÄIK.

1. 01.08.2015 koostas Politsei- ja Piirivalveameti Ida prefektuuri Rakvere politseijaoskonna
noorsoopolitseinik Jaanika Jalast kiirmenetluse otsuse nr 10220142369822 väärteoasjas nr:
2590,15,003003 Rene Niine suhtes. Otsuse kohaselt Rene Niine 01.08.2015 kell 15.45 Lääne-
Viru maakonnas xxxx vallas xxxx külas tarvitas narkootilist ainet amfetamiini ja
metamfetamiini arsti ettekirjutuseta. Sellega rikkus menetlusalune isik Narkootiliste ja
psühhotroopsete ainete ning nende lähteainete seaduse (NPALS) § 3 lg 1 ning väärtegu
kvalifitseeriti NPALS § 151 järgi. Menetlusalusele isikule Rene Niinele määrati NPALS § 151
alusel karistuseks rahatrahv 10 trahviühikut, s.o 40 eurot. Kergendavaks asjaoluks on KarS §
57 lg 1 p 3 kohaselt see, et menetlusalune isik tunnistas tegu.

2. 10.08.2015 esitas menetlusalune isik Rene Niine Viru Maakohtu Rakvere kohtumajja
kaebuse kohtuvälise menetleja kiirmenetluse otsusele nr 10220142369822. Vastavalt süljest
võetud kiirtestile nähtub, et väidetavalt oli ta tarvitanud ilma arsti ettekirjutuseta amfetamiini ja
metamfetamiini, kuid väärteo kohta antavates ütlustes on politseiametnik kirjutanud oma
käeliselt tema eest, et ta tarvitas kokaiini. Samuti puudub selle all tema allkiri. Lisaks leiab
kaebaja, et meditsiinilise joobeseisundi tuvastamise korra § 9 lg 4 ja § 20 kohaselt peab
joobeseisund olema tuvastatud nii kliinilise pildi kui ka bioloogiliste vedelike uuringute alusel.
Viimane on vältimatuks eelduseks NPALS § 151 sätestatud väärteo objektiivse koosseisu
tuvastamisel, kuna ilma laboratoorse analüüsita ei ole võimalik kindlaks teha, kas isik on
tarvitanud narkootiliseks või psühhotroopseks loetud ainet või mitte. Uuringuid võib teostada
aga selleks vastava volituse saanud asutus. Kuna tegemist oli kiirtestiga, millel puuduvad
seaduses ette nähtud nõudmised, ei saa seda lugeda piisavaks tõendiks tuvastamaks väidetavat
narkojoovet. Joobeseisund ja narkootilise või psühhotroopse aine tarbimine ei ole
samastatavad. Seda kinnitab asjaolu, et joobeseisundis avalikus kohas viibimine on teatud
juhtudel eraldi karistatav isegi siis, kui joovastava aine tarbimine seda pole. Kaebaja viitab
Riigikohtu lahendile nr 3-1-1-49-09, millest nähtub, et joobeseisund ei tähenda alati seda, et
isik on end ise sellisesse seisundisse viinud psühhotroopset ainet tarbides või et ta ainet tarbides
täitis vajaliku subjektiivse koosseisu. Deliktistruktuurist tulenevalt on kõik deliktistruktuuri
elemendid vaja tuvastada iga teo puhul eraldi ning seetõttu ei ole võimalik vaid tagajärje
(joobeseisund) pinnalt lugeda karistatavat tegu toime panduks. Isikut ei saa tunnistada süüdi
narkootilise aine ebaseaduslikus tarvitamises NPALS § 151 järgi, tuginedes vaid tema
viibimisele narkojoobes. Lisaks juhib kaebaja kohtu tähelepanu asjaolule, et otsus on koostatud
kell 15.45 ning sama aja on politseiametnik märkinud ka tarvitamise ajaks. Pole kuidagi
loogiline tarvitada narkootikumi vahetult enne või ajal, kui politseiametnik otsust vormistab.
Samuti jääb kaebajale otsuses arusaamatuks fakt, miks on otsusel rikkumise kirjelduses maha
tõmmatud „ei ole“ nõus. Nendele asjaoludele ja faktidele tuginedes palub kaebaja kohtul antud
otsus tühistada.

3. 08.09.2015 kohtule saabunud vastuskirjas märgib kohtuväline menetleja, et menetlusaluse
isiku ütlustest nähtuvalt ostis Rene Niine xxxx 120 euroga kokaiini. Siis tarvitas ta seal seda
01.08.2015 xxxx tänaval umbes kella 15.45 ajal. Menetlusalune isik ise tunnistab, et tarvitas
eelnimetatud ajal ja kohas narkootilist ainet kanep. Süüdistus menetlusalusele isikule on
esitatud narkootilise aine tarvitamise, mitte aga joobes oleku kohta. NPALS § 151 järgi peab
väärteoasja lahendades tuvastama kõigepealt objektiivse koosseisu ehk narkootilise aine
tarvitamise. Seejärel tuleb teha kindlaks koht, ajavahemik (oli eelnevalt tarvitanud) ja kas isik
                                                                                                   2
teadis, et ta narkootikumi tarvitab või kas ta vähemalt oleks sellest tähelepaneliku ja
kohusetundliku suhtumise korral pidanud aru saama. Sellega on õigusvastasus ja
koosseisupärane tegu tuvastatud. Tuginedes eeltoodule palub kohtuväline menetleja jätta Ida
prefektuuri Rakvere politseijaoskonna noorsoopolitseiniku Jaanika Jalasti otsus väärteoasjas nr:
2590,15,003003 muutmata ja Rene Niine kaebus rahuldamata.

KOHTUOTSUSE PÕHJENDUSED.


4. Väärteomenetluse seadustiku (VTMS) § 117 lg 1 p 4 kohaselt maakohtunik lahendab asja
kirjalikus menetluses vastavalt käesoleva seadustiku §-le 120. VTMS § 120 lg 1 kohaselt võib
maakohtunik kohtuistungit korraldamata lahendada kaebuse kirjalikus menetluses ja teha
lahendi käesoleva seadustiku § 132 sätteid järgides, kui kohus on saatnud kaebuse koopia
kohtumenetluse teisele poolele ning selgitanud tema seisukoha kaebuse suhtes ning
kohtumenetluse pooled on kaebuses või selle vastuses teatanud, et nad ei soovi kohtuistungist
osa võtta.

Antud juhul on kohtumenetluse pooled nõustunud asja lahendamisega kirjalikus menetluses,
mistõttu kuulub käesolev asi lahendamisele kirjalikus menetluses.

5. Menetledes väärteoasja kohtuvälise menetleja otsuse peale esitatud kaebuse alusel, ei
kontrolli maakohus üksnes kohtuvälise menetleja tegevuse õiguspärasust väärteoasja
lahendamisel, vaid kontrollib ka kohtuvälise menetleja otsuse tegemise aluseks olnud faktilisi
ja õiguslikke asjaolusid.

Vastavalt VTMS §-le 133 peab kohus käesolevat kaebust lahendades otsustama järgmised
küsimused: 1) kas väärteoasjas ei esine VTMS §-s 29 sätestatud väärteomenetlust välistavad
asjaolud; 2) kas leidis aset tegu, milles menetlusalust isikut süüdistatakse; 3) kas teo on pannud
toime menetlusalune isik; 4) kas tegu on väärtegu ning kas see on õigesti kvalifitseeritud; 5)
kas karistus väärteo eest määrati selleks pädeva kohtuvälise menetleja poolt; 6) kas väärteo
menetlemisel kohtuvälise menetleja poolt on järgitud väärteomenetlusõigust; 7) kas
menetlusalusele isikule karistuse määramine on toimunud kooskõlas karistuse kohaldamise
alustega; 8) kas väärteomenetlus ei kuulu lõpetamisele VTMS §-s 30 sätestatud alustel.

6. NPALS § 3 lg 1 kohaselt on narkootiliste ja psühhotroopsete ainete käitlemine keelatud, välja
arvatud meditsiinilisel või teaduslikul eesmärgil, narkootiliste ja psühhotroopsete ainetega
seotud kuritegude ennetamiseks, avastamiseks ning tõkestamiseks või käesolevas seaduses
ettenähtud õppeotstarbel kasutamise eesmärgil.

Alates 01.01.2015 jõustus NPALS § 151 uus redaktsioon, mis on kahelõikeline. NPALS § 151
lg 1 näeb ette vastutuse narkootilise või psühhotroopse aine arsti ettekirjutuseta tarvitamise või
väikeses koguses ebaseadusliku valmistamise, omandamise või valdamise eest.

Isiku käitumises karistatava teo olemasolu või puudumise kontrollimisel tuleb alustada
süüteokoosseisust, seejuures lõpuleviidud delikti korral süüteokoosseisu objektiivsest küljest,
liikudes selle tuvastamise korral subjektiivse koosseisu juurde, edasiselt õigusvastasuse ning
süü tasandite kontrollimisele. Kui ühel kontrolltasandil tuvastatakse mõne nõutava tunnuse
puudumine, puudub alus siirduda järgmisele kontrollitasandile (Riigikohtu otsus nr 3-1-1-74-
10). Kohus süüteokoosseisu olemasolu kontrollimisel peab seega alustama süüteokoosseisu
objektiivsest küljest.


                                                                                                3
Menetlusalusele isikule Rene Niinele on kohtuvälise menetleja 01.08.2015 kiirmenetluse
otsusega määratud NPALS § 151 alusel (konkreetsele lõikele viitamata) karistus selle eest, et ta
01.08.2015 kell 15.45 Lääne-Viru maakonnas xxxx vallas xxxx külas tarvitas narkootilist ainet
amfetamiini ja metamfetamiini arsti ettekirjutuseta.

7. Väärteomenetluses lasub tõendamiskoormis kohtuvälisel menetlejal. VTMS § 57 lg 1 p 8
kohaselt tuleb kiirmenetluse otsuses märkida väärteo toimepanemist kinnitavad tõendid, sama
§-i p 81 kohaselt menetlusaluse isiku ütlused väärteo toimepanemise kohta ning sama §-i p 9
kohaselt väärteo kvalifikatsioon: seaduse nimetus, paragrahv, lõige ja punkt. Käesolevas asjas
on tõenditeks menetlusaluse isiku ja tunnistaja ütlused, indikaatorvahendi kasutamise protokoll.

Kiirmenetluse otsuses on menetlusaluse isiku Rene Niine ütlused: „xxxx ostsin 120 euroga
kokaiini. Siis xxxx umbes 15.45 ajal tarvitasin seda. Kokaiini tõmbasin tänaval, 01.08.2015.“
Kaebuses märgib Rene Niine, et väärteo kohta antavates ütlustes on politseiametnik kirjutanud
oma käeliselt tema eest, et ta tarvitas kokaiini ning et selle all puudub tema allkiri.
Kiirmenetluse otsusest nähtub, et kohtuvälise menetleja ametnik on oma käeliselt Rene Niine
eest ütlused kirjutanud ning lisaks neile ütlustele on samas all veel loetamatu tekst, mille all on
menetlusaluse isiku allkiri. Käesoleval juhul ei ole üheselt arusaadav see, milliseid ütlusi Rene
Niine oma allkirjaga kinnitas. Kiirmenetluse otsuses on rikkumise kirjelduse all Rene Niine
omakäeliselt kirjutanud „Rikkumisega ei ole nõus, protokolliga olen nõus“, mille all on
kuupäev ja tema allkiri, kusjuures sõnad „ei ole“ on maha kriipsutatud. Kes need sõnad maha
kriipsutas, ei ole teada, sest vastav parandus kiirmenetluse otsuses puudub.

Tunnistaja Joel Alla ütlustega on tõendatud, et ta oli 01.08.2015 alates kella 17.00 patrullis koos
noorsoopolitseinik Jaanika Jalastiga. Kella 18.10 ajal said nad väljakutse xxxx valda xxxx külla
xxxx puhkekülla, kus on Kaitsejõudude suvepäevadel kinni peetud narkojoobes ning
agressiivne isik. Nad läksid kohale ning isikuks osutus Rene Niine, isikukood 38807180270.
Nad tegid talle narkotesti, kuna isik käitus ebaadekvaatselt, oli rahutu, ta silmad läikisid, kõne
oli segane. Indikaatorvahend näitas, et ta on tarvitanud narkootilist ainet amfetamiini ja
metamfetamiini. Isik oli rikkumisega nõus.

Indikaatorvahendi kasutamise protokollis 01.08.2015 puudub Rene Niine allkiri selle kohta, et
ta nõustus indikaatorvahendi kasutamisega. Kasutades 01. august 2015.a kell 18.50
indikaatorvahendit, tuvastati positiivne indikaatorvahendi näit amfetamiini ja metamfetamiini
osas. Kontrolli tulemus: kontrollitaval esinesid narkootilise aine tarvitamise tunnused.
Indikaatorvahendi kasutamise protokollist nähtub, et kontrollile allutatud isikul esinesid joobele
viitavad tunnused: silmade punetus, suured silma pupillid, silmad läikivad, häiritud
reaktsioonikiirus, segane kõne, esineb häireid aja-, isiku ja kohatajus, kerged koordinatsiooni
häired ja rahutus.

NPALS §-s 151 sätestatud koosseisupäraseks teoks on narkootilise aine tarvitamine. Riigikohus
on oma otsuses nr 3-1-1-49-09 selgitanud, mida tuleb tarvitamise all mõista. Tarvitamise all
tuleb mõista narkootikumi sellist manustamist, mis tekitab narkootilise aine piisava koguse
korral manustajal narkojoobe. Seega tuleb eristada tarvitamist ja manustaja pärastist viibimist
tarvitamise tagajärjel tekkinud narkojoobes. Joobeseisund ei ole NPALS § 151 koosseisuline
element. NPALS § 151 järgi peab väärteoasja lahendav kohus tuvastama kõigepealt objektiivse
koosseisu ehk narkootilise aine tarvitamise. Seejärel tuleb teha kindlaks, kas isik teadis, et ta
narkootikumi tarvitab või kas ta vähemalt oleks sellest tähelepaneliku ja kohusetundliku
suhtumise korral pidanud aru saama. Kui sel moel on koosseisupärane tegu tuvastatud ja
õigusvastasust ning süüd välistavad asjaolud, mille esinemist eeldatakse, puuduvad, vastutab
isik NPALS § 151 järgi. Samuti märkis Riigikohus, et teatud juhtudel võib joobeseisund olla
                                                                                                 4
üks oluline tõend, mis viitab sellele, et isik on realiseerinud NPALS § 151 koosseisu. Seda
eelkõige olukorras, kus eluliselt pole usutav, et isiku joove on tekkinud muul moel kui
narkootikumi tarbides või et isik ei saanud aru sellest, et tarbitav aine on narkootiline.

VTMS § 55 lg 1 kohaselt võib kiirmenetlust kohaldada juhul, kui väärteo toimepanemise
asjaolud on selged.

Riigikohus on oma otsuses nr 3-1-1-39-03 rõhutanud, et kiirmenetluse kohaldamine
tingimustes, kus väärteo toimepanemise asjaolud ei olnud selged, s.o VTMS § 55 lg 1 rikkumist,
peetakse oluliseks väärteomenetlusõiguse rikkumiseks.

Asjaolude ebaselgus nähtub eelkõige selles, et indikaatorvahendi kasutamise protokollis ja
tunnistaja ütlustes on vastuolu Rene Niine poolt väidetavalt tarvitatud narkootilise aine osas.
Üheselt ei ole tuvastatud see, kas Rene Niine kiirmenetluse otsuses kohtuvälise menetleja poolt
kirjutatud ütlusi oma allkirjaga kinnitas või mitte. Neist ütlustest aga nähtub, et 01.08.2015
umbes 15.45 ajal xxxx tarvitas ta kokaiini. Indikaatorvahendi kasutamise protokollist nähtub,
et menetlusalusel isikul tuvastati amfetamiini ja metamfetamiini tarvitamise tunnused, kuid
NPALS §-s 151 sätestatud koosseisupärast tegu, milleks on narkootilise aine tarvitamine, antud
tõend ei kinnita. Siinkohal ei saa nimetamata jätta, et indikaatorvahendi kasutamise protokollis
01.08.2015 puudub Rene Niine allkiri selle kohta, et ta nõustus indikaatorvahendi
kasutamisega. Ka tunnistaja tugines oma ütlustes narkootilise aine tarvitamise tõendamisel
indikaatorvahendi kasutamise protokollile. Seega ei ole narkootiliste ainete – amfetamiini ja
metamfetamiini arsti ettekirjutuseta tarvitamise fakt 01.08.2015 kell 15.45 Lääne-Viru
maakonnas xxxx vallas xxxx külas menetlusaluse isiku Rene Niine poolt kindlaks tehtud.
Selliste asjaolude ilmnemisel ei ole alust väita, et väärteo toimepanemise asjaolud olid selged.
Väärteo asjaolude selgus on esmane ja vältimatu eeltingimus kiirmenetluse kohaldamiseks.
Selle eeltingimuse täitmata jätmisel ei anna õigust kiirmenetluse kohaldamiseks ka kõigi VTMS
§ 55 lg 1 p-des 1-3 loetletud tingimuste täitmine. Kohtuväline menetleja on kiirmenetluse otsuse
tegemisel rikkunud VTMS § 57 lg 1 p 8 nõudeid, kuna otsuses ei ole näidatud tõendeid, mis
kinnitaksid menetlusaluse isiku poolt NPALS §-s 151 sätestatud koosseisupärase teo ehk
narkootilise aine (amfetamiini ja metamfetamiini) arsti ettekirjutuseta tarvitamist süüdistuses
tähendatud ajal ja kohas.

Eeltoodud asjaoludele tuginedes on kohus seisukohal, et täidetud ei ole kiirmenetluse
kohaldamise eeldus – väärteo asjaolud ei ole selged, mistõttu puudus kohtuvälisel menetlejal
alus kohaldada antud asjas kiirmenetlust.

8. Lähtudes eeltoodust ja juhindudes VTMS § 132 p 3, 133, 134, 135 rahuldab kohus
menetlusaluse isiku Rene Niine kaebuse, tühistades Politsei- ja Piirivalveameti Ida prefektuuri
Rakvere politseijaoskonna noorsoopolitseiniku Jaanika Jalasti 01.08.2015 kiirmenetluse otsuse
nr 10220142369822 väärteoasjas nr: 2590,15,003003 ning lõpetades väärteomenetluse VTMS
§ 29 lg 1 p 1 alusel teos väärteo tunnuste puudumise tõttu.

/allkirjastatud digitaalselt/

Heli Väinaste
Kohtunik




                                                                                              5

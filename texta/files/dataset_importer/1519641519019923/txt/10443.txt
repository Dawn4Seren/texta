                           KOHTUOTSUS
                             EESTI VABARIIGI NIMEL




Kohus                                                 Tartu Halduskohus

Kohtunik                                              Raili Randlane

Otsuse avalikult teatavaks tegemise aeg ja koht       21. juuli 2016, Jõhvi

Kohtuasja number                                      3-16-1039

Kohtuasi                                              E.V. kaebus Narva Linnavalitsuse Arhitektuuri
                                                      ja Linnaplaneerimise ameti 27.04.2016 otsuse
                                                      nr 1-5/2001 tühistamiseks ja taksojuhi
                                                      teeninduskaardi välja andmisele kohustamiseks


Menetlusosalised ja esindajad                         Kaebaja: E.V.,
                                                      Vastustaja: Narva linn, esindaja Andrei
                                                      Matvejev

Asja läbivaatamine                                    Kirjalik menetlus




RESOLUTSIOON
Jätta E.V. kaebus täies ulatuses rahuldamata.

EDASIKAEBAMISE KORD
Kohtuotsuse peale võib esitada apellatsioonkaebuse Tartu Ringkonnakohtule 30 päeva jooksul
kohtuotsuse avalikult teatavakstegemisest, seega hiljemalt 22.08.2016.
Apellatsioonkaebuse võib lahendada kirjalikus menetluses, kui ei taotleta selle lahendamist istungil.


ASJAOLUD JA MENETLUSE KÄIK

1. 23.03.2016 on E.V. (edaspidi kaebaja) esitanud avalduse taksojuhi teenindajakaardi saamiseks (tl
25). 27.04.2016 koostati Narva Linnavalitsuse Arhitektuuri- ja Linnaplaneerimise Ametis (edaspidi
vastustaja) teenindajakaardi andmisest keeldumise kohta otsus nr 1-5/2001 (tl 6-7). Selles leiti ÜTS
mitmetele erinevatele sätetele ning liiklusregistri ja karistusregistri andmetele tuginedes, et kaebaja


                                               1
ei vasta süstemaatiliste süütegude toimepanemise tõttu teenindajakaardi saamiseks ettenähtud
nõuetele.

Veel on kohtuasja toimikusse esitatud kaebaja taksojuhi kutsetunnistus (tl 4), sõidukikaart
taksoveoks nr TVSK00 9096 (tl 5), Narva Linnavalitsuse Arhitektuuri- ja Linnaplaneerimise Ameti
käskkirjad 12.04.2016 nr 1.5/3480 ja 14.04.2016 nr 1.5/3639 (tl 22), milledega moodustati
komisjon taksojuhile teenindajakaardi andmiseks, 25.04.2016 toimunud komisjoni istungi protokoll
(tl 23), karistusregistris 28.03.2016 ja 17.06.2016 koostatud registriteated (tl 8-10 ja 26-28) ning
väljavõte teenindajakaartide registrist (tl 21).

MENETLUSOSALISTE SEISUKOHAD JA TAOTLUSED

2. 25.05.2016 koostatud kaebuses (tl 2-3) palus kaebaja, et kohus tühistaks teenindajakaardi
andmisest keeldumise kohta 27.04.2016 tehtud otsuse nr 1-5/2001 ning kohustaks vastustajat andma
talle välja taksojuhi teeninduskaarti. Ta väitis, et see haldusakt jätab ta ilma ainukesest võimalusest
saada elatusvahendeid ning on ebaseaduslik, kuna otsusele lisatud karistusregistri väljavõttes
puuduvad ÜTS § 57 lg-s 2 loetletud seadusesätete rikkumised. Lisaks ei pidanud kaebaja
vaidlustatud haldusakti õiguspäraseks ka selle andmiseks kehtestatud tähtaja ületamise tõttu.

3. Vastustaja kirjalikus vastuses (tl 18-20) leiti, et kaebus ei kuulu rahuldamisele. Taotluse
läbivaatamise tähtaja osas märgiti, et vastavat 15 päevast tähtaega pole rikutud, kuna ÜTS § 59 lg 3
kohaselt arvestatakse seda liiklusregistri ja karistusregistri andmete kättesaamisest ning lisati pole
otsuse tegemiseks ettenähtud tähtaja ületamine ka selle tühistamise aluseks. Veel märgiti, et kaebaja
esitas ise väljavõtte karistusregistrist, mille kohaselt oli ta kuus korda karistatud KarS § 199, viis
korda KarS § 213 ning üks kord §-de 209, 238 ja 249 järgi ega vasta ÜTS § 57 lg 2 p 2 kohaselt hea
maine nõuetele.

KOHTU PÕHJENDUSED

4. Käesolevas asjas on pooltel vaidlus selle üle, kas kaebaja karistusregistrisse kantud karistused
saavad olla aluseks teenindajakaardi andmisest keeldumisel ning kas vastav otsus on tehtud
seaduses ettenähtud menetlustähtaegade piires.

5. ÜTS § 54 lg-st 3 ja 4 tulenevalt on teenindajakaart aluseks, et selle omanik võib töötada
sõidukijuhina taksoveol ilma selleta on sõitjateveoteenuse tasuline osutamine keelatud. ÜTS § 57 lg
1 p 4 kehtestatu kohaselt peab teenindajakaardi taotleja ja omaja lisaks muudele nõuetele vastama
ka hea maine nõudele. ÜTS § 57 lg 2 p-st 1 ja 2 tulenevalt peetakse teenindajakaardi taotleja ja
omaja mainet heaks, kui teda ei ole karistatud esimese astme kuriteo eest, KarS §-des 422–424
sätestatud kuriteo eest, LS §-s 201, § 221 lõikes 2, § 222 lõikes 2, §-des 223–226, § 227 lõigetes 3–
4, § 230 lõikes 2, §-des 234–237 või § 242 lõikes 2 sätestatud väärteo eest, kui teda ei ole üle ühe
korra karistatud tahtliku teise astme kuriteo, KarS §-s 423 sätestatud kuriteo või LS § 227 lõikes 2,
MKS §-s 1541 või 1552, VKEMS §-s 62 või 63, MsüS §-s 75, TKS §-des 68–70, KeeleS §-s 36 või
37, ÜTS §-s 88, § 89 lõikes 1 või § 90 lõikes 1 sätestatud väärteo eest või kui nimetatud karistuste
karistusandmed on karistusregistrist karistusregistri seaduse kohaselt kustutatud. Mainet saab
pidada heaks lisaks ka juhul, kui teenindajakaardi taotlejat või omajat on nimetatud õigusrikkumiste
eest küll karistatud, kuid menetluse tulemusel leitakse, et konkreetsel juhul tuvastatud asjaolude
põhjal oleks hea maine kaotamine ebaproportsionaalne. ÜTS § 60 lg-s 3 kehtestatu kohaselt võib
teenindajakaardi andmisest keelduda, kui taotleja ei vasta talle kehtestatud nõuetele.

6. Kaebaja poolt kohtule koos kaebusega edastatud karistusregistri väljavõte kinnitab, et tal on
kaksteist kehtivat kriminaalkaristust, sealhulgas karistused KarS § 199 lg 2 punktide 4, 7, 8 ja 9, §
                                               2
209 lg 1 ning § 213 lg 1 eest. Esimesena nimetatu vastavad punktid näevad ette vastutuse varguse
ehk võõra vallasasja äravõtmise eest selle ebaseadusliku omastamise eesmärgil, kui see on toime
pandud varem varguse toime pannud isiku poolt, grupi poolt, sissetungimisega või süstemaatiliselt
ning karistuseks rahalise karistuse või kuni viieaastase vangistuse. Teisena nimetatu kehtestab
vastutuse kelmuse ehk teisele isikule varalise kahju tekitamise eest tegelikest asjaoludest teadvalt
ebaõige ettekujutuse loomise teel varalise kasu saamise eesmärgil ning näeb ette rahalise karistuse
või kuni kolmeaastase vangistuse kohaldamise. Kolmas säte aga kehtestab vastutuse arvutikelmuse
ehk teisele isikule varalise kahju tekitamise eest arvutiprogrammi või andmete ebaseadusliku
sisestamise, muutmise, kustutamise, rikkumise, sulustamise või muul viisil andmetöötlusprotsessi
ebaseadusliku sekkumise teel varalise kasu saamise eesmärgil ning näeb samuti ette rahalise
karistuse või kuni kolmeaastase vangistuse. Kõik nimetatud süüteod saavad olla toime pandavad
vaid tahtlikult. Kuna KarS § 4 lg 3 kohaselt loetakse teise astme kuriteoks süütegu, mille eest on
karistusena ette nähtud tähtajaline vangistus kuni viis aastat või rahaline karistus, on kõigi nende
puhul tegemist ka teise astme kuriteoga, mille eest enam kui ühel korral karistatud isikut pole
põhjust pidada hea maine nõudele vastavaks. Seega sai kaebaja karistatus olla teenindajakaardi
andmisest keeldumise õiguspäraseks aluseks ning kohtule esitatust ei nähtu asjaolusid, millised
oleksid võimaldanud nii suure arvu karistuste olemasolu mitte arvestada ja hea maine kaotamist
ebaproportsionaalseks pidada.

7. ÜTS § 59 lg 3 kohaselt peab teenindajakaardi andja kontrollima taotleja andmeid liiklusregistris
ja karistusregistris ning tegema teenindajakaardi andmise või selle andmisest keeldumise otsuse
taotlejale teatavaks posti teel või elektrooniliselt 15 päeva jooksul pärast kõigi ÜTS § 58 lg-s 3
nimetatud dokumentide esitamist. Vastav säte nõuab, et teenindajakaardi taotleja esitaks
teenindajakaardi andjale taotluse koos enda kontaktandmetega, juhiloa, kui see pole kantud Eesti
liiklusregistrisse, taksojuhi ametikoolituse kursuse läbimist tõendava tunnistuse ning isikut
tõendavate dokumendi kohta kehtestatud nõuetele vastava foto. Kaebaja kohta OÜ Ton Märts poolt
23.03.2016 vormistatud taotluses on olemas esitaja kontaktandmed ning taotluse lisadena on kõik
nimetatud dokumendid üles loetud. Vastustaja pole väitnud ega tõendanud, et tegelikult neid
koheselt ei esitatudki. Seda, et teenindajakaardi andmise üle otsustamiseks vajalikke dokumente tuli
kuskilt täiendavalt välja nõuda, ei nähtu ka kaebusele antud vastusest ja kohtule edastatud
dokumentaalsetest tõenditest. Kuna otsus teenindajakaardi andmisest keeldumise kohta on tehtud
alles 27.04.2016, on ÜTS § 59 lg 3 kehtestatud menetlustähtaega küll rikutud, kuid see pole veel
piisav alus vastava otsuse tühistamiseks. Menetlus- ja vorminõuete rikkumise tagajärgi sätestav
HMS § 58 nimelt ei võimalda haldusakti kehtetuks tunnistamist nõuda üksnes seetõttu, et selle
andmisel rikuti menetlus- või vorminõudeid, kui rikkumised ei võinud asja otsustamist mõjutada.
Sama põhimõte kehtib halduskohtumenetluses juurdunud praktika kohaselt ka kohtule esitatud
tühistamisnõude suhtes. Käesoleval juhul ei kinnita miski, et viivitus teenindajakaardi andmise üle
otsustamisel sai mingilgi määral mõjutada otsustuse sisu ja see olnuks asja tähtaegse lahendamise
korral teistsugune.

8. Eeltoodud järeldustel puudub Tartu Halduskohtul alus vaidlustatud haldusakti tühistamiseks ja
teenindajakaardi andmisele kohustava ettekirjutuse tegemiseks. Seega jääb kaebus täies ulatuses
rahuldamata. Kuna vastustaja oma menetluskulude hüvitamise kohta taotlust ja kuludokumente ei
esitanud, jäävad nii tema võimalikud kulud kui kaebaja 15 euro suuruse riigilõivu ja kaebuse eest
nõustajale makstud 35 euro näol kantud menetluskulu HKMS § 108 lg 1 ja § 109 lg 1 kohaselt
hüvitamata.


/allkirjastatud digitaalselt/
Raili Randlane

                                              3

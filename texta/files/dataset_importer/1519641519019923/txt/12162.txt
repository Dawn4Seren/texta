                            KOHTUMÄÄRUS

Kohus                                Tartu Ringkonnakohus

Määruse tegemise aeg ja koht         20. juuni 2016, Tartu (kirjalik menetlus)

Kriminaalasja number                 1-15-9126

Kohtukoosseis                        Maarika Kuusk, Mati Kartau, Aarne Sarjas

Vaidlustatud kohtulahend             Viru Maakohtu (Rakvere kohtumaja) 4. mai 2016 määrus,
                                     millega rahuldati kriminaalhooldaja erakorraline ettekanne
                                     Kert Küüsmaale Viru Maakohtu 27. jaanuari 2016. a
                                     otsusega    määratud     elektroonilise   valve     tähtaja
                                     pikendamiseks kolme kuu võrra.
Kaebuse esitaja ja kaebuse liik      süüdimõistetu Kert Küüsmaa (isikukood 39302195235)
                                     kaitsja advokaat Silver Reinsaar, määruskaebus


RESOLUTSIOON

1.      Viru Maakohtu (Rakvere kohtumaja) 4. mai 2016 määrus jätta muutmata.
2.      Määruskaebus jätta rahuldamata.


Edasikaebamise kord
KrMS § 384 lg 2 ja § 387 lg 1 kohaselt võib määrusele esitada määruskaebuse Tartu
Ringkonnakohtule prokuratuur, advokaadist kaitsja või advokaadi vahendusel teised
kohtumenetluse pooled viieteistkümne päeva jooksul, alates päevast, mil isik sai vaidlustatud
määrusest teada või pidi teada saama.

Asjaolud ja menetluse käik

1.      Viru Maakohtu 27.01.2016 otsusega kokkuleppemenetluses mõisteti Kert Küüsmaa süüdi
KarS § 184 lg 2 p 1 järgi ning karistuseks mõisteti 3 aastat 9 kuud vangistust. KarS § 68 lg 1 alusel
arvati eelvangistuses viibitud aeg 13.05.2015-27.01.2016, s.o 8 kuud 15 päeva, karistusaja hulka
ning lõplikuks karistuseks loeti 3 aastat 15 päeva vangistust. KarS § 74 lg 1 ja 3 alusel jäeti
ülejäänud vangistus tingimisi kohaldamata kui K. Küüsmaa ei pane 3 aastasel katseajal toime uut
kuritegu ja täidab talle KarS §-s 75 sätestatud käitumiskontrolli ajaks pandud kontrollnõudeid ja
kohustusi. Katseajaks allutati K. Küüsmaa kriminaalhooldaja käitumiskontrollile ja kohustati teda
järgima KarS § 75 lg 1 sätestatud kontrollnõudeid. KarS § 75 lg 2 p 21, 8 ja 9 alusel kohustati K.
Küüsmaad käitumiskontrolli ajal täitma järgmisi lisakohustusi: mitte omama või tarvitama
narkootilisi või psühhotroopseid aineid; osalema sotsiaalprogrammis; alluma elektroonilisele
valvele tähtajaga 3 kuud. Katseaja alguseks luges kohus 27.01.2016. KarS § 75 1 lg 4 kohaselt
hakkab elektroonilise valve tähtaeg kulgema päevast, kui elektroonilise valve seade kinnitatakse
süüdlase keha külge. Kohus määras kinnitada elektroonilise valve seade K. Küüsmaa keha külge
kohtuotsuse jõustumisel. Kohtuotsus jõustus 26.02.2016.

2.     28.04.2016 esitas kriminaalhooldusametnik kohtule erakorralise ettekande taotlusega
pikendada elektroonilise valve tähtaega 3 kuu võrra, kuna süüdimõistetu ei allu elektroonilise valve
tingimustele.

3.      Kohus leidis, et kriminaalhooldusametniku taotlus on põhjendatud. Esitatud asjaoludel saab
esialgse meetmena elektroonilise valve tähtaja pikendamist pidada piisavalt mõjusaks ja vajalikuks
abinõuks süüdimõistetu mõjutamisel. Kohus pikendas K. Küüsmaale määratud elektroonilise valve
tähtaega 3 kuu võrra, s.o kuni 26.08.2016.

Määruskaebus

4.      Maakohtu määruse peale esitas määruskaebuse K. Küüsmaa kaitsja advokaat S. Reinsaar,
taotledes kaevatava lahendi tühistamist. Kaitsja põhistab oma taotlust järgmiste väidetega.

4.1     Kaitsja on seisukohal, et üksnes asjaolu, et KrMS § 432 lg-s 3 sätestatud küsimuste
lahendamisel ei korralda kohus reeglina kohtuistungit ning lahendab taotluse kirjalikus menetluses,
ei saa tuleneda, et kohus ei pea üldse süüdimõistetule andma mis tahes sõnaõigust seonduvalt
kriminaalhooldusametniku erakorralise ettekandega. Õigus olla kohtus ära kuulatud tuleneb ka
põhiseaduse § 24 lg-st 2, PS § 15 lg-st 1 ja Euroopa inimõiguste ja põhivabaduste kaitse
konventsiooni art 6 lg-test 1,3. EIK praktikas on käsitletud elektroonilist valvet kui isiku
vabaduspõhiõigust oluliselt riivavat meedet, mida tuleb materiaalses mõttes käsitleda karistusena.
Elektroonilise valve tähtaja pikendamise taotluse läbivaatamise järelmina võidakse oluliselt riivata
isiku vabaduspõhiõigust, mistõttu ei saaks KrMS § 432 lg-t 1 pidada proportsionaalseks PS § 24 lg-
s 2 sätestatud õiguste riiveks, kui süüdimõistetule või tema kaitsjale ei anta isegi võimalust kirjalike
seisukohtade avaldamiseks. Juuresolekuõigusega tagatakse, et isik, kelle kohtuasja menetletakse, ei
ole mitte õigusemõistmise objekt, vaid subjektkoos kõigi sellest tulenevate õigustega. Ka
Riigikohtu praktikas on rõhutatud, et kirjalikus menetluses peavad olema tagatud ausa
kohtumenetluse üldpõhimõtted. Praeguses asjas sai K. Küüsmaa teada enda suhtes erakorralise
ettekande esitamisest alles siis, kui sai kätte Viru Maakohtu 04.05.2016 määruse. Sellega seoses ei
olnud K. Küüsmaal mistahes võimalust avaldada seisukohti kriminaalhooldusametniku
erakorralises ettekandes kajastatud faktiväidete osas. Selline olukord on käsitletav menetlusõiguse
olulise rikkumisena KrMS § 339 lg 1 p 12 tähenduses. Kuna taotlus lahendati vaid erakorralise
ettekande põhjal, soovib süüdimõistetu koos kaitsjaga pärast vastavate tõenditega tutvumist esitada
täiendavaid seisukohti. See aga eeldab erakorralise ettekande uut läbivaatamist.

4.2    Vastuväited kriminaalhooldusametniku taotlusele

4.2.1 Esmalt ei nõustu K. Küüsmaa sellega, et ta on rikkunud elektroonilise valve tingimusi. Aru
ei ole saada, millist käitumist on isikult eeldatud ning millistest õigusnormidest sellise käitumise
eeldus kriminaalhooldusametniku väitel tuleneb. Lisaks ei ole üheselt mõistetav, millised
kohtumääruses toodud sündmused on kriminaalhooldusametnik ja kohus pidanud sellisteks, mis on
K. Küünemaale etteheidetavad ja mis peaksid kaasa tooma tema elektroonilise valve tähtaja
pikendamise.

4.2.2 Põhjendamatult on viidatud asjaoludele, mis eelnesid K. Küüsmaa hoiatamisele
kriminaalhooldusametniku poolt 19.03.2016.

4.2.3 Üheselt ei ole mõistetav seegi, kas K. Küüsmaa oleks pidanud esitama tõendid nt selle
kohta, et ta 14.04.2016 ootas autokoolis ja käis üksnes poes või peab kriminaalhooldusametnik

2                                                  2
rikkumiseks ka autokoolis ootamist ja poes käimist. Sarnaselt on erakorralises ettekandes kajastatud
sündmused seonduvalt töö juurest võtmete toomisega ja erakorralise meditsiini osakonnas
käimisega. Jääb arusaamatuks, kas K. Küüsmaale heidetakse tõepoolest ette EMO-sse pöördumist
olukorras, kus see oli valveametnikuga kooskõlastatud. K. Küüsmaa ei soovinud analüüside
teostamist ja lahkus EMO-st, kuivõrd tema kõhuvalu läks järjekorras ootamisest lihtsalt üle.

4.2.4 Elektroonilise valve rikkumiseks ei saa pidada sedagi, et K. Küüsmaa hilines koju päeval,
mil talle koostati väärteoprotokoll.

4.2.5 Seega on kriminaalhooldusametnik taotlenud elektroonilise valve tähtaja pikendamist
sisuliselt vaid seetõttu, et K. Küüsmaa ei viibinud mõnel kuupäeval kodus, kui ta pidi olema tööl.
Tegemist ei olnud jämeda rikkumisega.

4.2.6 Tõele ei vasta ka erakorralise ettekande väide, et K. Küüsmaa lahkus Tallinnas uurija juurest
põhjendusega, et tal oli kriminaalhooldajaga teistsugune kokkulepe. Kuna pole välja selgitatud, kas
neil puhkudel on tegemist tahtliku või ettevaatamatu rikkumisega, ei saanud kohus teha adekvaatset
järeldust erakorralises ettekandes esitatud taotluse lahendamise osas.

4.2.7 K. Küüsmaalt on võetud selgitused olukorras, kus talle ei olnud selgitatud tema õigusi
keelduda selgituste andmisest ja õigusest kaitsja abile.

4.2.8 Kõik erakorralise ettekande väited K. Küüsmaa poolt elektroonilise valve nõuete väidetava
rikkumise osas on tõendamata. Seetõttu ei ole ka isikul ega tema kaitsjal võimalik efektiivselt
kaitset ette valmistada ega anda põhjalikumaid selgitusi ettekandes esitatud etteheidete osas. K.
Küüsmaa elektroonilise valve pikendamine on käesoleval juhul toimunud protokollilises vormis.
Kuivõrd kriminaalhooldusametnik ei ole enda ettekandes esitatud väiteid absoluutselt tõendanud,
tulnuks jätta erakorraline ettekanne rahuldamata.

4.2.9 Elektroonilise valve tähtaja pikendamine on käesoleval juhul ebaproportsionaalne.
Kriminaalhooldusametnikul on võimalik reageerida ka registreerimiskohustuse sagedasemaks
muutmisega. Sellise meetodi kasutamise võimalusi ei ole kohus ega kriminaalhooldusametnik
analüüsinud.

4.2.10 Täiendavalt märgib kaitsja, et K. Küüsmaa on teinud pärast vahi alt vabanemist tõsiseid
pingutusi õiguskuuleka elu suunas – läinud vabatahtlikult alkoholivastasele ravile, käinud
igapäevaselt koolis, tööl ja autokoolis ning üldjuhul probleemideta allunud elektroonilisele valvele.
Need asjaolud muudavad elektroonilise valve tähtaja põhjendatuse küsitavaks.

4.2.11 Elektroonilise valve tähtaja pikendamisel võib K. Küüsmaa ilma jääda töökohast, kuivõrd
suveks planeeritud objektidest mitmed asuvad kaugemal. Töökoha kaotus ja sellega kaasnev raske
majanduslik olukord ei ole proportsionaalne rikkumiste iseloomuga.


Ringkonnakohtu poolt tuvastatud asjaolud ja järeldused

5.     Tartu Ringkonnakohtu kriminaalkolleegium, tutvunud kohtutoimiku materjalide, maakohtu
määruse ja määruskaebuse väidetega, leiab, et kaevatav kohtulahend on põhjendatud ning selle
tühistamiseks edasikaebuses toodud motiividel puudub alus. Kriminaalkolleegium põhistab oma
seisukohta järgmiselt.

6.      Esmalt märgib kriminaalkolleegium, et I astme kohus on igati põhjendatult vaadanud
kriminaalhooldaja erakorralise ettekande läbi kirjalikus menetluses. Tegemist ei ole süüdimõistetu
karistuse täitmisele pööramise küsimuse otsustamisega, mis eeldanuks süüdimõistetu arvamuse ära
3                                                3
kuulamist. Liiatigi on K. Küüsmaa saanud omapoolsed selgitused elektroonilise valve tingimuste
rikkumise osas esitada kriminaalhooldajale, samuti on K. Küüsmaa saanud omapoolse seisukoha
avaldada kaitsja poolt ringkonnakohtule esitatud kaebuses. Siiski väärib esile toomist, et
kohtuinfosüsteemist nähtuvalt on kriminaalhooldaja K. Küüsmaa suhtes esitanud uue erakorralise
ettekande, mille põhjuseks on kriminaalhooldusaluse poolt elektroonilise järelevalve nõuete
täitmisesse hooletu suhtumine ning lisakohustuse mitte tarvitada narkootilisi aineid rikkumine.
Antud menetluses on K. Küüsmaa kohtuistung edasi lükatud, et ta saaks koostada taotluse kaitsja
määramiseks riigiõigusabi korras. Kuna otsustatakse kriminaalhooldaja ettepanekut K. Küüsmaa
karistuse täitmisele pööramiseks, on talle tagatud õigus olla oma asja arutamise juures.

7.     Praegusel juhul tegi Viru Maakohus kindlaks, et K. Küüsmaa on korduvalt rikkunud temale
Viru Maakohtu 27.01.2016 otsusega pandud lisakohustust alluda elektroonilisele valvele. Sisuliselt
ei ole kaitsja vaidlustanud fakti, et K. Küüsmaa ei täitnud elektroonilise valve ajakavast
kinnipidamist, ent on leidnud, et tegemist ei olnud jämeda rikkumisega.

Ringkonnakohus selgitab, et kriminaalhooldusaluse poolt elektroonilise valve ajakavast
kinnipidamist kontrollib vahetult kriminaalhooldusameti või vangla valvekriminaalhooldusametnik
või valvetalitus, kes ka reageerib rikkumisele. Selliselt jääb ringkonnakohtule arusaamatuks, kuidas
pidanuks kriminaalhooldusametnik K. Küüsmaa poolt toimepandud rikkumisi tõendama.
Karistusseadustikus või kriminaalmenetluse seadustikus sätestatud juhtudel esitab
kriminaalhooldusametnik kohtule kriminaalhooldusaluse kohta erakorralise ettekande. KarS § 74 lg
4 alusel on kohtul olukorras, kus süüdlane katseajal ei järgi kontrollnõudeid või ei täida talle pandud
kohustusi võimalik kriminaalhooldusaluse rikkumisele reageerida kolmel moel: määrata täiendavaid
kohustusi vastavalt KarS § 75 lg-s 2 sätestatule, pikendada katseaega kuni ühe aasta võrra või
pöörata karistus täitmisele. Tuvastades erakorralise ettekande pinnalt, et kriminaalhooldusalune on
toime pannud kontrollnõuete või kohustuste rikkumise, ei saa kohus aga jätta üldse reageerimata,
nagu seda taotleb oma määruskaebuses kaitsja. Käitumiskontrolli instituut on üsna paindlik ja
võimaldab kohtul kriminaalhooldaja ettepanekul nii elektroonilise valve tähtaega pikendada kui ka
lühendada. Ringkonnakohus selgitab, et isikul on enne elektroonilise valve tähtaja lõppemist
võimalik võtta ka elektroonilise valve kohaldamise nõusolek tagasi. Sellisel juhul pöörab kohus
kandmata jäänud karistusosa täitmisele. Ka KarS § 74 lg 4 instituut annab kohtule erinevaid
võimalusi rikkumisele reageerida ning alati ei pea erakorraline ettekanne päädima karistuse
täitmisele pööramisega. Nii kohus kui ka kriminaalhooldaja arvestavad muuhulgas ka rikkumise
laadi (tahtlik või ettevaatamatusest toime pandud), mida on arvestatud ka käesolevas asjas.

8.      Kriminaalhooldaja erakorralisest ettekandest nähtub, et ettekanne esitati põhjusel, et
K. Küüsmaa ei allu elektroonilise valve tingimustele. Kuna rikkumised on tuvastatud, siis oli
kriminaalhooldaja kohustuseks rikkumisele reageerida ja esitada erakorraline ettekanne.
Kriminaalhoolduse kokkuvõttest nähtub, et K. Küüsmaa on täitnud registreerimiskohustust
nõuetekohaselt, samuti käib koolis ning autokoolis. Arvestades asjaoluga, et hooldusalune oli
motiveeritud karistust vabaduses kandma, lubades et täidab elektroonilise valve tingimusi
nõuetekohaselt ja andis ka nõusoleku elektroonilise valve tähtaja pikendamiseks, esitas
kriminaalhooldaja kohtule taotluse pikendada elektroonilist valvet 3 kuu võrra. Väär on kaitsja
seisukoht, et kohus jättis analüüsimata, kas K. Küüsmaa rikkumiste puhul tulnuks rakendada hoopis
registreerimiskohustuse sagedasemaks muutmist. KarS § 74 lg 4 sellist võimalust erakorralise
ettekande esitamise korral ette ei näe.

9.       Kriminaalhooldusalusele selgitatakse nii elektroonilise valve eesmärki kui tingimusi ning
kontrollimise    meetodeid     ja   sagedust.     Elektroonilise    valve   kohaldamine     eeldab
kriminaalhooldusaluse nõusolekut. Kriminaalhooldusalusele koostatakse ajakava ning talle
selgitatakse elektroonilise valve ajal tekkida võivatest probleemidest teavitamise korda ning
kõrvalehoidumise tagajärgi. Samuti selgitatakse kriminaalhooldusalusele, mida temalt oodatakse
kontrollnõuete ja temale pandud kohustuste täitmisel ning millised on kontrollnõuete rikkumise ja
4                                                 4
kohustuste täitmata jätmise tagajärjed. Seega pidi K. Küüsmaale teada olema, millised on
elektroonilise  valvega    seotud     piirangud    ning      kriminaalhooldusaluse    kohustused
kriminaalhooldusametniku teavitamisel ning elektroonilisest valvest kõrvalehoidmisel.


10.   Tulenevalt eelmärgitust ning juhindudes KrMS §-st 390 ja § 337 lg 1 p-st 1 jätab Tartu
Ringkonnakohus maakohtu määruse muutmata ning määruskaebuse rahuldamata.

11.    K. Küüsmaa kaitsja Silver Reinsaar esitas koos määruskaebusega taotluse jätta riigi kanda
määruskaebemenetluses kaitsjale makstud tasu summas 264 eurot (sh käibemaks). Taotluse kohaselt
on S. Reinsaar koostanud määruskaebust 2 tundi. S. Reinsaare töötunnihind on 110 eurot.
Ringkonnakohus leiab, et S. Reinsaare poolt määruskaebuse koostamiseks kulunud ajakulu on
põhjendatud, samuti ei ole töötunnihind ebamõistlikult suur. Kuna aga apellatsioonikohus teeb
KrMS § 337 lg 1 p-s 1 nimetatud lahendi, jääb menetluskulu KrMS § 187 lg 2 alusel K. Küüsmaa
enda kanda.


 /allkiri/                              /allkiri/                             /allkiri/
Maarika Kuusk                           Mati Kartau                           Aarne Sarjas




5                                              5

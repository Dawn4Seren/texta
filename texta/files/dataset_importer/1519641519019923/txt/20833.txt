                                                                                       2-16-545




                        KOHTUMÄÄRUS
Kohus                               Harju Maakohus Kentmanni kohtumaja
Kohtukoosseis                       Kohtunik Karin Sonntak
Määruse tegemise aeg ja koht        18. märts 2016. a Kentmanni 13 Tallinnas
Tsiviilasja number                  2-16-545
Tsiviilasi                          XXX ja XXX avaldus XXX pärandvara pankroti
                                    väljakuulutamiseks
Menetlustoiming                     Pankrotiavalduse menetluse lõpetamine raugemisega
Menetlusosalised                    Avaldajad: XXX(isikukood XXX, elukoht XXX; e-post
                                    XXX) ja XXX(isikukood XXX, elukoht XXX; e-post
                                    XXX)
                                    Võlgnik: XXX(isikukood XXX, surnud XXX. a)
                                    pärandvara
                                    Ajutine pankrotihaldur: Jüri Truuts (Jõe 2, II korrus, 10151
                                    Tallinn; e-post: truuts@autente.ee).
Kohtuistungi toimumise aeg          2. märts 2016. a

RESOLUTSIOON

1. Lõpetada XXX (isikukood XXX, surnud XXX. a) pärandvara pankrotimenetlus pankrotti välja
kuulutamata raugemise tõttu, kuna võlgnikul ei jätku vara pankrotimenetluse kulude katteks ja
puudub vara tagasivõitmise ja tagasinõudmise võimalus.

2. Vabastada ajutine pankrotihaldur Jüri Truuts XXX pärandvara pankrotimenetluses tema
ülesannetest pärast pankrotimenetluse toimingute lõpetamist.

3. Määrata ajutisele pankrotihaldurile Jüri Truutsile ajutise halduri tasu 576 (viissada
seitsekümmend kuus) eurot.

4. Välja mõista XXX ja XXXsolidaarselt ajutise halduri tasu 179 eurot (ükssada seitsekümmend
üheksa) eurot ajutise pankrotihalduri Jüri Truutsi kasuks. Väljamakse teostada büroole, mille
kaudu ajutine haldur tegutseb – OÜ-le Autente Menetlusteenused (reg kood 12660302
arvelduskonto EE612200221059684023 AS Swedbank).

5. Hüvitada riigi vahenditest ajutise halduri tasu 397 (kolmsada üheksakümmend seitse) eurot
ajutisele pankrotihaldurile Jüri Truutsile. Väljamakse teostada büroole, mille kaudu ajutine
haldur tegutseb – OÜ-le Autente Menetlusteenused (reg kood 12660302 arvelduskonto
EE612200221059684023 AS Swedbank).

Avaldada teade pankrotimenetluse lõpetamise kohta väljaandes Ametlikud Teadaanded.

Edasikaebamise kord
Kohtumääruse peale võib esitada määruskaebuse Tallinna Ringkonnakohtule Harju Maakohtu
kaudu 15 päeva jooksul määruse kättetoimetamisest alates. Võlausaldaja võib määruskaebuse
esitada 15 päeva jooksul pankrotimenetluse lõpetamise teate väljaandes Ametlikud Teadaanded
avaldamisest arvates.

Asjaolud ja avaldus
Harju Maakohtule on esitatud XXX ja XXX avaldus XXX pärandvara pankroti
väljakuulutamiseks. Avalduse kohaselt on avaldajad võlgniku pärijad. Pärandvara inventuuri viis
läbi Tallinna kohtutäitur . Pärandvarast ei jätku kõigi nõuete rahuldamiseks ja pärijad ei ole nõus
nende rahuldamisega oma vara arvel. Võlgnik on püsivalt maksejõuetu.
29.01.2016. a nimetas kohus XXX pärandvara ajutiseks halduriks Jüri Truutsi.

Kohtumääruse põhjendused
Kohus kuulanud ära avaldajad ja ajutise halduri, leiab, et XXX pärandvara pankrotiavalduse
menetlus tuleb lõpetada. Vastavalt PankrS § 29 lg 1 kohus lõpetab määrusega pankrotimenetluse,
pankrotti välja kuulutamata, raugemise tõttu, vaatamata võlgniku maksejõuetusele, kui võlgnikul
ei jätku vara pankrotimenetluse kulude katteks ning ei ole võimalik vara tagasi võita või tagasi
nõuda.

Ajutise pankrotihalduri aruande kohaselt võlgniku kohustused moodustavad 1 498,39 eurot ja
vara on 0,04 eurot. Pärandvara arvel ei ole võimalik võlausaldajate nõudeid rahuldada.
Maksejõuetuks muutus võlgnik 2013. aastal, mil enampakkumisel müüdi korteriomand ning
võlgnikul tekkisid raskused võetud kohustuste täitmiseks. Maksejõuetuse põhjuseks on alkoholi
liigtarbimisest tingitud töövõime langus, mis vähendas ka sissetulekuid. Seega on tegemist muu
asjaoluga PankrS § 22 lg 5 mõttes.

Pankrotivara moodustamise aluseks saavad PankrS § 108 lg 2 kohaselt olla tagasivõitmise hagid.
Ajutine haldur ei ole tagasivõitmise ja tagasinõudmise võimalusi tuvastanud. PankrS § 29 lg 3
kohaselt kohus ei lõpeta käesoleva seaduse § 29 lg 1 alusel pankrotimenetlust, kui võlgnik,
võlausaldaja või kolmas isik maksab pankrotimenetluse kulude katteks kohtu deposiiti kohtu
määratud rahasumma. Käesolevaks ajaks ei ole võlausaldaja ega kolmas isik oma nõusolekut
avaldanud.

Vastavalt PankrS § 23 lg 1 on ajutisel pankrotihalduril õigus saada oma ülesannete täitmise eest
tasu, mille suuruse määrab kohus. Tasu suuruse määramisel arvestab kohus töö mahtu, keerukust
ja ajutise pankrotihalduri kutseoskusi. PankrS § 150 lg 4 järgi pankrotimenetluse raugemise
korral otsustab kohus pankrotimenetluse kulude jagamise asjaolude kohaselt. Ajutine haldur on
taotlenud ajutise halduri tasu katteks 576 eurot.

Kohus leiab, et tasunõue ja kulutused on põhjendatud. PankrS § 23 lg 4 kohaselt võib kohus
ajutise halduri tasu ja hüvitatavad kulutused välja mõista riigi vahenditest, kui võlgniku avalduse
alusel algatatud pankrotimenetlus lõpeb raugemisega pankrotti välja kuulutamata, kusjuures tasu
ja hüvitatavad kulud kokku ei või olla suuremad kui 397 eurot (sealhulgas seaduses ettenähtud
maksud, välja arvatud käibemaks). Pärandvara moodustab 0,04 eurot, seega kuulub riigi arvelt
Jüri Truutsi kasuks väljamõistmisele ajutise pankrotihalduri tasu 397 eurot. Väljamakse teostada
büroole, mille kaudu ajutine haldur tegutseb – OÜ-le Autente Menetlusteenused. TsMS § 172 lg
1 alusel jääb halduri tasu summas 179 eurot solidaarselt avaldajate kanda.

/allkirjastatud digitaalselt/
Karin Sonntak
Kohtunik




                                                                                                 2

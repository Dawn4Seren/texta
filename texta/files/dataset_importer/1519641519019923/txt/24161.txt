                                                                                    1-15-9874




                          KOHTUMÄÄRUS

Kohus                              Tallinna Ringkonnakohus

Määruse tegemise aeg ja koht       8. veebruar 2016,Tallinn

Kriminaalasja number               1-15-9874

Kohtukoosseis                      Meelika Aava, Julia Katškovskaja, Sten Lind

Apelleeritud kohtuotsus            Harju Maakohtu 30. detsembri 2015 otsus Alexander Spetsovi
                                   süüdistuses KarS § 199 lg 2 p 9 ja § 213 lg 2 p 1 järgi
                                   üldmenetluses
Apellatsiooni esitaja              Süüdistatav Alexander Spetsov

Asja läbivaatamise viis            Kirjalik menetlus


RESOLUTSIOON
Jätta Alexander Spetsovi apellatsioon kui ilmselt põhjendamatu läbi vaatamata ja tagastada.

Edasikaebamise kord
Määruse peale võib süüdistatav advokaadist kaitsja vahendusel esitada määruskaebuse Riigikohtule
15 päeva jooksul Tallinna Ringkonnakohtu kaudu alates päevast, mil menetlusosaline sai
vaidlustatavast kohtumäärusest teada või pidi teada saama.

ASJAOLUD JA MENETLUSE KÄIK

1. Harju Maakohtu 30. detsembri 2015. a otsusega üldmenetluses tunnistati A. Spetsov süüdi ja
karistati KarS § 199 lg 2 p 9 järgi 6 kuu vangistusega ja KarS § 213 lg 2 p 1 järgi 1 aasta 6 kuu
vangistusega. KarS § 64 lg 1 alusel suurendati üksikkaristustest raskeimat ja liitkaristuseks mõisteti
mitme kuriteo toimepanemise eest 2 aastat vangistust algusega 14. augustist 2015.

Süüdistuses KarS § 213 lg 2 p 1 järgi mõisteti A. Spetsov 11. juulil 2015 kell 07.17 XXXXXXX X
XXXXXXX toidupoe episoodis tõendamatuse tõttu õigeks.

2. KarS § 199 lg 2 p 9 järgi tunnistati A. Spetsov süüdi selles, et ta süstemaatiliselt vargusi toime
paneva isikuna, taas 11. juuli 2015 hommikul kella 05.30 ajal Tallinnas Pikk 70 asuva Paksu
Margareta juures võttis võõra vallasasja ebaseadusliku omastamise eesmärgil SK-lt rahakoti koos
selles olnud raha ja dokumentidega ning mobiiltelefoni Samsung kokku 269 euro väärtuses.
KarS § 213 lg 2 p 1 järgi mõisteti A. Spetsov süüdi selles, et ta kohe pärast SK-lt pangakaardi
vargust võttis Tallinnas Aia tn 3 asuvast SEB Pank asuvast sularahaautomaadist andmete
ebaseadusliku sisestamise teel välja SK pangaarvelt kolm korda 500 eurot, seega kokku 1500 eurot.

3. Maakohtu otsuse peale esitas apellatsiooni süüdistatav A. Spetsov, kes vaidlustab kohtuotsust
üksnes talle mõistetud vangistuse tähtaja osas, taotledes selle lühendamist, sest peab talle mõistetud
karistust põhjendamatult karmiks.

Apellatsiooni motiivide kohaselt ta tunnistas maakohtus oma süüd ja kahetses puhtsüdamlikult ning
vabandas kannatanu ees. Tal on perekond, s.o abikaasa ja vanemad, kes vajavad tema toetust. Tal on
võimalik tööle asuda samasse firmasse, kus töötab tema isa. Kohus ei võtnud arvesse asjaolu, et ta
soovis kannatanut igati aidata ja kutsus talle kiirabi.

RINGKONNAKOHTU PÕHJENDUSED JA SEISUKOHT

4. Kohtukolleegium, tutvunud kriminaalasja materjalide ning esitatud apellatsiooniga, leiab
üksmeelselt, et apellatsioon on ilmselt põhjendamatu ning tuleb sellest tulenevalt jätta läbi vaatamata.
Oma seisukohta põhistab kohtukolleegium järgmiselt.

4.1 Esmalt märgib kohtukolleegium, et Riigikohtu kriminaalkolleegium on oma lahendites korduvalt
selgitanud, et ringkonnakohtu lahend peab üldjuhul kujunema kriminaalmenetluse seadustiku 11.
peatükis sätestatud apellatsioonimenetluse kui terviku tulemina ja apellatsiooni läbi vaatamata
jätmine selle ilmse põhjendamatuse tõttu KrMS § 326 lg 3 alusel kujutab endast erandit. Ilmselt
põhjendamatu on apellatsioon, mille rahuldamine ei ole võimalik seetõttu, et apellandi argumendid ei
ole õiguslikult asjakohased, st need sisaldavad mõne õigusliku keelu rikkumisele suunatud taotlust.
Kui apellandi väited ei ole õiguslikult asjakohatud, on apellatsiooni läbi vaatamata jätmine võimalik
eeskätt siis, kui maakohtu otsus on kooskõlas kohtupraktikas selgelt ja üheselt kujunenud
seisukohtadega (nt teo õigusliku kvalifikatsiooni või karistuse osas) ning ringkonnakohus ei pea
vajalikuks kohtupraktikat muuta. Apellatsiooni läbi vaatamata jätmine on reeglina võimalik vaid
juhul, kui juba eelmenetluses selgub, et apellatsioonil puudub ilmselgelt edulootus ehk tegemist on
perspektiivitu apellatsiooniga.

4.2 Käesoleva kriminaalasja arutamine maakohtus toimus avalikus suulises menetluses ning
süüdistatav A. Spetsov ja tema kaitsja K. Nersesjan viibisid selle arutamise juures, samuti oli
süüdistataval õigus anda kohtuistungil ütlusi, millist õigust ta ka kasutas (2 kd tl 8-11). Seega oli
esimese astme kohtus tagatud A. Spetsovile õigus viibida oma asja arutamise juures ja olla ära
kuulatud. Apellatsioonis ei vaidlustata mingeid sisulisi süüteo toimepanemise asjaolusid ega
tõstatata põhimõttelisi õiguslikke probleeme, mida tuleks lahendada.

4.3 Kohtupraktikas valitseva põhimõtte kohaselt on kõrgema astme kohtu poolt maakohtus
mõistetud karistuse muutmine põhjendatud üksnes juhul, kui kõrgema astme kohus muudab
süüdistatava teo kvalifikatsiooni või kui ilmnevad asjaolud viitavad selgelt sellele, et madalama
astme kohus pole arvesse võtnud karistust kergendavaid või raskendavaid asjaolusid või on valesti
tõlgendanud KarS §-s 56 täheldatud karistuse mõistmise aluseid.

Kohtukolleegium leiab, et maakohtu otsuses selliseid mõistetud karistuse tühistamise aluseid ei
esine. Maakohtu otsuses on süüdistatavale karistusena vangistuse mõistmist põhjendatud ning
kohtukolleegium nõustub nende põhjendustega.




                                                                                            2(3)
Kohtukolleegium nõustub maakohtuga, et tegemist on isikuga, kes paneb järjepidevalt toime vargusi,
mistõttu teda on võimalik karistada vaid reaalse vangistusega. Puhtsüdamlikku kahetsust karistust
kergendava asjaoluna on maakohus karistuse mõistmisel juba arvesse võtnud. KarS § 199 lg 2 p 9
järgi on maakohus mõistnud A. Spetsovile sanktsiooni alammäära lähedase karistuse. Seda eeskätt
varastatu väärtust arvestades. KarS § 213 lg 2 p 1 järgi on maakohus mõistnud A. Spetsovile
karistuse alla sanktsiooni keskmist määra. Alammäära lähedase karistuse mõistmist ei pidanud
maakohus võimalikuks eelkõige see tõttu, et A. Spetsov võttis kannatanu pangaarvelt raha välja
korduvalt ja tegi kõik selleks, et võimalikult palju kannatanu arvel raha teenida. A. Spetsov kutsus
küll kannatanule kiirabi, kuid dokumentide äravõtmisega tegi ta võimatuks kannatanu isiku
kindlakstegemise. SK surma põhjustamises A. Spetsovi ei süüdistatagi. Samuti on kohtukolleegiumi
hinnangul põhjendatud A. Spetsovile mõistetud karistuste täielik liitmine KrMS § 64 lg 1 alusel, sest
ta pani lühikese ajavahemiku jooksul sama kannatanu suhtes toime mitu kuritegu, näidates
sularahaautomaadist raha kättesaamisel üles erilist järjekindlust. A. Spetsov paneb jätkuvalt toime
vargusi, mistõttu varsemad karistused ei ole tema käitumisele mõju avaldanud. Seetõttu ei ole
karistuste katmise printsiibi rakendamine tema puhul põhjendatud.

A. Spetsovil olid olemas abikaasa ja vanemad ka varem, kuid ometi ei takistanud need asjaolud tal
toime panemast uusi kuritegusid. Samuti oli tal võimalus asuda tööle. On igati positiivne kui A.
Spetsov soovib oma perekonda aidata ja asuda tööle, kuid enne seda peab ta ära kandma talle
mõistetud vangistuse.

Kohtukolleegium on seisukohal, et käesolevas kriminaalasjas ei ole kuriteo toimepanemise
asjaoludes ega süüdlase isikus midagi sellist, mis võimaldaks talle mõistetud vangistuse tähtaega
lühendada.

5. Eelnevat silmas pidades leiab kohtukolleegium üksmeelselt, et A. Spetsovile mõistetud karistus on
seaduslik ja põhjendatud, mistõttu apellatsiooni põhjendused selle tühistamiseks alust ei anna. Seega
on A. Spetsovi apellatsioon ilmselt põhjendamatu ning ringkonnakohus jätab selle juhindudes
KrMS § 326 lg-st 3 läbi vaatamata.


/digitaalselt allkirjastatud/




                                                                                          3(3)

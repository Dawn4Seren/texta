                        KOHTUMÄÄRUS
 Kohus                                 Tallinna Ringkonnakohus
 Kohtukoosseis                         Kaire Pikamäe, Ruth Plaks ja Virgo Saarmets
 Määruse tegemise aeg ja koht          21.09.2016, Tallinn
 Haldusasja number                     3-16-1798
 Haldusasi                             MTÜ Rehviringlus kaebus Keskkonnainspektsiooni
                                       17.08.2016 kirja nr 6-1/16/1354-52 ja selle lisaks oleva
                                       objekti kontrollimise protokolli nr 1064950 osalise
                                       tühisuse tuvastamiseks või osaliseks tühistamiseks
 Vaidlustatud kohtulahend              Tallinna Halduskohtu 13.09.2016 määrus
 Menetlusosalised                      Kaebaja – MTÜ Rehviringlus, esindaja vandeadvokaat
                                         Kalev Aavik
                                       Vastustaja – Keskkonnainspektsioon
 Menetluse alus ringkonnakohtus        MTÜ Rehviringlus määruskaebus
 Asja läbivaatamine                    Kirjalik menetlus


RESOLUTSIOON
1. Võtta menetlusse MTÜ Rehviringlus määruskaebus Tallinna Halduskohtu 13.09.2016
määruse peale haldusasjas nr 3-16-1798.
2. Jätta MTÜ Rehviringlus määruskaebus rahuldamata ja Tallinna Halduskohtu
13.09.2016 määrus haldusasjas nr 3-16-1798 muutmata.


EDASIKAEBAMISE KORD
Määrus on lõplik ja selle peale ei saa edasi kaevata (HKMS § 252 lg 7).


ASJAOLUD JA MENETLUSE KÄIK
1. Keskkonnainspektsioon tegi 14.07.2016 Rubronic OÜ-le ettekirjutuse nr 0000113 käidelda
hiljemalt 14.08.2016 nõuetekohaselt 885 tonni vanarehve. Keskkonnainspektsioon selgitas
Rubronic OÜ-le, AS-le Kuusakoski ja MTÜ-le Rehviringlus, et kui Rubronic OÜ ettekirjutuses
nimetatud kohustust tähtajaks ei täida, kohustab Keskkonnainspektsioon tulenevalt
jäätmeseaduse (JäätS) § 26 lg-st 9 oma vastutuse ulatuses vanarehve nõuetekohaselt käitlusesse
suunama MTÜ-d Rehviringlus ja JäätS § 26 lg 4 alusel AS-i Kuusakoski, ning kui nad oma
kohustust ei täida, rakendab Keskkonnainspektsioon asendustäitmist. MTÜ Rehviringlus esitas
15.08.2016 Tallinna Halduskohtule kaebuse Keskkonnainspektsiooni 14.07.2016 ettekirjutuses
nr 0000113 sisalduva MTÜ-le Rehviringlus aadresseeritud hoiatuse tühisuse tuvastamiseks või
alternatiivselt selle tühistamiseks (haldusasi nr 3-16-1645).
                                                                                    3-16-1798

2. Keskkonnainspektsiooni 15.08.2016 objekti kontrollimise protokolli kohaselt tuvastas
Keskkonnainspektsiooni Tartumaa büroo, et Rubronic OÜ ei ole ettekirjutust täitnud.
Protokollis on märgitud, et kuna Rubronic OÜ ei ole täitnud ettekirjutusega nr 0000113 pandud
kohustust, kohustab inspektsioon asendustäitmise rakendamise hoiatusel oma vastutuse
ulatuses MTÜ-d Rehviringlus ja AS-i Kuusakoski hiljemalt 16.09.2016 vanarehve käitlusesse
suunama. Protokolli kohaselt toimub täiendav kontroll ettekirjutuse täitmise üle 19.09.2016.
3. Keskkonnainspektsioon edastas 17.08.2016 kirjaga nr 6-1/16/1354-52 ettekirjutuse nr
0000113 täitmise kontrolli protokolli MTÜ-le Rehviringlus ning kohustas MTÜ-d Rehviringlus
ja AS-i Kuusakoski hiljemalt 16.09.2016 täitma Rubronic OÜ-le ettekirjutusega pandud
kohustuse. Kirjas on märgitud, et kui määratud tähtajaks ei ole 885 tonni vanarehve
taaskasutusse suunatud, rakendab Keskkonnainspektsioon asendustäitmise ja sunniraha
seaduse (ATSS) § 11 lg 1 alusel asendustäitmist.
4. MTÜ        Rehviringlus      esitas     09.09.2016    Tallinna   Halduskohtule       kaebuse
Keskkonnainspektsiooni 17.08.2016 kirja nr 6-1/16/1354-52 ja selle lisaks oleva objekti
kontrollimise protokolli nr 1064950 osalise tühisuse tuvastamiseks või osaliseks tühistamiseks.
Kaebusele oli lisatud esialgse õiguskaitse taotlus Keskkonnainspektsiooni 17.08.2016 kirja ja
selle lisaks oleva protokolli kehtivuse peatamiseks osas, millega inspektsioon kohustas MTÜ-
d Rehviringlus vanarehve käitlusesse suunama ja hoiatas selle kohustuse täitmata jätmisel
asendustäitmise rakendamisega. Vaidlustatud kirja tuleb käsitada ettekirjutusena vanarehvide
käitlusesse suunamiseks kohustamiseks. Esialgse õiguskaitse kohaldamata jätmisel oleks
kaebaja sunnitud kohustust täitma ning kaebaja eesmärk vabaneda kohustuse täitmisest jääks
saavutamata. Seejuures on ettekirjutuse täitmine objektiivsel põhjusel võimatu ning kaebaja ei
saagi vaidlustatud ettekirjutust täita, seega viiks Keskkonnainspektsioon läbi asendustäitmise
ning nõuaks kulud sisse kaebajalt. Käitluskuluks on Keskkonnainspektsioon hinnanud 88 500-
221 250 eurot, kuid sellises suuruses kaebajale kohustuse tekkimine on kaebajat liialt koormav,
arvestades, et kaebaja eelmise aasta tulude maht oli sama suur. Kaebaja oleks sunnitud võtma
pangalaenu ning kaebajat ohustaks maksejõuetuse tekkimine. Kuna sunniraha ja
asendustäitmise kulude aluseks olev haldusakt loetakse täitedokumendiks, oleks kaebaja
sunnitud vaidlustama ka kõik asendustäitmise toimingud, mis ei ole otstarbekas ega mõistlik.
Vaidlustatud kirja kehtivuse peatamine on vajalik, et Keskkonnainspektsioon ei saaks anda
sellele tuginedes uusi haldusakte või teha uusi toiminguid, mille tagajärjeks on Rubronic OÜ
valduses olevate vanarehvide käitlemise kohustuse või käitlemisest tulenevate kulude
asetamine kaebajale.
5. Keskkonnainspektsioon palus jätta esialgse õiguskaitse taotluse rahuldamata.
Vaidlustatud kiri ei ole haldusakt, vaid toiming, mille mõju lõpeb 16.09.2016. Ettekirjutusele
lisatud asendustäitmise hoiatus ei vasta ATSS § 7 nõuetele, mistõttu tuleb
Keskkonnainspektsioonil koostada ettekirjutuse täitmata jätmisel pärast 16.09.2016
nõuetekohane asendustäitmise hoiatus, mis on eraldiseisev haldusakt ja mida on võimalik
halduskohtus vaidlustada. Seetõttu on käesoleva haldusasja raames asendustäitmise hoiatuse
tegemise keelamine alusetu. Asendustäitmise hoiatuse tegemise keelamist on võimalik taotleda
haldusasja nr 3-16-1645 raames.
6. Tallinna Halduskohus andis 09.09.2016 määrusega kaebuse vastavalt kohtualluvusele üle
Tartu Halduskohtule. Tallinna Halduskohus jättis 13.09.2016 määrusega esialgse
õiguskaitse taotluse rahuldamata. Kaebust ei saa pidada ilmselgelt perspektiivituks, kuid
kaebajal puudub esialgse õiguskaitse vajadus. Kaebaja peamine eesmärk on vältida võimaliku
asendustäitmisega tekkivaid kahjulikke tagajärgi ning tagada kaebust rahuldava kohtuotsuse
täitmine. Keskkonnainspektsioon on selgitanud, et asendustäitmiseks koostab inspektsioon
seonduvalt haldusasjas nr 3-16-1645 tehtud ettekirjutusega ATSS nõuetele vastava

                                                                                           2(5)
                                                                                     3-16-1798

asendustäitmise hoiatuse, mida saab iseseisvalt vaidlustada. Seejuures on võimalik taotleda
haldusasja nr 3-16-1645 raames koos kaebusega ettekirjutuse õiguspärasuse üle ka
asendustäitmise hoiatuse tegemise keelamist. Seega on Keskkonnainspektsioon kinnitanud, et
käesolevas haldusasjas vaidlustatud kirja alusel asendustäitmist ei rakendata, mistõttu ei ole
praegusel hetkel kahjulike tagajärgede saabumise oht kaebajale tõenäoline.

MENETLUSOSALISTE SEISUKOHAD RINGKONNAKOHTUS
7. MTÜ Rehviringlus esitas 15.09.2016 Tallinna Ringkonnakohtule määruskaebuse, milles
palub halduskohtu 13.09.2016 määrus tühistada ning peatada Keskkonnainspektsiooni
17.08.2016 kirja ja selle lisaks oleva objekti kontrollimise protokolli kehtivus osas, milles
Keskkonnainspektsioon kohustas MTÜ-d Rehviringlus vanarehve käitlusesse suunama ja
hoiatas selle kohustuse täitmata jätmisel asendustäitmise rakendamisega, samuti keelata
Keskkonnainspektsioonil anda haldusakte või sooritada toiminguid, mille eesmärgiks või
tagajärjeks on Rubronic OÜ valduses olevate vanarehvide käitlemise kohustuse või
käitlemisest tulenevate kulude asetamine MTÜ-le Rehviringlus. Määruskaebuse põhjendused
on järgmised.
1) Halduskohtu määrus ei ole motiveeritud. Pooled vaidlevad selle üle, kas
Keskkonnainspektsiooni 17.08.2016 kiri on haldusakt või toiming ning kohus oleks pidanud
esialgse õiguskaitse taotluse lahendamisel võtma selles osas seisukoha. Halduskohus ei ole seda
küsimust üldse käsitlenud. Isegi juhul, kui kohus nõustus vaikimisi Keskkonnainspektsiooni
käsitlusega, on selline seisukoht põhjendamata. Keskkonnainspektsiooni 17.08.2016 kiri ja
sellele lisatud protokoll kui kirja lahutamatu osa on haldusakt. Ehkki kiri pole haldusaktina
vormistatud, vastab see haldusakti tunnustele. Väide, et tegu on toiminguga, on paljasõnaline.
2) On arusaamatu, milles seisneb toimingu mõju, mis vastustaja väitel lõpeb 16.09.2016.
Keskkonnainspektsiooni 17.08.2016 kiri on ilmselgelt regulatiivne, kuna tekitab kaebajale
kohustuse. Selle mõju ei saa lõppeda 16.09.2016, sest ühtegi haldusakti kehtivuse lõppemise
alust ei esine. 16.09.2016 möödumisel on kaebaja küll ettekirjutusest tuleneva kohustuse
tähtaegselt täitmata jätnud, kuid kohustus sellest ei kao.
3) Arusaamatu on Keskkonnainspektsiooni väide uue asendustäitmise hoiatuse tegemise kohta,
kui 17.08.2016 kirjas juba sisaldus hoiatus asendustäitmise rakendamise kohta. Isegi kui
dubleerivat hoiatust sisaldava uue haldusakti andmiseks esineks õiguslik alus, oleks uus hoiatus
igal juhul seotud kaebajale 17.08.2016 ettekirjutusega pandud kohustusega, sest 14.07.2016
ettekirjutus oli adresseeritud vaid Rubronic OÜ-le. Keskkonnainspektsiooni kavatsus teha uus
hoiatus üksnes kinnitab, et Keskkonnainspektsioon kavatseb 17.08.2016 ettekirjutusele
tuginedes asendustäitmisele suunatud haldusmenetlust jätkata. Seega on vale kohtu tuginemine
Keskkonnainspektsiooni kinnitusele, et 17.08.2016 kirja alusel asendustäitmist ei rakendata.
Halduskohus leidis ekslikult, et uue asendustäitmise hoiatuse tegemise kavatsus ja selle
iseseisva vaidlustamise võimalus välistavad esialgse õiguskaitse vajaduse. Kuna Rubronic OÜ
ega kaebaja ettekirjutust ei täida, on Keskkonnainspektsiooni järgnevad sammud
haldusmenetluses suunatud asendustäitmise läbiviimisele, mis siiski põhinevad ettekirjutusel.
Juhul, kui selgub, et kaebaja vaidlustatud 14.07.2016 ja 17.08.2016 ettekirjutused on
õigusvastased, on õigusvastased ka neile tuginevad sammud. Seetõttu taotles kaebaja esialgse
õiguskaitse korras keelata Keskkonnainspektsioonil anda haldusakte või teha toiminguid, mille
eesmärgiks või tagajärjeks on Rubronic OÜ valduses olevate vanarehvide käitlemise kohustuse
või käitlemise kulude asetamine kaebajale. Menetlusökonoomika põhimõttega on vastuolus
kõigi üksteisele järgnevate haldusaktide eraldi vaidlustamine, kui ettekirjutuse vaidlustamisel
on võimalik peatada kõigi sellel põhineda võivate haldusaktide andmine ja toimingute


                                                                                           3(5)
                                                                                       3-16-1798

sooritamine.
4) Viited haldusasjale nr 3-16-1645 ei näita esialgse õiguskaitse vajaduse puudumist.
Käesolevas haldusasjas vaidlustatud ettekirjutus põhineb 14.07.2016 ettekirjutusel ning see
tehti põhjusel, et Rubronic OÜ jättis 14.07.2016 ettekirjutuse täitmata. Keskkonnainspektsiooni
edasised sammud põhineksid 17.08.2016 ettekirjutusel, mitte vahetult 14.07.2016
ettekirjutusel. 14.07.2016 ettekirjutusest, mis oli adresseeritud Rubronic OÜ-le, tulenes
kaebajale vaid ebamäärane oht, et vanarehvide käitlusesse suunamata jätmisel pannakse see
kohustus kaebajale. 17.08.2016 ettekirjutuses on Keskkonnainspektsioon kohustust
täpsustanud, pannes sellele konkreetse tähtaja ning lisades asendustäitmise hoiatuse. Isegi
juhul, kui esialgset õiguskaitset saab taotleda 14.07.2016 ettekirjutuse vaidlustamisel
haldusasjas nr 3-16-1645, saab seda taotleda ka praeguses asjas. Lisaks on kaebaja taotlenud
haldusasjade liitmist. Kohus oleks võinud haldusasjad liita, mis välistaks võimaluse, et esialgset
õiguskaitset on taotletud „vales“ haldusasjas. Kohus oleks haldusasjas nr 3-16-1645 võinud
esialgset õiguskaitset kohaldada ka omal algatusel.

RINGKONNAKOHTU PÕHJENDUSED
8. Ringkonnakohus leiab, et määruskaebus tuleb võtta HKMS § 206 lg 1 ja § 252 lg 7 alusel
menetlusse. Määruskaebuse esitamine on seaduse kohaselt lubatud (HKMS § 252 lg 7),
määruskaebus on tähtaegne (HKMS § 204 lg 2) ning vastab HKMS §-des 52-54 ja 205 toodud
nõuetele. Määruskaebuselt on tasutud 15 euro suurune riigilõiv.
9. Kuivõrd Keskkonnainspektsioon on käesoleval juhul esitanud omapoolse seisukoha
esialgse õiguskaitse kohaldamise osas 13.09.2016 halduskohtule, ei pea ringkonnakohus
vajalikuks kuulata määruskaebuse menetluses Keskkonnainspektsiooni täiendavalt ära ning
lahendab määruskaebuse varasemaid seisukohti arvestades.
10. HKMS § 249 lg-test 1 ja 3 tulenevalt peab kohus esialgse õiguskaitse vajaduse hindamisel
prognoosima, millised võivad olla esialgse õiguskaitse taotluse rahuldamata jätmise tagajärjed
taotlejale ja kas ilma esialgset õiguskaitset kohaldamata võib kaebaja õiguste kaitse muutuda
oluliselt raskendatuks või võimatuks. Esialgse õiguskaitse vajadus esineb juhul, kui selle
kohaldamata jätmisega kaasneksid isiku jaoks pöördumatud või hiljem raskesti kõrvaldatavad
tagajärjed. Esialgse õiguskaitse vajadus on kaebajal siis, kui esialgse õiguskaitse meetme
kohaldamata jätmise korral saaks vastustaja teha toiminguid, mille tagajärjel ei oleks kaebajal
võimalik talle soodsa kohtuotsuse korral oma kaebusega taotletavat eesmärki saavutada, või ka
juhul, kui sellise eesmärgi saavutamine oleks võimalik, kuid tooks kaebajale kaasa tarbetult
koormavad tagajärjed. Esialgse õiguskaitse kohaldamine ei ole põhjendatud, kui soovitakse
vältida tagajärge, mille saabumine on vähetõenäoline (vt Riigikohtu 21.12.2001 määrus nr 3-
3-1-67-01, p 3).
11. Halduskohus      tugines    esialgse   õiguskaitse    taotluse    rahuldamata     jätmisel
Keskkonnainspektsiooni poolt halduskohtule esitatud vastuses sisaldunud kinnitusele, et
kuivõrd ettekirjutusele lisatud asendustäitmise hoiatus ei vastanud ATSS §-s 7 sätestatud
nõuetele, tuleb Keskkonnainspektsioonil ettekirjutuse täitmata jätmise korral koostada
nõuetekohane asendustäitmise hoiatus, mis on eraldiseisvalt vaidlustatav. Ringkonnakohtu
hinnangul asus halduskohus õigesti seisukohale, et kaebajal puudus esialgse õiguskaitse
vajadus, sest sellises olukorras ei olnud kahjulike tagajärgede saabumise oht kaebajale
tõenäoline. Nõustuda tuleb Keskkonnainspektsiooni seisukohaga, et ettekirjutuse juures
märgitud hoiatus ei vastanud ATSS § 7 nõuetele, nt polnud selles märgitud asendustäitmise
kulude eeldatavat suurust vastavalt ATSS § 7 lg-le 6. Seega ei nähtu käesoleval juhul kaebaja
õiguste kaitse vältimatut vajadust ja pöördumatu tagajärje ohtu, kuivõrd sunnivahendi
rakendamise kohustuslik eeltingimus, ATSS §-le 7 vastava asendustäitmise rakendamise

                                                                                             4(5)
                                                                                       3-16-1798

hoiatuse tegemine, on täitmata. Asjaoluga, et nõuetele vastavat hoiatust ei ole tehtud, nõustub
ka vastustaja, kinnitades seejuures, et 17.08.2016 ettekirjutusele lisatud hoiatust
Keskkonnainspektsioon realiseerida ei kavatse. Sellest tulenevalt oli esialgse õiguskaitse
taotlus esitatud ennatlikult, mitte „vale“ haldusasja raames, nagu heidab ette kaebaja.
12. Ringkonnakohus märgib, et asjaolu, et halduskohus ei kujundanud seisukohta osas, kas
17.08.2016 Keskkonnainspektsiooni kirja näol oli tegu haldusakti või toiminguga, ei kujuta
endast põhjendamiskohustuse rikkumist. Esialgse õiguskaitse taotluse lahendamise raames ei
saa kohus üldjuhul otsustada ära põhivaidlust (vt Riigikohtu 22.09.2014 määrus nr 3-3-1-59-
14, p 19), seega ei ole võimalik võtta siduvat seisukohta kohtule esitatud põhivaidluse väidete
osas. Halduskohus leidis õigesti, et kohtule esitatud asjaoludest ei nähtunud kaebajale kahjulike
tagajärgede tekkimise ohtu, mistõttu on tema õiguste efektiivne kaitse võimalik ka ilma
esialgset õiguskaitset kohaldamata. Seda hinnangut ei muuda ka asjaolu, et
Keskkonnainspektsiooni poolt tulevikus tehtav võimalik hoiatus võib põhineda 17.08.2016
kirjas sisaldunud ettekirjutusel.
13. Eeltoodud põhjustel leiab ringkonnakohus, et Tallinna Halduskohtu 13.09.2016 määrus on
õiguspärane ning jätab määruskaebuse rahuldamata.



 /allkirjastatud digitaalselt/    /allkirjastatud digitaalselt/    /allkirjastatud digitaalselt/
        Kaire Pikamäe                      Ruth Plaks                    Virgo Saarmets




                                                                                             5(5)

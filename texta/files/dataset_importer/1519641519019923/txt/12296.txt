                           KOHTUMÄÄRUS
 Kohus                             Tallinna Ringkonnakohus
 Määruse tegemise aeg ja koht      17. juuni 2016. a, Tallinn
 Kriminaalasja number              1-16-2583
 Kohtukoosseis                     Sten Lind, Meelika Aava, Pavel Gontšarov
 Apelleeritud kohtuotsus           Harju Maakohtu 29.03.2016. a otsus
                                   Igor Jemeljanovi süüdistus KarS § 199 lg 2 p 9 järgi
 Kriminaalasi
                                   lühimenetluses (kiirmenetluse korras)
 Apellatsiooni esitaja             Süüdistatav
 Süüdistatav                       Igor Jemeljanov
                                   isikukood: 37202260304, XXX, emakeel: vene keel,
                                   XXX,      XXX,         elukoht:      XXX,       kehtivaid
                                   kriminaalkaristusi 3 ja väärteokaristusi 9, tõkendit ei ole
                                   kohaldatud, kinni peetud 28.03.2016. a kell 09:30
 Prokurör                          Katrin Tron


 Resolutsioon
 Jätta Igor Jemeljanovi apellatsioon läbi vaatamata.

 Edasikaebamise kord

Määruse peale võib esitada määruskaebuse. Määruskaebus esitatakse Riigikohtule Tallinna
Ringkonnakohtu 15 päeva jooksul kaudu alates päevast, mil menetlusosaline sai vaidlustatavast
kohtumäärusest teada või pidi teada saama. Süüdistatav saab esitada kassatsiooni advokaadist
kaitsja vahendusel.


ASJAOLUD JA MENETLUSE KÄIK
1.     Harju Maakohtu 29.03.2016 otsusega mõisteti Igor Jemeljanov süüdi KarS § 199 lg 2
p 9 järgi ja teda karistati 6-kuulise vangistusega. KrMS § 238 lg 2 alusel vähendas kohus
mõistetud vangistust 1/3 võrra, s.o nelja kuuni.
Kohus rahuldas täies ulatuses kannatanu S AS-i tsiviilhagi ja mõistis Igor Jemeljanovilt S AS-
i kasuks välja 599,85 eurot.
Veel mõistis kohus Igor Jemeljanovilt riigi tuludesse välja menetluskulud: kaitsjatasu 48 eurot
ning sundraha 322,5 eurot. Kohus määras KrMS § 180 lg 3 alusel, et menetluskulud tuleb
tasuda ositi 12 kuu jooksul kohtuotsuse jõustumisest.


2.1     Igor Jemeljanov esitas 18.04.2016 maakohtu otsuse peale apellatsiooni. Ta taotles, et
tema vangistus jäetaks tingimisi täitmisele pööramata või asendataks üldkasuliku tööga. Veel
taotles ta, et ta vabastataks õigusabikulu tasumise kohustusest ning et menetluskulude tasumise
kohustust lükataks aasta võrra edasi.
Süüdistatav märkis, et kuigi vangistus ei ole pikaajaline, palub ta võimalusel kaaluda vangistuse
tingimisi täitmisele pööramata jätmist või selle asendamist üldkasuliku tööga.
Menetluskulude tasumise tähtaja pikendamise taotlust põhjendas I. Jemeljanov sellega, et ta
viibib vanglas ja tal pole mingit võimalust menetluskulusid tasuda. Pärast vanglast vabanemist
vajab ta samuti aega töö leidmiseks. Ta on 60% ulatuses töövõimetu ning saab pensioni 75 eurot
kuus.
Samuti taotles I. Jemeljanov vabastada ta õigusabikuludest, kuna ta teatas koheselt, et ei soovi
kaitsjat.


2.2    põhistatud kohtuotsuse tõlke sai I. Jemeljanov 05.05.2016. Pärast põhistatud otsuse
tõlke saamist esitas I. Jemeljanov uue apellatsiooni, milles kordas taotlust pikendada
menetluskulude tasumise tähtaega ühe aasta võrra ning vabastada ta õigusabikulu tasumise
kohustusest.


RINGKONNAKOHTU SEISUKOHT
3.      Ringkonnakohtu kriminaalkolleegium, tutvunud esitatud apellatsiooni ja kriminaalasja
materjalidega, leiab üksmeelselt, et apellatsioon on ilmselt põhjendamatu ja perspektiivitu ning
tuleb sellest tulenevalt jätta läbi vaatamata.


4.      Oma esimeses apellatsioonis taotles I. Jemeljanov, et tema vangistus jäetaks tingimisi
kohaldamata või asendataks üldkasuliku tööga. Maakohus pidas vajalikuks karistada
I. Jemeljanovit reaalse vangistusega, viidates sellele, et I. Jemeljanov pole eelmistest
karistustest järeldusi teinud. Ringkonnakohus peab seda maakohtu seisukohta põhjendatuks.
Teiseks tuleb arvestada, et maakohtu mõistetud vangistus on, nagu I. Jemeljanov on isegi
nentinud, suhteliselt lühike ning I. Jemeljanovi karistus on juba peaaegu kantud.


5.      Ringkonnakohtul ei ole võimalik rahuldada I. Jemeljanovi menetluskulude tasumise
tähtaja pikendamise taotlust. Menetluskulude tasumise tähtaja pikendamine KrMS §-de 423 ja
424 alusel on ainult täitmiskohtuniku pädevuses. Ringkonnakohus apellatsioonimenetluses
seda teha ei saa.
6.     Samuti ei ole alust vabastada I. Jemeljanovit riigi õigusabi kuludest. Kuigi I. Jemeljanov
kinnitas, et ta ei soovi kaitsjat, on KrMS § 45 lg 3 kohaselt kaitsja osavõtt kohtueelsest
menetlusest alates kriminaaltoimiku tutvustamisest kohustuslik. Seetõttu määras prokurör
I. Jemeljanovile kaitsja, kellele maksti uurija 29.03.2016 määruse alusel tasu 48 eurot.


7.    Eelnevast tulenevalt leiab kohtukolleegium üksmeelselt, et apellatsioon on ilmselt
põhjendamatu ja perspektiivitu. Eeltoodu alusel ja juhindudes KrMS § 326 lg 3 jätab
kohtukolleegium apellatsiooni kui ilmselt põhjendamatu läbi vaatamata.




       /allkirjastatud digitaalselt/


Sten Lind                              Meelika Aava                        Pavel Gontšarov

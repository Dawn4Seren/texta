                         KOHTUMÄÄRUS
 Kohus                              Tallinna Halduskohus
 Kohtunik                           Sirje Kaljumäe
 Määruse tegemise aeg ja koht       2. detsember 2016, Tallinn
 Haldusasja number                  3-16-2284
 Haldusasi                          A.     N.     kaebus   Tallinna  Vangla    tegevuse
                                    õigusvastasuse tuvastamiseks (vangla esimeses
                                    üksuses
                                    puuduvad soojaveeboilerid ja vangla väljastatud
                                    veekeedukann)
 Menetlustoiming                    Kaebuse tagastamine

RESOLUTSIOON
Tagastada A. N. kaebus läbivaatamatult.
EDASIKAEBAMISE KORD
Määruse peale saab esitada Tallinna Halduskohtu kaudu määruskaebuse Tallinna
Ringkonnakohtule 15 päeva jooksul määruse kättetoimetamisest arvates.
ASJAOLUD NING KOHTU PÕHJENDUSED
1.      Tallinna Halduskohtule saabus 28.11.2016 A. N. kaebus Tallinna Vangla tegevuse
õigusvastasuse tuvastamiseks. Kaebuse kohaselt diskrimineerib vangla kaebajat sellega, et
erinevalt teistest üksustest puuduvad vangla esimeses üksuses soojaveeboilerid ja vangla
väljastatud veekeedukann. Kaebaja soovib hiljem esitada kahju hüvitamise nõude. Kaebaja
palub vabastada end kaebuse esitamisel riigilõivu tasumisest.
2.     Vastuseks kohtu 28.11.2016 nõudele esitas Tallinna Vangla 01.12.2016 seisukoha
kaebuse lubatavuse kohta. Vangla on seisukohal, et kaebus tuleb A. N. tagastada
läbivaatamatult.
Vangla selgituste kohaselt ei ole A. N. vangla poole pöördunud taotluse, vaide või muud liiki
pöördumisega, milles ta nõuaks soojaveeboilerite ja veekeedukannude väljastamist
elusektsiooni või annaks muul viisil märku, et soovib hetkel kehtiva korra muutmist seoses
sooja vee kättesaadavusega. Samas on kaebajale tagatud võimalus vangla poole pöörduda
taotledes esemete võimaldamist või teistsuguse korra kehtestamist, samuti on isikul võimalik
esitada vaie vangla tegevusele, kui kaebaja hinnangul on vangla jätnud mõne isiku subjektiivse
õiguse siseriikliku regulatsiooni alusel tagamata.
Tuvastamiskaebuse esitamine ei ole tõhus, kuna vangla tegevuse õigusvastasuse tuvastamisega ei
kaasneks automaatselt isikule tema poolt soovitud esemete väljastamist. A. N. on võimalus
kaitsta oma õigusi viisil, mille puhul oleks kasutegur isiku jaoks märgatavam, esitades vanglale
taotlus või vaie. Juhul kui taotlus jäetakse rahuldamata, on isikul õigus pöörduda vangla poole
vaidega ning ebarahuldava tulemuse saavutamisel on A. N. jätkuvalt õigus pöörduda kaebusega
halduskohtu poole.
                                                                                      3-16-2284
Kaebust ei saa pidada perspektiivseks, kuna siseriiklikust regulatsioonist ei tulene
kinnipeetavale õigust nõuda veekeedukannude ja soojaveeboilerite tagamist. Vanglal tuleb
tagada kinnipeetavaile pesemisvõimalus vähemalt korral nädalas (vangistusseaduse § 50 lg 2),
see õigus on tagatud. Sooja vett nõudepesuks on võimalik taotleda toidujagamise ajal ning
ühtlasi on võimalik soetada igaühel isiklik veekeedukann vangla kaupluse vahendusel või
kasutada nimetatud eesmärgil kaaskinnipeetavate veekeedukannu. Seega on A. N.
nõuetekohased võimalused sooja vee saamiseks tagatud.
3.     Halduskohtumenetluse seadustiku (HKMS) § 120 lg 1 p 8 kohaselt kontrollib kaebuse
saanud kohus, ega ei esine alust kaebuse tagastamiseks või käiguta jätmiseks. HKMS § 121 lg 2
p 1 kohaselt võib kohus tagastada määrusega kaebuse selle esitajale, kui kaebajal puudub asjas
ilmselgelt kaebeõigus, eeldades, et tema faktilised väited on tõendatud.
4.      Kaebaja soovib vangla tegevuse õigusvastasuse tuvastamist seoses asjaoluga, et vangla
esimeses üksuses puuduvad soojaveeboilerid ja vangla väljastatud veekeedukann. Kaebaja ei
ole vastavasisulist taotlust vanglale esitanud.
5.     HKMS § 45 lg 2 esimese lause kohaselt võib tuvastamiskaebuse esitada üksnes juhul,
kui õiguse kaitseks ei leidu tõhusamaid vahendeid. Kohus leiab, et praegusel juhul on kaebaja
eesmärgi saavutamiseks, st vangla esimesse üksusesse soojaveeboilerite ja vanglalt
veekeedukannu saamiseks, tõhusam esitada kohtule kohustamiskaebus. Kohustamiskaebuse
rahuldamise korral oleks vangla kohustatud soojaveeboilerite ja veekeedukannude olemasolu
tagama. Üksnes vangla vastava tegevuse õigusvastasuse tuvastamine sellist kohustust vanglale
kaasa ei too. Seega ei ole tuvastamisnõude esitamine praegusel juhul lubatav.
6.     Kohus leiab, et tõhusama nõude esitamine praeguses kohtumenetluses (kaebuse nõude
muutmine) ei ole võimalik, kuna kaebaja pole läbinud sellise nõude esitamise eelduseks olevat
kohustuslikku kohtueelset menetlust.
Vangistusseaduse (VangS) § 11 lg 5 kohaselt on kinnipeetaval ja vahistatul õigus esitada vangla
haldusakti või toimingu peale kaebus halduskohtule halduskohtumenetluse seadustikus
sätestatud alustel ja korras tingimusel, et kinnipeetav või vahistatu on eelnevalt esitanud vaide
vanglateenistusele või Justiitsministeeriumile ning vanglateenistus või Justiitsministeerium on
vaide tagastanud, osaliselt rahuldanud, rahuldamata või tähtaegselt lahendamata jätnud. VangS
§ 11 lg 7 kohaselt lahendatakse vaie 30 päeva jooksul, arvates vaide edastamisest vaiet
läbivaatavale haldusorganile.
Kaebaja ei ole vanglale soojaveeboilerite ja veekeedukannu tagamise soovi avaldanud. Oma
õiguste tõhusaks kaitseks tuleks kaebajal esmalt pöörduda asjakohase taotlusega vangla poole
ning kui kaebaja vangla vastusega ei nõustu, on tal võimalik esitada selle peale vaie ja alles
pärast vaide lahendamist (selle rahuldamata jätmisel) või vaide lahendamise tähtaja möödumist
saab kaebaja pöörduda kohustamiskaebusega halduskohtu poole (VangS § 11 lg 5).
7.      Kaebaja viitab tuvastamisnõuet esitades ka soovile taotleda tulevikus kahju hüvitamist.
HKMS § 45 lg 2 ls-st 2 tulenevalt ei anna hilisema hüvitamiskaebuse esitamise kavatsus õigust
tuvastamiskaebuse esitamiseks, kui hüvitamiskaebus oleks ilmselgelt perspektiivitu. Kohtu
hinnangul on veenvad Tallinna Vangla põhjendused selle kohta, kuidas Tallinna Vangla
erinevates üksustes on erinevalt tagatud sooja veega varustamine ning et tagatud on kehtivas
õiguses ette nähtud nõue sooja veega pesemise võimaldamiseks. Vangla on ka selgitanud, et ei
ole mõeldav kõikidele vanglas kinni peetavatele isikutele tagada täpselt samasuguseid
tingimusi. Pelgalt deklaratiivselt väljendatud soov tulevikus kahjunõuet esitada ei saa õigustada
tuvastamisnõude lubatavust olukorras, kus isik ise ei ole oma õiguste tegelikuks kaitseks midagi
ette võtnud, st eelkõige asjakohaseid taotlusi vanglale esitanud. Riigivastutuse seaduse § 7 lg-
st 1 tulenevalt saab isik nõuda kahju hüvitamist juhul, kui esmased õiguskaitsevahendid (sh
kohustamisnõue) pole olnud tulemuslikud või neid pole võimalik esitada. Praegusel juhul ei ole
kaebaja püüdnudki kahju tekkimist vältida. Kui sooja vee puudumine on
kaebaja tegelik

                                                                                            2(3)
                                                                                   3-16-2284
probleem, mille vastu ta õiguskaitset vajab, on esmane ja tõhusaim samm taotleda vanglalt
veekeedukannu või täiendavalt sooja vee kättesaadavust mõnel muul moel lisaks juba vastustaja
poolt kirjeldatule. Kohtu hinnangul ei õigusta praegusel juhul hilisema hüvitamisnõude
esitamise soov tuvastamisnõude esitamist.
8.     Kuna tuvastamiskaebuse esitamine ei ole lubatav ning praeguses kohtumenetluses ei ole
võimalik kohustamisnõudele kohtueelse menetluse läbimata jätmise tõttu üle minna, kuulub
kaebus läbivaatamatult tagastamisele HKMS § 121 lg 2 p 1 alusel.
9.     HKMS § 43 lg 2 järgi ei võta kaebuse tagastamine õigust pöörduda uuesti seadusega
ettenähtud korras kohtusse. Kaebuse tagastamisel loetakse, et kaebus ei ole kohtu menetluses
olnud.
10.    Kuna kohus tagastab kaebuse, ei võta kohus seisukohta riigilõivu tasumisest
vabastamise taotluse osas.



/allkirjastatud digitaalselt/
Sirje Kaljumäe




                                                                                         3(3)

                              KOHTUMÄÄRUS
 Kohtu nimetus                     Harju Maakohus
 Kohtunik                          Liisi Vernik
 Kohtujurist                       Anneli Helisalu
 Määruse tegemise aeg ja           22. jaanuar 2016.a, Tallinn, Kentmanni kohtumaja
 koht
 Tsiviilasja number                2-16-290
 Tsiviilasi                        XXX’i taotlus riigi õigusabi saamiseks
 Menetlustoiming                   Riigi õigusabi taotluse lahendamine; kirjalik menetlus
 Menetlusosalised ja nende
 esindajad
 Riigi õigusabi taotleja           XXX(isikukood XXX, aadress XXX)


 Kohtumääruse
 resolutsioon
     1. Rahuldada XXXtaotlus riigi õigusabi saamiseks osaliselt.
     2. Anda XXXriigi õigusabi isiku esindamiseks tsiviilasja kohtueelses menetluses ja
        kohtus ning õigusdokumendi koostamiseks.
     3. Anda XXXriigi õigusabi kohustusega osamaksetena täielikult hüvitada riigi
        õigusabi tasu ja riigi õigusabi kulud. Kohus määrab osamaksete suuruse ja
        tasumise tähtaja kindlaks pärast õigusteenuse osutamise lõpetamist.
     4. Advokatuuril nimetada XXXadvokaat.
     5. Saata määrus avaldajale, teadmiseks Rahandusministeeriumile ja määruse
        resolutsiooni p 4 osas täitmiseks Eesti Advokatuurile.


 Edasikaebamise kord
 Määruse peale võib menetlusabi saaja või Eesti Vabariik Rahandusministeeriumi või
 rahandusministri määratud Rahandusministeeriumi valitsemisala asutuse kaudu esitada
 määruskaebuse Tallinna Ringkonnakohtule Harju Maakohtu Kentmanni kohtumaja kaudu 15
 päeva jooksul alates kohtumääruse kättetoimetamisest.

 Kohus selgitab, et menetlustoimingut, mille tegemiseks on kehtestatud tähtaeg, võib teha
 tähtaja viimasel päeval kuni kella 24.00-ni (TsMS § 62 lg 2).

I.     Asjaolude kirjeldus
                                                                                            1 (4)
1.      XXX(taotleja, avaldaja) esitas 08.01.2016 Harju Maakohtule riigi õigusabi taotluse.
Taotluse kohaselt XXX, olles alkoholijoobes 20.12.2015 kell 01:30 ajal öösel Tallinnas Suur-
Karja 15 juures, tungis avaldajale kallale, lüües teda korduvalt rusikaga näo piirkonda, millega
põhjustas avaldajale füüsilist valu ja tervisekahjustuse. XXX pani toime KarS § 121 lg 1 järgi
kvalifitseeritava kuriteo. Riigi õigusabi taotleja soovib rahalist kompensatsiooni tema suhtes
toimepandud kuriteo näol.

2.      Taotluse kohaselt avaldajal sissetulekud puuduvad. Väärtpabereid, mootorsõidukeid
ega muud olulist vara avaldajal taotluse kohaselt ei ole. Avaldaja on oma igakuisteks
vältimatuteks püsikulutusteks märkinud järgmist: eluasemekulud 200 eurot kuus ja kulutused
toidule 150 eurot kuus, püsikulutused kokku on 350 eurot kuus.

3.     Kinnistusraamatu andmetel avaldajale kinnisvara ei kuulu. Liiklusregistri andmetel
avaldajale sõidukeid ei kuulu. Avaldajal puuduvad Eesti väärtpaberite keskregistri pidaja
andmetel väärtpaberid. Kohus tegi päringud Eesti krediidiasutustele. Päringute tulemusel tegi
kohus kindlaks avaldaja pangakontod Eesti krediidiasutustes ja nende kontojäägi.

II.    Kohtumääruse põhjendused ja kohaldatud õigusaktid

4.      Esmalt kontrollib kohus, kas avaldaja on isik, kes on õigustatud saama riigi õigusabi,
seejärel kontrollib kohus, kas esineb riigi õigusabi andmisest keeldumise aluseid. Seejärel
hindab kohus avaldaja majanduslikku seisundit ja lahendab kohus riigi õigusabi taotluse.

5.      Riigi õigusabi seaduse (RÕS) § 6 lg 11 sätestab, et riigi õigusabi antakse füüsilisele
isikule, kelle elukoht on õigusabi andmise avalduse esitamise ajal Eesti Vabariigis või mõnes
muus Euroopa Liidu liikmesriigis või kes on Eesti Vabariigi või mõne muu Euroopa Liidu
liikmesriigi kodanik, välja arvatud käesoleva paragrahvi lõikes 2 nimetatud juhul. Elukoha
määramisel käesoleva seaduse tähenduses lähtutakse EL Nõukogu määruse nr 44/2001
kohtualluvuse ja kohtuotsuste täitmise kohta tsiviil- ja kaubandusasjades artiklist 59. Muule
füüsilisele isikule antakse õigusabi üksnes juhul, kui see tuleneb välislepingust.

Avaldaja elukoht oli taotluse esitamise ajal Euroopa Liidu liikmesriigis, Eestis. Eeltoodust
tulenevalt on avaldaja õigustatud riigi õigusabi saama, kui ei esine riigi õigusabi andmisest
keeldumise aluseid.

6.     RÕS § 6 lg 1 sätestab, et riigi õigusabi võib saada füüsiline isik, kes oma majandusliku
seisundi tõttu ei suuda õigusabi vajamise ajal tasuda asjatundliku õigusteenuse eest või suudab
seda teha üksnes osaliselt või osamaksetena või kelle majanduslik seisund ei võimalda pärast
õigusteenuse eest tasumist lihtsat toimetulekut.

Avaldajal puuduvad sõidukid ja kinnisvara ning muu oluline vara. Avaldaja sissetulekuks on
pangakonto väljavõttest nähtuvalt toimetulekutoetus ja töötutoetus. Konto väljavõttest nähtub,
et avaldaja on töötanud OÜ-s XXX ja saanud töötasu, kuid detsembri kuus esitati avaldajale
lõpparve. Samuti on avaldajale septembri kuus esitanud lõpparve AS XXX. Septembris oli
avaldaja töötasu suuruseks 36,70 eurot (lõpparve), oktoobris 372 eurot (töötasu), novembris
422,88 eurot (töötasu), detsembris 407,72 eurot (töötasu, lõpparve).

RÕS § 14 lg 2 sätestab, et taotleja majanduslikku seisundit hinnates ei arvestata taotlejale
kuuluvat vara, millele seaduse kohaselt ei saa sissenõuet pöörata. Samuti ei arvestata taotlejale
kuuluvat ning tema ja temaga koos elavate perekonnaliikmete igapäevakasutuses olevat eluaset
ega vajalikku sõiduvahendit, kui nende arv ja väärtus on õiglases suhtes perekonna suuruse,
sõiduvajaduse ning sissetulekuga. Täitemenetluse seadustiku (TMS) § 131 lg 1 p 2, 3, 5, 10
sätestavad, et sissenõuet ei saa pöörata muuhulgas järgmistele sissetulekutele: puudega inimese
                                                                                                    2 (4)
sotsiaaltoetus; sotsiaaltoetus sotsiaalhoolekande seaduse tähenduses; riiklikule pensionile
seaduses sätestatud ulatuses, Eesti Töötukassa kaudu makstud töötutoetusele, stipendiumile,
sõidu- ja majutustoetusele ning toetusele ettevõtluse alustamiseks. Riigikohtu tsiviilkolleegium
on 01.02.2010 määruses tsiviilasjas nr 3-2-1-163-09 (p 7) märkinud, et kohtul ei ole
menetlusosalisele menetlusabi andmisel õigus arvestada taotleja majandusliku seisundi
hindamisel taotleja sotsiaaltoetuse, vanemahüvitise ega lapsetoetusega. Eeltoodust tulenevalt ei
saa kohus riigi õigusabi taotluse lahendamisel arvestada avaldaja sissetulekuna
toimetulekutoestust ja töötutoetust.

Seega    on     avaldaja   ühe     kuu             keskmine       sissetulek      309,83      eurot
(36,70+372+422,88+407,72)/4=309,83).

RÕS § 7 lg 1 p 4 sätestab, et riigi õigusabi ei anta, kui kulud õigusteenusele ei ületa eeldatavasti
taotleja kahekordset keskmist ühe kuu sissetulekut, mis on arvutatud taotluse esitamisele
eelnenud nelja kuu keskmise kuusissetuleku alusel ning millest on maha arvatud maksud ja
sundkindlustuse maksed ning seadusest tulenevate ülalpidamiskohustuste täitmiseks ettenähtud
summa, samuti mõistlikud eluaseme- ja transpordikulud.

Avaldaja on välja toonud, et tema eluasemekulud on 200 eurot kuus, kulutusi transpordile ei
ole avaldaja välja toonud. Seega on avaldaja ühe kuu sissetulekuks pärast mahaarvestuse
tegemist 109,83 eurot (309,83-200=109,83). Eeltoodust tulenevalt ja vastavalt RÕS § 7 lg 1 p
4 järgi on avaldaja kahekordne ühe kuu keskmine sissetulek pärast mahaarvestuse tegemist
219,66 eurot (109,83*2=219,66).

Eeltoodust tulenevalt ja arvestades avaldaja sissetulekuid asub kohus seisukohale, et kulud
õigusteenusele võivad eeldatavasti ületada avaldaja kahekordset keskmist ühe kuu sissetulekut.
Seega ei esine RÕS § 7 lg 1 punktis 3 sätestatud riigi õigusabi andmisest keeldumise alust.
Avaldaja on seega isikuks, kes oma majandusliku seisundi tõttu ei suuda õigusabi vajamise ajal
tasuda asjatundliku õigusteenuse eest.

7.      Avaldaja ei ole kohtu hinnangul võimeline kaitsma oma õigusi. Taotlusest nähtuvalt on
võimalik, et avaldajal võib olla õigus, mille kaitsmiseks ta õigusabi taotleb. Samuti ei ole
põhjendatud lugeda avaldaja võimalust oma õiguse kaitseks väheseks. Avaldaja suhtes on toime
pandud kuritegu – KarS § 121 alusel mõisteti isik süüdi avaldaja tervise kahjustamises ja valu
tekitavas kehalises väärkohtlemises. Kohus on seisukohal, et surma põhjustamisega või
kehavigastuse või tervisekahjustuse tekitamisega põhjustatud mittevaralise kahju hüvitamise
nõuet tuleb lugeda selliseks, mille vastu on eelduslikult olemas tungiv avalik huvi RÕS § 7 lg 1
p 6 mõttes. Ebamõistlik ja ebaõiglane oleks piirata selliste valurahanõuete esitamiseks riigi
õigusabi saamist, eriti kui võlaõigusseaduse § 134 lg 2 näeb sel juhul põhimõtteliselt alati ette
hüvitise nõudmise õiguse. Vastupidine tõlgendus tähendaks mh kuriteoohvri õiguste olulist ja
võimalikku ebaproportsionaalset piirangut.

8.     Taotleja on märkinud taotletava riigi õigusabi liikideks: isiku esindamine kriminaalasja
kohtueelses menetluses ja kohtus, isiku esindamine tsiviilasja kohtueelses menetluses ja kohtus,
isiku esindamine haldusmenetluses, õigusabi seoses tsiviilasja menetlusega Euroopa Liidu
liikmesriigi kohtus, õigusabi seoses välisriigi dokumendi täitmisega Eestis, õigusdokumendi
koostamine, isiku kaitsmine väärteoasja kohtuvälises menetluses ja kohtus, isiku esindamine
halduskohtumenetluses, isiku esindamine täitemenetluse, tõlkeabi õigusabi taotlemiseks
Euroopa Liidu liikmesriigis, õigusabi seoses pöördumisega kaebusega Euroopa Inimõiguste
kohtusse.

Probleemi kirjeldusest tulenevalt peab kohus põhjendatuks anda riigi õigusabi isiku
esindamiseks tsiviilasja kohtueelses menetluses ja kohtus ning õigusdokumendi koostamiseks.

                                                                                                       3 (4)
9.     Avaldaja on tööealine isik ning on töötanud erinevatel töökohtadel. Kohus on hinnanud
avaldaja majanduslikku seisundit. Avaldaja ei ole maksevõimetu. Seetõttu määrab kohus RÕS
§ 8 p 1 alusel avaldajale riigi õigusabi kohustusega osamaksetena täielikult hüvitada riigi
õigusabi tasu ja riigi õigusabi kulud. Kohus määrab osamaksete suuruse ja nende tasumise
tähtpäevad kindlaks pärast õigusteenuse osutamise lõpetamist.

10.    Tulenevalt riigi õigusabi seaduse § 18 lg 1 nimetab advokaadi advokatuur. Riigi
õigusabi seaduse § 15 lg 5 kohaselt saadetakse riigi õigusabi andmise määruse ärakiri Eesti
Advokatuurile. Seetõttu edastab kohus käesoleva määruse ka Eesti Advokatuurile.

11.    Tsiviilkohtumenetluse seadustiku (TsMS) § 187 lg 2 kohaselt saadab kohus
menetlusabi andmise määruse ärakirja viivitamata Rahandusministeeriumile või valdkonna eest
vastutava ministri määratud Rahandusministeeriumi valitsemisala asutusele. Seega edastab
kohus käesoleva määruse ka Rahandusministeeriumile.


/allkirjastatud digitaalselt/

Liisi Vernik
kohtunik




                                                                                               4 (4)

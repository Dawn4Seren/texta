                        KOHTUMÄÄRUS


Kohus                                        Tartu Halduskohus

Kohtunik                                     Raili Randlane

Määruse tegemise aeg ja koht                 26. september 2016, Jõhvi

Kohtuasja number                             3-16-1492

Kohtuasi                                     A.T. kaebus AS Ühisteenused 17.05.2016 leppetrahvi
                                             otsuse nr 0197001838 tühistamiseks


Menetlustoiming                              Kaebuse tagastamine



RESOLUTSIOON
1. Tagastada A.T.kaebus.
2. Saata määrus kaebajale teadmiseks.

EDASIKAEBAMISE KORD

Määrust saab vaidlustada Tartu Ringkonnakohtus. Määruskaebuse võib esitada Tartu Halduskohtu
Jõhvi kohtumaja kaudu 15 päeva jooksul määruse ärakirja kättesaamisest arvates.


ASJAOLUD, MENETLUSOSALISTE SEISUKOHAD JA TAOTLUSED

1. 05.07.2016 on A. T. (edaspidi kaebaja) allkirjastanud kaebuse 17.05.2016 leppetrahvi otsuse nr
0197001838 peale. Ta teatas, et ei nõustu kviitungis esitatud põhjendustega ja talle määratud 35
euro suuruse trahviga ning soovib selle tühistamist ja AS Ühisteenused tegevuse ebaseaduslikuks
tunnistamist. Kaebuse edastas ta Jõhvi kohtumajja 25.07.2016.

KOHTU PÕHJENDUSED

2. HKMS § 120 lg 1 p 3, 8 ja lg 3 kohaselt peab kohus kaebuse saamisel kontrollima, kas see vastab
nõuetele, tegema kõrvaldatavate puuduste ilmnemisel määruse kaebuse käiguta jätmiseks ja andma
tähtaja nende kõrvaldamiseks. HKMS § 121 lg 1 p 2 kohaselt peab kohus kaebuse tagastama, kui
see ei vasta nõuetele, kaebaja pole kohtu poolt määratud tähtaja jooksul puudusi kõrvaldanud ja
need takistavad asja läbivaatamist. HKMS § 121 lg 2 p 2 lubab kaebuse tagastada ka juhul, kui
sellega pole võimalik saavutada kaebuse eesmärki.

3. HKMS §-s 38 lg 1 p 9 ja HKMS § 39 lg 1 p 2 kohustavad märkima kaebusesse muuhulgas ka
selle, kuidas ja millal sai kaebaja teada vaidlustatud haldusaktist ning lisama tõendid haldusakti
kättetoimetamise aja kohta, kui selle andmisest on kaebuse esitamise ajaks möödunud oluliselt
rohkem aega kui seaduses sätestatud kaebetähtaeg. HKMS § 38 lg-s 5 on aga kehtestatud, et kui
kaebus esitatakse pärast kaebetähtaja möödumist, esitatakse kaebuses kaebetähtaja ennistamise
taotlus ja tähtaja möödalaskmise põhjused.

4. Kaebaja on esitanud tühistamisnõude. HKMS § 46 lg 1 kohaselt võib niisuguse nõude esitada 30
päeva jooksul arvates haldusakti teatavakstegemisest. Vaidlustatud leppetrahv on kaebusest
järelduvalt määratud 17.05.2016 ja koheselt kaebajale ka teatavaks tehtud. Kaebus saabus
halduskohtusse 25.07.2016 kui seaduses tühistamisnõude esitamiseks ettenähtud tähtaeg oli juba
ammu möödas. Seejuures ei esitanud kaebaja mingeid kaebetähtajaga seotud selgitusi, põhjendusi
ega dokumentaalseid tõendeid. Kaebuse puuduste kohta 10.08.2016 koostatud määruse peale
24.08.2016 edastatud täienduses viitas ta üksnes 17.06.2016 esitatud esmasele kaebusele väites, et
laskis selle puhul kahjuks riigilõivu tasumise tähtja mööda. Kaebetähtaja ennistamise taotlust ega
seda põhjendavaid selgitusi ja tõendeid ta oma täiendusele aga ei lisanud.

5. Kohtute infosüsteemi andmetel on kaebaja tõesti esitanud 17.06.2016 sama sisuga kaebuse ning
see registreeriti haldusasjana nr 3-16-1216. 20.06.2016 kohtumäärusega jättis halduskohus kaebuse
käiguta ja määras tähtaja, mille jooksul tuleb kaebuse menetlusse võtmise eelduseks olev 15 euro
suurune riigilõiv ära tasuda. Kaebaja seda ei teinud ning 18.07.2016 koostatud kohtumäärusega
tagastati tema kaebus HKMS § 121 lg 1 p-le 2 tuginedes läbivaatamatult. Nimetatud määruses
osundatud HKMS § 43 lg 2 kohaselt ei võta kaebuse tagastamine küll selle esitajalt õigust uuesti
halduskohtusse pöörduda, kuid uue kaebuse saab kohus menetlusse võtta üksnes juhul kui see on
esitatud seadusega sätestatud korras. Käesolev kaebus seda pole, sest selle Jõhvi kohtumajja
edastamise hetkeks oli tühistamisnõude esitamise 30 päevane tähtaeg juba möödas. Kuigi kohus
juhtis tähelepanu vastavale võimalusele, pole kaebaja esitanud kaebetähtaja ennistamise taotlust,
mistõttu ei vasta tema kaebus nõuetele.

6. HKMS § 71 lg-s 1 sätestatud kaebetähtaja ennistamise võimaluse on seaduseandja ette näinud
üksnes nende juhtumite tarbeks, mil kaebuse esitamine viibib kaebajast mitteolenevatel mõjuvatel
põhjustel. Halduskohtus saab tähtaja ennistada vaid siis, kui ta need põhjused tuvastab. Seejuures on
kohtupraktikas juba ammu juurdunud seisukoht, et mõjuvate põhjustega ei ole tegemist juhul, kui
kaebuse esitamine oli küll raskendatud, kuid siiski võimalik. Käesoleval juhul nähtub kaebaja
selgitusest, et ta on esimese kaebuse esitamisel olnud ise oma õiguste kaitsmisel hooletu ning miski
ei kinnita, et tema uue kaebuse puhul saavad üldse arvesse tulla kaebuse õigeaegset esitamist
reaalselt takistanud ja kaebetähtaja ennistamist võimaldavad mõjuvad põhjused.

7. Lisaks tühistamisnõudele on kaebaja sõnastanud ka tuvastamisnõude väites, et soovib tõestada
oma õigust, kuna kviitungil osutatud firma parklates toimub täielik omavoli. HKMS § 45 lg-s 2
kehtestatuga on seaduseandja sellise nõude esitamise võimalusi piiranud. Vastav nõue on lubatud
vaid juhul, kui õiguse kaitseks ei leidu tõhusamaid vahendeid. Antud juhul oli kaebajal niisugune
vahend tühistamisnõude näol olemas, kuid ta ise on olnud seda esitades hooletu ja minetanud
seetõttu kaebeõiguse. Tuvastamisnõude abil pole tal kuidagi võimalik oma õiguste suhtes sama
eesmärki saavutada, sest selle rahuldamise korral konstateerib kohus üksnes seda, et vaidlustatud
haldusakt või toiming oli õigusvastane. Niisugune kohtuotsus ei kohtusta vastustajat millekski ega
muuda vaidlustatud haldusakti kehtetuks või sooritatud tegevust olematuks ning seetõttu ei saa selle
abil reeglina oma õigusi ka taastada või muul moel tõhusalt kaitsta.
8. Eeltoodud põhjustel ei vasta kaebus seaduses kehtestatud nõuetele. Kaebetähtaja mittejärgimine
on puudus, milline ei võimalda kaebuses sisalduvat tühistamisnõuet menetlusse võtta. Kaebaja ei
ole vaatamata tagajärgede kohta antud hoiatusele kaebuse vastavat puudust kõrvaldanud. Kaebuses
sisalduv tuvastamisnõue on aga ilmselgelt perspektiivitu ega võimalda tal oma eesmärki saavutada.
Seetõttu ei pea kohus tema kaebust tervikuna menetlema ja võib selle HKMS § 121 lg 1 p-s 2 ja
lõike 2 p-s 2 nimetatud alustel tagastada.


/allkirjastatud digitaalselt/
Raili Randlane

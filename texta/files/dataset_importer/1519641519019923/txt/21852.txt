                                MÄÄRUS

Kohus                               Tartu Ringkonnakohus
Kohtukoosseis                       Madis Ernits, Tiina Pappel, Maili Lokk
Määruse tegemise aeg ja koht        08.03.2016, Tartu
Haldusasja number                   3-16-197
Haldusasi                           Unipetrol OÜ kaebus Maksu- ja Tolliameti
                                    18.12.2015. a otsuse nr 12.2-4/044441-2 ja 20.01.2016.
                                    a otsuse           nr 12.2-3/030212-42-1 tühistamiseks,
                                    õigusvastase käitumise tuvastamiseks ja pangakontode
                                    aresti alt vabastamiseks kohustamiseks
Menetluse alus ringkonnakohtus      Unipetrol OÜ määruskaebus
Asja läbivaatamine                  Kirjalik menetlus
Menetlusosalised                    Kaebaja Unipetrol OÜ, esindaja advokaat Rene Varul
                                    Vastustaja Maksu- ja Tolliamet
RESOLUTSIOON
Jätta määruskaebus rahuldamata ja Tartu Halduskohtu 02.02.2016. a määrus
muutmata.
EDASIKAEBAMISE KORD
Määrus ei ole edasi kaevatav (HKMS § 252 lg 7).



ASJAOLUD JA MENETLUSE KÄIK
1.  Tallinna Halduskohus andis 06.03.2015. a määrusega haldusasjas nr 3-15-537 Maksu- ja
Tolliametile (MTA) loa 304 178,25 euro ulatuses Unipetrol OÜ kasutusel olevatele
pangakontodele aresti seadmiseks.

2.   MTA esitas 11.12.2015 halduskohtule taotluse täitmist tagavate toimingute sooritamise
loa saamiseks, valides meetmena aresti seadmise Unipetrol OÜ kasutusel olevatele
pangakontodele nii, et 06.03.2015. a määrusega haldusasjas ja antud taotluse rahuldamisel
oleks lubatud arestitav summa kokku mitte rohkem kui 379 576,96 eurot. MTA on loa
taotluses märkinud, et 06.03.2015. a kohtumääruse alusel haldusasjas nr 3-15-537 on
maksuhaldur seadnud Unipetrol OÜ pangakontodele aresti summas 304 178,25 eurot, kuid
juuli 2014. a osas on käimasolevas maksumenetluses selgunud, et arvatav käibemaksu
määramine tuleb summas 146 276 eurot. Seega üle tagatud osas, st summas 157 902,25 eurot
tuleb MKS § 136¹ lg-st 3 tulenevalt pangakontod arestist vabastada. Alustatud on aga kontrolli
uue perioodi osas, mille tulumaksu arvatav määramine tuleb summas 233 300,96 eurot.

3.  Tartu Halduskohus jättis 17.12.2015. a määrusega haldusasjas nr 3-15-3109 MTA
11.12.2015 esitatud taotluse rahuldamata. Tartu Halduskohus jättis 29.12.2015. a määrusega
halduskohtu 17.12.2015. a määruse muutmata. Riigikohus ei ole MTA määruskaebuse osas
veel seisukohta võtnud.

4. Unipetrol OÜ esitas 17.11.2015 MTA-le taotluse Unipetrol OÜ pangakontode aresti alt
vabastamiseks vähemalt 157 902,25 euro ulatuses. MTA registreeris taotluse 18.11.2015.

5.  MTA jättis 18.12.2015. a otsusega nr 12.2-4/044441-2 Unipetrol OÜ taotluse
rahuldamata.

6.  29.12.2015 esitas Unipetrol OÜ vaide MTA 18.12.2015. a otsuse peale. MTA jättis
26.01.2016. a vaideotsusega vaide rahuldamata.

7.  MTA jättis 20.01.2016. a otsusega nr 12.2-3/030212-42-1 rahuldamata Unipetrol OÜ
18.12.2015. a ja 29.12.2015. a taotlused pangakontode aresti alt vabastamiseks.

8.  Unipetrol OÜ esitas 27.01.2016 Tartu Halduskohtusse kaebuse, milles palus tühistada
MTA       18.12.2015. a otsuse nr 12.2-4/0444441-1 ning 20.01.2016. a otsuse
nr 12.2-3/030212-42-1, tuvastada MTA õigusvastane käitumine maksukorralduse seaduse
(MKS) § 136¹ lg-st 3 tuleneva kohustuse mittetäitmisel ning kohustada MTA-d vabastama
OÜ Unipetrol pangakontod aresti alt.

Koos kaebusega esitas Unipetrol OÜ ka esialgse õiguskaitse taotluse, millega palus
kohaldada esialgset õiguskaitset ning kohustada MTA-d vabastama OÜ Unipetrol
pangakontod        157 902, 25 euro ulatuses aresti alt. Esialgse õiguskaitse taotluse kohaselt on
MTA        11.12.2015. a taotluses viitega MKS § 136¹ lg-le 3 deklareerinud oma kohustust
vabastada konto 157 902, 25 euro ulatuses aresti alt kahe tööpäeva jooksul. Kaebuse esitamise
ajaks oli sellest möödunud üle 30 päeva ning MTA ei ole oma seadusest tulenevat kohustust
täitnud. Kohtumenetlus võib võtta mitmeid aastaid, kuid kaebajal puuduvad vahepeal muud
efektiivsed vahendid sundimaks MTA-d oma seadusest tulenevat kohustust täitma. Kaebaja
märgib, et ta on kütuse käitleja, kes ostab ja müüb kütust hulgi, samuti peab jaetanklaid.
Kaebaja pangakontol olevad rahalised vahendid on pidevalt ringluses, kaebaja finantseerib ise
oma tegevust. Summa, mille aresti alt vabastamist kaebaja taotleb, moodustab olulise osa
käibevahenditest. Konto edasise aresti tingimustes väheneb kaebaja konkurentsivõime ja ta
kannab jätkuvalt kahju. Sellise kahju heastamine ka positiivse kohtuotsuse korral ei pruugi
olla enam võimalik. Kaebaja on seisukohal, et vaid esialgse õiguskaitse kohaldamine hoiaks
ära MTA jätkuva õigusrikkumise, mis kohtumenetluse korral võib lõppeda alles mitme aasta
pärast.

9.   MTA palus vastuses esialgse õiguskaitse taotlusele jätta kaebaja esialgse õiguskaitse
taotlus rahuldamata. Vastustaja hinnangul ei ole kaebaja esialgse õiguskaitse taotluses välja
toonud ühtegi asjaolu, mis viitaks sellele, et esialgse õiguskaitse kohaldamata jätmisel
muutuks kohtuotsuse täitmine raskendatuks või võimatuks. Seega on taotlus nõuetekohaselt
põhjendamata ning kaebajal puudub esialgse õiguskaitse vajadus. Vastustaja arvates on

2                                               2
kaebaja väide konkurentsivõime vähenemisest paljasõnaline ja väär. Kaebaja ei ole
konkurentsivõime vähenemist mingilgi moel tõendanud. Samuti on kaebaja majandustegevus
jätkunud samas mahus pärast pangakontode arestimist. See nähtub nii käibedeklaratsioonidelt
kui ka kaebaja on ise seda kohtutele kinnitanud. Seejuures oli kaebaja pangakontodel
vahendeid 19.02.2015. a seisuga üle 10 miljoni euro ning 2013. a majandusaasta aruande
kohaselt (kaebaja ei ole 2014. a majandusaasta aruannet esitanud) oli seisuga 31.12.2013
kaebajal raha 9 191 893 eurot. Seega on kaebajal võimalik oma tegevust hoolimata
pangakontode arestimisest igati jätkata ja täies mahus finantseerida. Arvestades kaebaja
kontode jääke, ei saa kuidagi väita, et        157 902,25 eurot moodustaksid kaebaja jaoks
olulised käibevahendid. Samuti märgib vastustaja, et kaebaja ei ole tõendanud, millist kahju ta
kannatab. Vastustaja hinnangul on kaebaja väide pöördumatust kahjust paljasõnaline.

Vastustaja märgib, et mis puutub küsimusse, kas MKS § 136¹ lg 3 alusel pidanuks MTA
kontod vabastama, siis see küsimus tuleb lahendada põhivaidluses ning kui kohus lahendaks
selle esialgse õiguskaitse taotlust lahendades, siis muutuks põhivaidlus sisutuks. MTA on
11.12.2015. a taotluses selgitanud, et 2014. a juuliga seotud menetluse käigus on tekkinud
põhjendatud kahtlus, et tulumaksu arvatav määramine samade tehingute osas tuleb summas
233 300,96 eurot. Seega ei ole MTA-l seni, kuni kaebaja suhtes maksumenetlus käib ning
määratav maksusumma on alles kujunemisel, kohustust MKS § 136¹ lg 3 alusel
pangakontosid vabastada. Kuivõrd arvatavalt määratav maksusumma (ehk tulumaks ja
käibemaks kokku) ületab seni arestitud 304 178,25 eurot, ei ole täitetoimingu sooritamise
tinginud asjaolud ära langenud ning alust kontosid vabastada ei ole.

Vastustaja leiab, et kui kohus kohaldab esialgset õiguskaitset ja kohustab MTA-d kaebaja
pangakontosid vabastama, siis tähendaks see olukorra tekkimist, kus kaebajalt ei ole võimalik
enam võimalikku määratavat maksusummat kätte saada, sest kaebajal puudub kinnisvara,
millele saaks seada hüpoteeki, ning kaebaja on maksumenetluse käigus võõrandanud oma
ainsa sõiduki. Pangakontol ei pruugi enam olemas olla vahendeid ajal, mil MTA asub
tõenäoliselt määratavat maksusummat sisse nõudma. Sellise olukorra vältimiseks ongi vajalik
säilitada pangakontode arest. Seega saab avalikku huvi maksude laekumise tagamise osas
pidada kaalukamaks isiku huvist pangakontode vabastamise osas.

10. Tartu Halduskohus jättis 02.02.2016. a määrusega kaebaja esialgse õiguskaitse taotluse
rahuldamata.
Halduskohus leidis, et kaebajal puudub esialgse õiguskaitse vajadus. Halduskohtu arvates ei
selgita kaebaja veenvalt, milles seisneb esialgse õiguskaitse vajadus. Kaebaja on põhistanud
õiguskaitse vajadust, kuid ei ole põhistanud esialgse õiguskaitse vajadust. Kaebaja ei ole
esitanud ühtegi tõendit, mis kinnitaks seda, et summa 157 902,25 eurot, mille aresti alt
vabastamist taotletakse, moodustab olulise käibevahendi ning et konto edasise aresti
tingimustes väheneb kaebaja konkurentsivõime ja kaebaja kannab jätkuvat kahju.
Halduskohus nõustus vastustajaga, et kaebaja majandustegevus on jätkunud samas mahus ka
pärast pangakontode arestimist ning kaebaja on ka ise kinnitanud kaebuses, et on jätkuvalt
tegutsev äriühing. Vastustaja esitatud tõenditest nähtub, et 19.02.2015. a seisuga oli kaebaja
pangakontodel vahendeid üle 10 miljoni euro ning 2013. a majandusaasta aruande kohaselt oli
seisuga 31.12.2013 kaebajal 9 191 893 eurot. Halduskohtu hinnangul ei ole 157 902,25 eurot,
võrreldes eeltoodud summadega, kaebaja jaoks oluline käibevahend, mille aresti alt
vabastamine oleks esialgse õiguskaitse korras vajalik. Halduskohtu hinnangul ei kaasne
esialgse õiguskaitse kohaldamata jätmisega kaebaja jaoks pöördumatuid kahjulikke tagajärgi

3                                             3
ning ei esine ka sellekohast ohtu. Teatud ebamugavusi peab kaebaja kohtumenetluse ajal
taluma. Halduskohus märkis täiendavalt, et kui rahuldada kaebaja esialgse õiguskaitse taotlus,
siis otsustaks kohus sellega osaliselt põhivaidluse eelnimetatud summa osas ette ära.
Vastustaja oleks seejärel asetatud kaebajaga võrreldes halvemasse olukorda, kuna talle ei
oleks tagatud hiljem maksude laekumine. Sealjuures tuleb arvestada ka sellega, et kaebajal
puudub näiteks kinnisvara, millele hüpoteeki seades oleks võimalik maksunõue rahuldada,
ning kaebaja on maksumenetluse käigus võõrandanud oma ainsa sõiduki. Halduskohus
selgitas, et hindab kaebaja nõude põhjendatust edasise menetluse käigus, mitte esialgse
õiguskaitse taotluse lahendamisel.

11. Kaebaja     esitas 18.02.2016 Tartu Halduskohtu 02.02.2016. a määruse peale
määruskaebuse, milles palub halduskohtu määruse tühistada ja rahuldada kaebaja esialgse
õiguskaitse taotlus ning kohustada MTA-d vabastama kaebaja pangakonto 157 902,25 euro
ulatuses.
Kaebaja on seisukohal, et MTA on loonud halduskohtule ebatäpse mulje, viidates läbivalt
ettevõtja 19.02.2015. a kontoseisule ja 10 miljonile eurole. Kaebaja märgib, et 10 miljoni euro
näol ei ole tegemist ettevõtja kasuminumbriga, mis niisama kontol seisab, vaid see on pidevas
kasutuses. Kui bilansiliselt võis kaebajal selline summa kontol olla, siis samas suurusjärgus
oli kaebajal ka lühiajalisi kohustusi. Kaebaja ostab ja müüb kütust ning mahuefekti
saavutamiseks tuleb opereerida suuremate summadega ehk müügist laekuvad summad tuleb
lõviosas ära maksta oma tarnijatele. Kaebaja arvates on olukord sarnane Tartu
Ringkonnakohtu 06.01.2014. a määruses haldusasjas nr 3-13-2318 kirjeldatuga, kus kohus
leidis, et kaebajal ei ole lihtne panna välja 100 000 euro suurust tagatist. Praeguseks ei ole
kaebaja kontol 10 miljonit, sest need summad on vähenenud kohustuste tasumise võrra.
Kaebaja leiab, et seetõttu tuleb pidada põhjendatuks tema väidet, et 157 902,25 eurot, mille
aresti alt vabastamist ta taotleb, moodustavad olulise osa käibevahenditest, mida kaebajal on
igapäevases majandustegevuses vaja. MTA läbivalt viidatud sõiduki müük 15 000 euro eest ja
müügisummade laekumine kaebaja kontole, illustreerib seda, et MTA tähtsustab liigselt
selliseid detaile ja loob ettevõttest negatiivse pildi.

Määruskaebuse esitaja ei nõustu halduskohtu järeldustega, et kui kohus rahuldaks esialgse
õiguskaitse taotluse, siis otsustaks ta osaliselt põhivaidluse ära 157 902,25 euro suuruse
summas osas. Kaebaja leiab, et selle summa osas ei olegi vaidlust. MTA on ise kohtule
teatanud 11.12.2015. a avalduses, et ta peab MKS § 136¹ lg-st 3 tulenevalt pangakontod
157 902,25 euro ulatuses arestist vabastama. Kaebajale jääb arusaamatuks, miks MTA oma
kohustust ignoreerib. Kaebaja ei saa nõustuda, et kogu kohtumenetluse aja oleksid kontod
aresti all. Kaebaja hinnangul hoiaks vaid esialgse õiguskaitse kohaldamine ära MTA jätkuva
õigusrikkumise. Seetõttu on kaebaja seisukohal, et tema kaebusel on arvestatavad
eduväljavaated. Lisaks sellele on MTA 08.02.2016. a korraldusega tunnistanud kehtetuks
varasema kontode arestimise, mis tähendab, et perioodil 06.03.2015 – 08.02.2016 on kaebaja
kontode arestimine olnud alusetu ja õigusvastane.

Määruskaebuse esitaja arvates riivab kontode arest intensiivselt tema õigusi. Kui kaebajal ei
ole võimalik oma tegevust finantseerida, on oht, et tema majandustegevus seiskub. Kaebaja
märgib, et tema majandustegevuse seiskumine võib omakorda põhjustada pöördumatut kahju,
ta võib kaotada äripartnerid ja kaebuse rahuldamisel ei pruugi tema majandustegevuse
taastamine olla enam võimalik. Seega ei kõrvalda kaebajale positiivne kohtulahend talle
kohtumenetluse ajal tekkivaid tagajärgi. Kahju hüvitamise võimaluse olemasolu kaebaja

4                                             4
õigusi piisavalt ei kaitse ja ei õigusta seega esialgse õiguskaitse kohaldamata jätmist. Kaebaja
märgib, et nendele põhjendustele ja selgitustele ei ole võimalik panna juurde dokumentaalseid
tõendeid ning esialgse õiguskaitse põhjendamiseks on see kaebaja hinnangul piisav. Samuti
märgib kaebaja määruskaebuses, et kui halduskohtu määrus jääb muutmata, siis palub kaebaja
ikkagi kasvõi esialgset seisukohta MTA tegevusetuse kohta.

RINGKONNAKOHTU PÕHJENDUSED

12. Ringkonnakohus leiab, et ükski määruskaebuses esitatud väide ei anna alust
määruskaebuse rahuldamiseks ja Tartu Halduskohtu 02.02.2016. a määruse tühistamiseks.
Ringkonnakohus nõustub halduskohtu määruse põhjendustega ja ei pea vajalikuks neid
korrata (HKMS § 203 lg 2 ja § 201 lg 4). Määruskaebuses esitatud väidete osas märgib
ringkonnakohus järgmist.

13. Kaebaja on määruskaebuses seisukohal, et MTA on loonud halduskohtule ebatäpse mulje,
viidates kaebaja 19.02.2015. a kontoseisule ja 2013. a majandusaasta aruandes märgitud
10 miljonile eurole, mille puhul ei ole tegemist kasumiga, vaid kaebajal on samas
suurusjärgus ka lühiajalisi kohustusi. Ringkonnakohtu hinnangul ei anna nimetatud väide
alust jõuda järeldusele, et halduskohus on ebaõigesti leidnud, et kaebajal puudub esialgse
õiguskaitse vajadus. Halduskohus ei ole, viidates kaebaja 19.02.2015. a kontoseisule, leidnud,
et tegemist on kasumiga, vaid märkis, et selle summaga võrreldes ei saa 157 902,25 eurot olla
kaebaja jaoks niivõrd oluliseks käibevahendiks, et kaebajal esineks esialgse õiguskaitse
vajadus selle summa koheseks aresti alt vabastamiseks.

Maksuhaldur on oma vastusele kaebaja esialgse õiguskaitse taotlusele lisanud kaebaja
käibedeklaratsioonide andmed 2014. a ja 2015. a kohta ning esitanud kaebaja pangakonto
väljavõtte ajavahemiku 01.07.2014 – 19.02.2015 kohta. Kaebaja ei ole ei esialgse õiguskaitse
taotlusele ega ka määruskaebusele lisanud ühtegi kaebaja majandusnäitajaid iseloomustavat
dokumenti. Seega on halduskohus õigesti tuginenud maksuhalduri esitatud tõenditele, sest
kaebaja ei ole oma väiteid kinnitavaid tõendeid esitanud.

14. Vastustaja esitatud tõendite alusel on ringkonnakohtu hinnangul halduskohus õigesti
järeldanud, et miski ei viita sellele, et pangakontode 157 902,25 euro ulatuses aresti alt
vabastamata jätmise korral saabuvad kaebaja jaoks rasked tagajärjed, mida on hilisema
kaebaja jaoks positiivse kohtulahendi korral oluliselt raskem või võimatu kõrvaldada. Kaebaja
väited selle kohta, et 157 902,25 euro puhul, mille aresti alt vabastamist kaebaja taotleb, on
tegemist kaebaja jaoks oluliste käibevahenditega, mida kaebajal on igapäevases
majandustegevuses vaja ning kui kaebajal ei ole võimalik oma tegevust finantseerida, on oht
tema majandustegevuse seiskumisele, on jäänud paljasõnaliseks. HKMS § 250 lg 2 kohaselt
tuleb esialgse õiguskaitse taotlust põhistada. HKMS § 63 kohaselt on põhistamine faktilise
väite selgitamine kohtule selliselt, et kohtu hinnangul on väide usutav. Ringkonnakohtu
hinnangul ei ole kaebaja väide, et 157 902,25 euro kohese aresti alt vabastamata jätmise
korral võib tema majandustegevus seiskuda, usutav olukorras, kus kaebajal oli 19.02.2015. a
seisuga pangakontol üle 10 miljoni euro ning vastustaja esitatud kaebaja kohta käivate 2015. a
käibedeklaratsiooni andmete kohaselt on kaebaja majandustegevus pärast pangakontode
arestimist varasemas mahus jätkunud. Kuna kaebaja ei ole kohtule esitanud oma pangakonto
väljavõtet hilisema aja seisuga, siis on halduskohus õigesti leidnud, et võrreldes 10 miljoni
euro suuruse pangakonto jäägiga ei saa 157 902,25 euro suuruse summa puhul olla tegemist
niivõrd oluliste käibevahenditega, mille koheselt aresti alt vabastamata jätmine tooks kaebaja
5                                              5
jaoks kaasa rasked tagajärjed, mille kõrvaldamine ei ole hiljem võimalik või on oluliselt
raskendatud.

15. Kaebaja väide, et tema kaebusel on arvestatavad eduväljavaated, ei anna samuti alust
esialgse õiguskaitse taotluse rahuldamiseks. Riigikohtu praktika kohaselt on esialgse
õiguskaitse kohaldamata jätmise aluseks kaebuse ilmselge perspektiivitus (Riigikohtu
halduskolleegiumi 14.12.2004. a määrus asjas nr 3-3-1-85-04, p 16). Seega ei saa esialgse
õiguskaitse kohaldamisel lähtuda kaebuse perspektiivikusest põhimõttel, et mida
perspektiivikam kaebus, seda suurem vajadus esialgse õiguskaitse kohaldamisele. Esialgse
õiguskaitse kohaldamiseks peab eelkõige esinema kahjuliku tagajärje oht ning asjaolu, et
kahjulike tagajärgede kõrvaldamine pole hiljem mõistlikul viisil võimalik (Riigikohtu
halduskolleegiumi 21.12.2001. a määrus asjas nr 3-3-1-67-01). Seega tuleb kõigepealt hinnata
esialgse õiguskaitse vajadust HKMS § 249 lg 1 mõttes ning kui kohus leiab, et esineb esialgse
õiguskaitse vajadus, hinnatakse alles HKMS § 249 lg 3 alusel avalikku huvi, puudutatud isiku
õigusi ning kaebuse perspektiive ja esialgse õiguskaitse määruse ettenähtavaid tagajärgi.
Käesoleval juhul leidis halduskohus, et kaebajal puudub esialgse õiguskaitse vajadus
HKMS § 249 lg 1 mõttes ning seega puudus vajadus anda hinnang HKMS § 249 lg-s 3
märgitud asjaoludele.

16. Kuna kaebaja on esitanud kaebuses ka kohustamisnõude maksuhalduri kohustamiseks
kaebaja pangakontode aresti alt vabastamiseks, siis nõustub ringkonnakohus halduskohtuga
ka selles osas, et esialgse õiguskaitse kohaldamisega otsustaks kohus põhikohtuasja ette ära,
sest teeks vastustajale kohtumenetluse ajaks samasisulise ettekirjutuse, mida taotletakse
kaebuses. Kuigi Riigikohtu praktika kohaselt ei tähenda see põhimõte kohtu jaoks vääramatut
keeldu (Riigikohtu halduskolleegiumi 22.09.2014. a määrus asjas nr 3-3-1-59-14, p 19), ei
esine käesolevas asjas asjaolusid, mis õigustaksid vaatamata sellele esialgse õiguskaitse
kohaldamist.

17. Küsimus, kas vastustajal on kohustus kaebaja pangakontod vabastada aresti alt summas
157 902,25 eurot, lahendatakse asja sisulise läbivaatamise käigus. Sellest tulenevalt ei saa
ringkonnakohus ka käesoleva määruskaebuse lahendamisel võtta seisukohta vastustaja
tegevusetuse kohta, nagu on kaebaja määruskaebuses ringkonnakohtul palunud teha.

18. Eeltoodust tulenevalt jääb määruskaebus rahuldamata ja Tartu Halduskohtu 02.02.2016. a
määrus muutmata.


/allkirjastatud digitaalselt/   /allkirjastatud digitaalselt/   /allkirjastatud digitaalselt/
      Tiina Pappel                    Madis Ernits                        Maili Lokk




6                                               6

                                KOHTUOTSUS
                                EESTI VABARIIGI NIMEL

Kohus                                Tartu Ringkonnakohus
Kohtukoosseis                        Agu Timmi, Tanel Saar, Maili Lokk
Otsuse avalikult                     29.09.2016, Tartu
teatavakstegemise aeg ja koht
Haldusasja number                    3-15-2990
Haldusasi                            Ilja Šmigoli kaebus Viru Vangla 16.09.2015. a käskkirja
                                     nr 6-2/1481 tühistamiseks
Vaidlustatud kohtulahend             Tartu Halduskohtu 28.03.2016. a otsus
Menetluse alus ringkonnakohtus       Ilja Šmigoli apellatsioonkaebus
Asja läbivaatamine                   Kirjalik menetlus
Menetlusosalised                     Kaebaja - Ilja Šmigol
                                     Vastustaja - Viru Vangla
RESOLUTSIOON
  1. Jätta apellatsioonkaebus rahuldamata ja Tartu Halduskohtu 28.03.2016. a otsus
     muutmata.
  2. Jätta menetluskulud poolte endi kanda.
EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemise päevast, s. o 29.09.2016, arvates (HKMS § 212 lg 1).
Kassatsioonkaebus võidakse lahendada kohtuistungit korraldamata kirjalikus menetluses, kui
kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
avaldanud soovi kohtuistungist osa võtta.

ASJAOLUD JA MENETLUSE KÄIK
1. Viru Vangla 16.09.2015. a käskkirjaga nr 6-2/1481 (tl 15-16) määrati Ilja Šmigolile
distsiplinaarkaristus, 15 ööpäevaks kartserisse paigutamine, kuna ta ei allunud 16.08.2015
vanglateenistuse ametniku seaduslikule korraldusele asuda tööle V8 osakonna koristajana.
2. I. Šmigol esitas Viru Vangla 16.09.2015. a käskkirja nr 6-2/1481 peale vaide (tl 17-19),
mille Viru Vangla jättis 29.10.2015. a vaideotsusega (tl 20) rahuldamata.
3. I. Šmigol esitas 26.11.2015 Tartu Halduskohtule kaebuse, milles palus Viru Vangla
16.09.2015. a käskkiri nr 6-2/1481 tühistada. Kaebuse kohaselt ei ole distsiplinaarmenetluses
välja selgitatud olulisi asjaolusid ning on rikutud menetlusreegleid, mis on viinud ebaõige
otsuseni. Kaebaja keeldus 16.08.2015 tööle asumise korraldusest põhiseaduse § 18 ning
töötervishoiu ja tööohutuse seadus (TTOS) § 14 lg 5 p 4 alusel, kuna tal on valud paremas
käes ning töötamine seaks ohtu tema tervise ja tekitaks kannatusi. Kaebajale on 2013. a
paigaldatud kätte metallplaat ja kruvid, mis tuli eemaldada hiljemalt 25.10.2014, kuid vangla
meditsiiniosakond ei ole seda kaebajale võimaldanud. Kuna metallplaati ja kruve ei ole
õigeaegselt eemaldatud, tekitavad need valu ja teevad küünarliigese liikumise raskeks.
Kaebaja on seisukohal, et R. Aadamsoo ja I. Kasvandik ei olnud pädevad kaebaja
töövõimelisust hindama, kuna nad pole kirurgid ega ortopeedid. Kaebajale ei selgitatud, et tal

                                              1
on võimalik tööd teha üksnes üht kätt kasutades. Kaebaja leiab, et talle määratud karistus on
ebaproportsionaalne.
4. Tartu Halduskohus jättis 28.03.2016. a otsusega kaebuse rahuldamata. Halduskohus asus
seisukohale, et kaebajal puudus õigus 16.08.2015 keelduda tööst koristajana põhjendusega, et
see võib kahjustada tema tervist.
Halduskohus märkis, et kaebaja määrati tööle üldkasutatavate ruumide koristajana Viru
Vangla 18.05.2015. a käskkirjaga nr 6-2/810. Kuna kaebaja ei ole taotlenud tööle määramise
käskkirja tühistamist, on tegemist kehtiva ja täitmiseks kohustusliku haldusaktiga. Kaebaja
keeldus 16.08.2015 V8 osakonna koristajana tööle asumise korralduse täitmisest, tuues
põhjuseks oma tervisliku olukorra. Kaebaja vaatas üle õde I. Kasvandik, kes ei näinud aga
põhjust tema tööst vabastamiseks. Halduskohus märkis, et kaebaja tervisekaardi andmetel ei
olnud tema käe olukord või arstide hinnangud muutunud tööle määramise käskkirja andmisest
kuni vaidlusaluse kuupäevani. Kaebaja oli sellel ajavahemikul viibinud kahel korral ka
ortopeedi vastuvõtul. Tervisekaardilt nähtub ka see, et kaebaja tõi 26.05, 02.06, 26.06, 28.06
ja 06.07.2015 samuti tööst keeldumisel põhjuseks valu paremas käes, kuid valuvaigisteid õelt
ei soovinud või jättis talle väljastatud valuvaigistid võtmata.
Vastustaja poolt kohtule esitatud 23.11.2015. a Ida-Tallinna Keskhaigla kirja kohaselt ei sega
kaebajale paigaldatud implantaat otseselt elamist ja absoluutset näidutust implantaadi
eemaldamiseks ei ole.
Halduskohus leidis, et kaebaja paremale käele 2013. a paigaldatud implantaat ei takistanud
kaebajal parema käe kasutamist igapäevaelus ja sellega samaväärses tegevuses. Valu
esinemist ei saa küll objektiivselt kindlaks teha, kuid arvestades arsti hinnangut ja andmeid
selle kohta, et valuvaigisteid kaebaja ei soovi või ei kasuta, ei ole valu esinemine halduskohtu
hinnangul usutav. Halduskohus jõudis järeldusele, et töötamine eluosakonna koristajana,
arvestades tööle määramise käskkirjas määratud piiranguid, ei saanud kahjustada kaebaja
tervist. Halduskohus märkis, et kui kaebajal on etteheiteid vangla poolt talle osutatud
tervishoiuteenusele, siis tuleb kaebajal esitada hagi maakohtule. Halduskohtu hinnangul ei
olnud kaebaja töökohustus piiratud ka tingimusega, et kaebaja saab kasutada ainult vasakut
kätt, kuna ortopeedi arvamuse kohaselt ei tohiks tal ka parema käe kasutamine olla takistatud.
Halduskohus ei nõustunud kaebaja väitega, et perearst ja meditsiiniõde ei olnud pädevad
hindama kaebaja tervislikku seisundit ning vastustaja oleks pidanud muretsema Ida-Tallinna
Keskhaiglalt andmed 2013. a kaebajale tehtud operatsiooni kohta. Halduskohus leidis, et
Ida-Tallinna Keskhaigla 2013. a haiguslugu ei saanud tõendada kaebaja tervislikku seisundit
16.08.2015. Vastustaja on toiminud õigesti, sest tööle määramise käskkirja andmisel on
vastustaja tuginenud arsti otsusele ning Riigikohtu praktika kohaselt võis seega 16.08.2015
kaebaja terviseseisundit hinnata ka õde.
Kaebaja väite osas, et tal puudus võimalus distsiplinaarmenetluses esitada oma seisukohti ja
vastuväiteid, kuna distsiplinaarmenetluse materjale ei tõlgitud vene keelde, leidis
halduskohus, et see ei anna alust vaidlustatud käskkirja tühistamiseks, kuna kaebaja valdab
vähemalt osaliselt eesti keelt ning vastustaja pakkus kaebajale võimalust kasutada
distsiplinaar- ja vaidemenetluses tõlki. Halduskohus nõustus vaidlustatud käskkirjas esitatud
põhjendustega karistuse liigi ja määra osas ning leidis kokkuvõttes, et vaidlustatud käskkiri on
õiguspärane.

MENETLUSOSALISTE SEISUKOHAD RINGKONNAKOHTUS
5. Kaebaja esitas 27.04.2016 Tartu Halduskohtu 28.03.2016. a otsuse peale
apellatsioonkaebuse, milles palub halduskohtu otsus tühistada ja teha uus otsus, millega
kaebus rahuldada.
Kaebaja leiab, et halduskohus on jätnud uurimiskohustuse täitmata ning on ebaõigesti
hinnanud asjas kogutud tõendeid. Asjaolu, et kaebaja ei vaidlustanud tööle määramise

                                               2
käskkirja, ei tähenda, et kaebaja ei võinud keelduda tööle asumisest TTOS § 14 lg 5 p 4
alusel, kui ta leidis, et töö iseloom seab tema tervise ohtu ja tekitab kannatusi. Halduskohus
on jätnud tähelepanuta kaebaja väite, et ortopeed M. Uudeküll on keeldunud kaebajale
määratud operatsiooni teostamisest. Kaebaja hinnangul oleks kohus pidanud vajadusel
kaasama eksperdi, et tõde välja selgitada. Kaebaja leiab, et nii vangla arsti R. Aadamsoo kui
ka ortopeed M. Uudekülli tõendid ei ole usaldusväärsed, kuna need on välja antud selleks, et
mitte teostada kaebajale vajalikku operatsiooni. Halduskohus on meelevaldselt jätnud
tähelepanuta kaebajale implantaadi paigaldamise ja selle eemaldamise põhjused. Kaebaja
leiab, et tal oli mõjuv põhjus (käe küünarliigese ja luuhaigus) keelduda tööle asumast
tuginedes TTOS § 114 lg 5 p-le 4. Kaebaja arvates on ka Ida-Tallinna Keskhaigla 2013. a
haiguslugu asjakohane tõend, kuna see kajastab kaebaja haigust, teostatud ravi ja tulevikus
vajaminevat ravi, mida vastustaja meelevaldselt eirab. Kaebaja arvates on ebaõige
halduskohtu seisukoht, et seadus ei sea piiranguid sellele, kes võib tegutseda
haldusmenetluses tõlgina ning et seaduses puudub nõue, et tõlge peab olema kirjalik. Tõlk on
seaduse järgi isik, kes omab vastavat haridust ja kvalifikatsiooni. Kontaktisiku pädevuses on
viia läbi distsiplinaarmenetlus, mitte olla tõlgiks.

6. Vastustaja palub vastuses apellatsioonkaebusele jätta apellatsioonkaebus rahuldamata ja
halduskohtu otsus muutmata. Vastustaja on jätkuvalt seisukohal, et kaebajal puudus õiguslik
alus töötamisest keelduda. Vangla meditsiinitöötajad on hinnanud kaebaja töövõimeliseks ja
talle antud tööle asumise korraldus ei väljunud arsti poolt antud kooskõlastusest. Kaebaja
tervisekaardilt nähtub, et kaebajat on korduvalt läbi vaadanud ortopeed M. Uudeküll, kes on
leidnud, et vajadus erakorraliseks operatsiooniks implantaadi eemaldamiseks puudub.
Tervisekaardist nähtuvad andmed lükkavad ümber kaebaja väited selle kohta, et tema tööle
määramisel ei arvestatud talle paigaldatud implantaadiga. Vastustaja on seisukohal, et
kaebajale määratud karistus on vastavuses toime pandud rikkumise raskusega.

RINGKONNAKOHTU PÕHJENDUSED

7. Ringkonnakohus leiab, et ükski kaebaja apellatsioonkaebuses esitatud väide ei anna alust
vaidlustatud halduskohtu otsuse tühistamiseks. Ringkonnakohus nõustub halduskohtu otsuse
põhjendustega ning tuginedes HKMS § 201 lg-le 4 ei korda neid. Vastuseks
apellatsioonkaebuses esitatud väidetele märgib ringkonnakohus järgmist.

8. Halduskohus on vaidlustatud otsuse p-s 6 õigesti leidnud, et Viru Vangla 18.05.2015. a
käskkiri nr 6-2/810, millega kaebaja määrati tööle üldkasutatavate ruumide koristajana
ajavahemikuks 19.05.2015–19.08.2015, on kehtiv ja täitmiseks kohustuslik haldusakt, sest
kaebaja ei ole seda vaidlustanud. Samuti on halduskohus kontrollinud, kas kaebaja tööle
määramise käskkirja puhul on täidetud ka VangS § 37 lg-st 3 tulenev nõue, et kinnipeetava
võimelisuse tööd teha teeb kindlaks arst ning õigesti leidnud, et see nõue on täidetud.

9. Ringkonnakohus iseenesest nõustub apellatsioonkaebuses esitatud seisukohaga, et tööle
määramise käskkirja vaidlustamata jätmine ei tähenda seda, et kaebaja ei võinud tööle
asumisest keelduda TTOS § 14 lg 5 p 4 alusel. Käesoleval juhul on aga ringkonnakohtu
hinnangul halduskohus õigesti leidnud, et kaebajal puudus õigus 16.08.2015 V8 osakonna
koristajana tööle asumise korralduse täitmisest keelduda, kuna töötamine osakonna
koristajana, arvestades tööle määramise käskkirjas määratud piiranguid, ei saanud kahjustada
kaebaja tervist. Vaidlust ei ole selles, et kohe pärast tööle asumisest keeldumist vaatas
meditsiiniosakonna õde I. Kasvandik kaebaja üle ning leidis, et põhjus tööst vabastamiseks
puudub. Vastavalt Riigikohtu praktikale võib juhul, kui arst on tuvastanud kinnipeetava

                                              3
töövõimelisuse tema tööle määramisel, anda ootamatu terviserikke korral kinnipeetava
terviseseisundile hinnangu ka tervishoiuteenust osutav õde (Riigikohtu halduskolleegiumi
22.01.2015. a otsus asjas nr 3-3-1-53-14, p 16).

10. Riigikohtu praktika kohaselt on meditsiinitöötaja tõend, millele tugineb haldusakt,
halduskohtus hinnatav ja teiste tõenditega ümberlükatav (Riigikohtu halduskolleegiumi
13.11.2014. a otsus asjas nr 331-44-14, p 19). Käesoleval juhul ongi halduskohus hinnanud
tõendeid kogumis ning leidnud, et ka muud tõendid (kaebaja tervisekaardilt nähtuvad
ortopeed M. Uudekülli sissekanded, kaebaja varasemad tööst keeldumised, valuvaigistite
mittesoovimine või nende võtmata jätmine ja Ida-Tallinna Keskhaigla 23.11.2015. a kiri)
kinnitavad seda, et kaebajal puudus õigus 16.08.2015 tööst keeldumiseks põhjusel, et see võib
kahjustada tema tervist. Kaebaja poolt apellatsioonkaebuses esitatud väited ei anna alust jõuda
selles osas halduskohtust erinevale seisukohale.

11. Kaebaja apellatsioonkaebuses esitatud väide selle kohta, et ortopeed M. Uudeküll on
keeldunud kaebajale operatsiooni tegemisest, ei ole käesolevas asjas asjakohane. Küsimused
selle kohta, kas kaebaja vajab operatsiooni või kas ortopeed M. Uudeküllil on kohustus seda
teostada, väljuvad käesoleva vaidluse raamidest. Käesolevas asjas on vaidluse all üksnes
küsimus, kas kaebajal esines 16.08.2015 õiguslik alus tööle asumisest keelduda. Kaebaja
väitel keeldus ta tööst TTOS § 14 lg 5 p-st 4 tulenevalt, kuna tal olid valud paremas käes,
kuhu on paigaldatud operatsiooni käigus metallplaat ja kruvid ning töötamine seaks ohtu tema
tervise ja tekitaks kannatusi.
Nagu ringkonnakohus eelpool märkis, siis on halduskohus õigesti kindlaks teinud, et kaebajal
puudus alus tööle asumisest keeldumiseks, kuna kohtule esitatud tõendite kohaselt ei saanud
kaebaja käele paigaldatud implantaat takistada kaebaja parema käe kasutamist igapäevaelus ja
sellega samaväärses tegevuses ning seega ei saanud eluosakonna koristajana töötamine,
arvestades tööle määramise käskkirjas määratud piiranguid, kaebaja tervist kahjustada.
Seetõttu ei nõustu ringkonnakohus ka apellatsioonkaebuses esitatud väitega, et halduskohus
on eksperdi kaasamata jätmisega rikkunud uurimiskohustust. Kaebajale operatsiooni
teostamise vajalikkuse küsimus ei seondu 16.08.2015 tööst keeldumisega, sest on tõendatud,
et kaebaja tervislik seisund võimaldas tal 16.08.2015 osakonna koristajana tööle asuda.
Seetõttu ei ole õige ka kaebaja etteheide halduskohtule, et halduskohus on meelevaldselt
jätnud tähelepanuta                Ida-Tallinna Keskhaigla 23.11.2015. a vastuses märgitud
implantaadi paigaldamise ja eemaldamise põhjused. Halduskohus on õigesti märkinud, et kui
kaebajal on etteheiteid seoses vangla poolt osutatud tervishoiuteenusega, milleks on ka
otsustus implantaadi eemaldamise operatsiooni mitteteostamise kohta, siis tuleb kaebajal
pöörduda vastava hagiga maakohtu poole. Vangla arsti sisuline tegevus on tervishoiuteenuse
osutamine, mis ei allu halduskohtu kontrollile.

12. Samuti nõustub ringkonnakohus halduskohtuga, et Ida-Tallinna Keskhaigla 2013. a
haiguslugu ei saa tõendada kaebaja tervislikku seisundit kohtuasjas vaadeldaval ajal ehk
16.08.2015. Kaebaja väide, et nimetatud tõend on asjakohane, kuna see kajastab kaebaja
haigust, teostatud ravi ning tulevikus vajaminevat ravi, mida vastustaja eirab, ei anna alust
jõuda vastupidisele seisukohale.
Kaebaja haigus ja teostatud ravi on käesolevas asjas asjakohased üksnes ulatuses, milles need
annavad informatsiooni selle kohta, kas kaebaja tööle asumine 16.08.2015 oleks seadnud ohtu
tema tervise. Kaebaja tervisekaardi väljavõttest nähtub, et vangla arst ja ortopeed olid
kaebajale 2013. a teostatud operatsioonist teadlikud. 23.07.2015 on ortopeed M. Uudeküll
teinud kaebaja tervisekaardile sissekande, et 2013. a oktoobris tehti kaebajale parema
küünarnuki murru tõttu osteosüntees ja küünarnukil on fiksatsiooni implantaadid. Samuti on

                                              4
vangla arst R. Aadamsoo teinud korduvalt kaebaja tervisekaardile vastavasisulisi sissekandeid
(15.04.2014, 04.11.2014, 16.12.2014, 03.03.2015, 10.03.2015, 22.05.2015, 28.05.2015).
Seega olid arstid, kelle hinnangutele halduskohus järelduste tegemisel tugines, teadlikud
kaebajale 2013. a tehtud operatsioonist ja paigaldatud implantaadist ning said kaebaja
tervislikule seisundile hinnangut andes seda arvesse võtta. Tulevikus vajamineva ravi osas ei
ole Ida-Tallinna Keskhaigla       2013. a haiguslugu samuti asjakohane, kuna see ei puuduta
käesoleva vaidluse eset. Nagu ringkonnakohus eelpool märkis, siis kaebajale vajaliku ravi
teostamine või sellest keeldumine väljub käesoleva kohtuasja raamidest ja ka halduskohtu
pädevusest.

13. Samuti on ringkonnakohtu hinnangul alusetu kaebaja väide, et nii vangla arsti R.
Aadamsoo kui ortopeedi M. Uudekülli tõendid ei ole usaldusväärsed, sest tegemist on
tõenditega, mis on välja antud selleks, et mitte teostada kaebajale vajalikku operatsiooni.
Seda, et kaebajale paigaldatud implantaat võib töötamisel seada ohtu kaebaja tervise, ei
kinnita lisaks vangla arsti ja ortopeedi poolt kaebaja tervisekaardile tehtud sissekannetele ka
Ida-Tallinna Keskhaigla 23.11.2015. a vastus kaebaja päringule. Ida-Tallinna Keskhaigla
vastuse kohaselt ei sega implantaat otseselt elamist ja absoluutset näidustust implantaadi
eemaldamiseks pole. Kuigi Ida-Tallinna Keskhaigla vastuses on märgitud, et nad ei saa
töötamise osas hinnangut anda, sest nad ei tea, millist füüsilist tööd silmas peetakse, leiab
ringkonnakohus, et Ida-Tallinna Keskhaigla kiri ei lähe vangla arsti R. Aadamsoo ja M.
Uudekülli seisukohtadega vastuollu, vaid pigem kinnitab nende järeldusi, et kaebaja on
võimeline töötama. Ida-Tallinna Keskhaigla kirja kohaselt paigaldatud implantaat otseselt
elamist ei sega. Arvestades seda, et kaebaja on tööle määratud koristajana ning sedagi kuni
kaheks tunniks päevas ja piiranguga mitte tõsta raskusi üle 5 kg, siis ei ole tegemist raske
füüsilise tööga, vaid pigem tegevusega, mis ei välju oluliselt igapäevaelus tehtava tavapärase
füüsilise pingutuse raamest.

14. Ringkonnakohus ei nõustu kaebaja seisukohaga, et halduskohus on asunud õigustama
vangla ja arstide õigusvastast tegevust. Halduskohus on vastavalt halduskohtumenetluse
seadustiku (HKMS) § 61 lg 2 teisele lausele hinnanud kõiki asjakohaseid tõendeid nende
kogumis ja vastastikuse seoses, tuvastanud asjaolud ja kohaldanud vastavaid õigusakte ning
põhjendanud, miks ta jõudis järeldusele, et kaebus jääb käesolevas asjas rahuldamata.

15. Samuti ei nõustu ringkonnakohus kaebaja seisukohaga, et vaidlustatud käskkiri tuleb
tühistada tõlgi menetlusse kaasamata jätmise tõttu.
Haldusmenetluse seaduse § 21 lg 1 kohaselt kaasatakse menetlusosalise taotlusel asja
menetlemisele tõlk, kui menetlusosaline ei valda keelt, milles asja menetletakse. Halduskohus
leidis, et vaidlustatud käskkirja ei saa tühistada põhjusel, et distsiplinaarmenetlus toimus eesti
keeles, sest kaebaja valdab vähemalt osaliselt eesti keelt ja vastustaja pakkus kaebajale
võimalust tõlgi kasutamiseks. Toimiku materjalide kohaselt on kaebaja taotlenud
distsiplinaarmenetluses tõlki alles 15.09.2015 distsiplinaarmenetluse protokolliga tutvumisel.
Samas on kaebaja esitanud distsiplinaarmenetluses 08.09.2015 2,5 lk pikkuse eestikeelse
seletuse. Vaideotsuse kohaselt on kaebaja 12.09.2015 sooritanud riigikeele eksami A2 tasemel
ning saanud tulemuseks 95%. Ka kõik käesolevas asjas kohtule esitatud menetlusdokumendid
on kaebaja esitanud eestikeelsena. Seega ei olnud tõlgi kaasamine distsiplinaarmenetlusse
vajalik, kuna kaebaja valdas piisavalt keelt, milles asja menetleti ning HMS § 21 lg-s 1
sätestatud eeldus tõlgi kaasamiseks ei olnud täidetud. Seetõttu jätab ringkonnakohus
tähelepanuta ka kaebaja väited selle kohta, et kontaktisik ei olnud pädev talle
distsiplinaarmenetluse materjale tõlkima.


                                                5
16. Kaebaja on tasunud apellatsioonkaebuse esitamisel riigilõivu 15 eurot. HKMS § 108 lg 1
kohaselt kannab menetluskulud pool, kelle kahjuks otsus tehti. Kuna vastustaja ei ole
menetluskulude väljamõistmist taotlenud, jäävad menetluskulud poolte endi kanda.



          Tanel Saar                     Agu Timmi                        Maili Lokk
 /allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                6

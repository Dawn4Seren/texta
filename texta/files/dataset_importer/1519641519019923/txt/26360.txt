                                                                                                  1

                                                                        Kriminaalasi nr 1-13-7044




                               KOHTUMÄÄRUS

Kohus                            Viru Maakohus

Määruse tegemise aeg ja koht 13. jaanuar 2016, Rakvere kohtumaja

Kriminaalasja number             1-13-7044

Kohtunik                         Heli Väinaste

Kohtuistungi sekretär            Enjar Malm

Tõlk                             Tatjana Šibajeva

                                 Viru Vangla materjalid Sergei Abdullajevi vangistusest
Kohtuasi
                                 tingimisi enne tähtaega vabastamiseks

Süüdimõistetu                    SERGEI ABDULLAJEV, isikukood 38709172220, Eesti
                                 Vabariigi kodanik, põhiharidus, elukoht xxxx

                                 Karistuse kandmise algus 05.12.2013 ja lõpp 28.11.2016



RESOLUTSIOON
Jätta SERGEI ABDULLAJEV vangistusest tingimisi enne tähtaega vabastamata.

Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.


Asjaolud

Viru Vangla esitas 25.11.2015 Viru Maakohtule materjalid kinnipeetava Sergei Abdullajevi
vangistusest tingimisi enne tähtaega vabastamiseks.

Viru Maakohtu 12.06.2014 kohtuotsusega (muudetud Tartu Ringkonnakohtu 31.10.2014
otsusega) tunnistati Sergei Abdullajev süüdi KarS § 199 lg 2 p 4 järgi ja talle mõisteti karistuseks
9 kuud vangistust. KarS § 65 lg 1 alusel suurendati Viru Maakohtu 23.05.2014 kohtuotsusega
mõistetud karistust, s.o 2 aastat 11 kuud ja 23 päeva vangistust Viru Maakohtu 12.06.2014
                                                                                                  2

kohtuotsusega mõistetud vangistuse - 9 kuud võrra ning mõisteti Sergei Abdullajevile
liitkaristuseks 3 aastat 8 kuud ja 23 päeva vangistust. KarS § 68 lg 1 alusel arvestati karistuse
hulka käesolevas kriminaalasjas vahi all viibitud aeg 03.01.2013-04.01.2013, s.o 2 päeva
vangistust. KarS § 65 lg 1 alusel arvati liitkaristusest maha Viru Maakohtu 23.05.2014
kohtuotsuse järgi osaliselt ärakantud karistus, s.o 6 kuud ja 7 päeva vangistust. Ärakandmisele
kuuluvaks karistuseks Sergei Abdullajevil loeti 3 aastat 2 kuud ja 14 päeva vangistust. Karistuse
kandmise algus on 12.06.2014. Viru Maakohtu 11.05.2015 määrusega vähendati Sergei
Abdullajevile 12.06.2014 Viru Maakohtu ja Tartu Ringkonnakohtu 31.10.2014 otsusega nr 1-13-
7044 mõistetud karistust 9 kuu võrra ja loeti lõplikuks karistuseks 2 aastat 11 kuud ja 23 päeva
vangistust, mis oli mõistetud Viru Maakohtu 23.05.2014 otsusega. Karistuse kandmise alguseks
loeti 05.12.2013.

Kinnipeetavat on kriminaalkorras karistatud 5-l korral, reaalset vangistust kannab ta kolmandat
korda. Isikule on pakutud võimalust vabaneda xxxx rehabilitatsiooni keskusesse, millest isik
loobus. Kuritegude vägivaldsuse raskusaste on võrreldes varasemaga muutunud kergemaks.
Isiku esimene kuritegu oli tapmine, seejärel on teda karistatud varguste, ähvardamise,
röövimiste, avaliku korra raske rikkumise ja asja omavolilise kasutamise eest. Soodusteguriks on
alkoholi tarvitamine. Väärteokorras on isikut karistatud 25-l korral. Vangistuse jooksul on
kinnipeetav osalenud sotsiaalprogrammis Eluviisitreening. Ajavahemikus 20.05.2015-
19.08.2015 osales kinnipeetav tööhõives majandustöödel ning alates 19.08.2015 osaleb ta
tootmistööl. Alates 23.09.2015 osaleb kinnipeetav Agressiivsuse asendamise treeningul.

Käesolevaks ajaks on kinnipeetav talle mõistetud karistusest ära kandnud enam kui 2 aastat 1
kuu ning kanda jääb tal veel enam kui 10 kuud vangistust.

Kinnipeetaval puuduvad distsiplinaarkaristused vangistuse jooksul.

Kinnipeetav elas enne vangistust xxxx ühiselamus, kus enamus elanikest on kriminaalse
mõtteviisiga. Peale vabanemist plaanib ta elama minna xxxx oma onu juurde, et olla eemal
kuritegelikest sõpradest. Isik ei soovi tingimisi ennetähtaegselt vabaneda, seega ei andnud ta ka
aadressi, kuhu sooviks vabaneda. Vestlusest xxxx ühiselamu administraatoriga selgus, et isikul
on võimalus elama asuda sotsiaalmajja. Kinnipeetav õppis xxxx, sest tal esines
käitumisprobleeme. Põhikooli lõpetas ta vangistuses, kus on omandanud ka puidupingitöölise
kutse. Kinnipeetava riigikeele oskuse tase on A2. Isikul puudub ametliku töö kogemus,
mitteametlikult on ta harva teinud juhutöid ehitustel. Enne vangistust oli isik arvel töötukassas ja
sai töövõimetuspensioni. Sissetulekuks oli ka kuritegelikul teel saadud tulu. Toimetulekut
mõjutasid võlad ja sõltuvusainete tarvitamine. K-raha andmetel seisuga 05.11.2015 on isikul
täitmata nõudeid summas 7163,73 eurot ning vabanemisfondis on 81,21 eurot. Ennetähtaegse
vabanemise korral isikul garanteeritud töökoht puudub.

Kinnipeetava vanemad ja õde on surnud. Lähedastest on tal kaks onu: V A ja D B, kellega suhted
on vähesed. Kinnipeetava tuttavad on peamiselt kriminaalse taustaga. Kuriteod on sooritatud
grupis, mis kinnitab isiku mõjutatavust. Isiku elustiil vabaduses oli äärmiselt riskeeriv ja
hoolimatu. Isik tarbis alkoholi, raske isikuvastase kuriteo sooritas ta alkoholijoobes.
Alkoholijoobes võib ta olla kõrgenenud agressiivsusega ja alanenud kriitikavõimega. Tingimisi
enne tähtaega vabanemisel kandmata jäänud vangistus pöörati täitmisele, kuna isik rikkus
kohustust mitte tarvitada alkoholi. Isik on korduvalt sooritanud väärtegusid alkoholijoobes,
vangistuses on ta läbinud 2 korda sotsiaalprogrammi Eluviisitreening. Probleemi antud
valdkonnas isik ei tunnista, arvates, et saab ise ilma alkoholita hakkama. Peale vanglast
vabanemist 2012. aastal alustas isik narkootikumide tarvitamist kanepist ja amfetamiinist. Enne
                                                                                                3

käesolevat vahistamist tarvitas ta igapäevaselt heroiini (fentanüüli). Meditsiiniosakonna
andmetel on isikul diagnoositud sõltuvus. Isik tunnistab probleeme antud valdkonnas ning on
valmis nendega tegelema. Vabaduses oli isik metadooniasendusravil. Kuritegude sooritamise
põhjuseks oli narkootikumide hankimine. Isik on motiveeritud sõltuvusest vabanema, ta on ise
loobunud metadooniravist ning proovib loobuda ka unetablettidest. Kinnipeetav põeb kroonilist
haigust, saab psühhiaatrilist ravi. Kinnipeetav võib kaotada enesevalitsemise ning käituda
agressiivselt nii vanglas kui ka vabaduses. Ta on korduvalt sooritanud mitmeid raskeid
relvastatud kuritegusid. Isikul on puudulik probleemide äratundmise ja tegude tagajärgede
nägemise oskus. Kinnipeetava ainsaks tulevikuplaaniks on töötamine. Isik soovib oma hoiakuid
muuta ning eemalduda kriminaalse taustaga sõpradest ja keskkonnast. Kuritegelikule teele asus
isik juba nooruses ja sel ajal omandatud väärtushinnangud ning hoiakud mõjutavad teda ka
praegu. Varasemalt on kinnipeetav osutanud füüsilist vastupanu vanglaametnikule ning rikkunud
kriminaalhooldusnõudeid. Nõrk motivatsioon on isiku puhul olemas. Kinnipeetava poolt on
ohustatud avalikkus, juhuslikud inimesed, kellega koos ta alkoholi tarbib ning isikud, kes
omavad materiaalset vara. Vanglas on ohustatud vanglaametnikud. Isik võib ohvreid valimata
toime panna röövimisi või tapmise, ähvardamisi. Vanglas võib isik enesevalitsust kaotades olla
agressiivne. Üldise korduva kuriteo toimepanemise tõenäosus kahe aasta jooksul on 91%,
vägivaldse kuriteo toimepanemise tõenäosus sama aja jooksul on 65%. Lähtuvalt ülaltoodud
asjaoludest, uue kuriteo ja ohtlikkuse riskifaktoritest, ei toeta Viru Vangla isiku ennetähtaegset
vabanemist. Juhul, kui kohus peab otstarbekaks Sergei Abdullajevi vangistusest tingimisi
ennetähtaegselt vabastada, teeb vangla ettepaneku määrata talle katseaeg ja käitumiskontroll kuni
karistusaja lõpuni, s.o 28.11.2016. Käitumiskontrolli ajaks on otstarbekas määrata talle KarS §
75 lg 2 p 2,21,4,7,8 sätestatud kohustused.

Kriminaalhooldusametnik oma arvamuses märgib, et rahvastikuregistri andmetel on Sergei
Abdullajev vallaline, lapsi tal ei ole. Kinnipeetav ei andnud ühtegi kontakti, millest võib
järeldada, et lähedastega tal suhted puuduvad. Sergei Abdullajev ei soovi tingimisi enne tähtaega
vangistuse kandmiselt vabaneda ning keeldub avaldamast vabanemisjärgset elukohta, seega on
alust kahelda, kas ta oleks üldse motiveeritud täitma temale ennetähtaegse vabastamisega
kaasneva katseaja nõudeid ja kohustusi. Rahvastikuregistri andmetel on Sergei Abdullajevi
viimaseks elukohaks xxxx. Käesolevat karistust kannab kinnipeetav võõra vallasasja äravõtmise
eest selle ebaseadusliku omastamise eesmärgil vägivallaga, varem röövimise toime pannud
isikuna, relvaga või relvana kasutatava muu esemega ähvardamise eest. Korduvad süüteod
viitavad tema riskivale ja hoolimatule elustiilile ning impulsiivsele käitumisele.
Kriminaalhooldusel on isik viibinud ühel korral, kui ta vabastati tingimisi ennetähtaegselt
vanglast 08.04.2011 katseajaga kuni 06.05.2012, kuid ta ei täitnud katseaja tingimusi ning
karistus pöörati taas täitmisele. Sergei Abdullajevi puhul on tegemist kõrge käitumiskontrollist
kõrvalehoidmise riskiga isikuga, kuna ta ei soovi tingimisi ennetähtaegselt vabaneda, mistõttu ei
ole kriminaalhoolduse ajal võimalik tema ohtlikkust ühiskonnas alandada. Peale selle puudub
isikul vabanemisjärgselt elukoht ning ei ole teada lähedased, kes teda toetaksid vabanemise
korral. Juhul, kui kohus peab otstarbekaks Sergei Abdullajevi vangistusest tingimisi
ennetähtaegselt vabastada, teeb kriminaalhooldusametnik ettepaneku määrata talle katseaeg kuni
28.11.2016. Käitumiskontrolli ajaks on otstarbekas määrata talle KarS § 75 lg 2 p 2,21,4,7,8
sätestatud kohustused.

Sergei Abdullajev kinnitas kohtuistungil, et ta soovib tingimisi enne tähtaega vabaneda ning
selgitas, et ilmselt läheb ta vabanemisel ikkagi xxxx. Vangla materjalide koostamise ajal ta
ootas, et saab avavanglasse ja proovib teha tööd. Kuid kui ta läks avavanglasse, siis tekkisid
probleemid. Mitte kõik firmad ei taha koostööd teha vanglaga ning firmadesse, mis on nõus
vanglaga koostööd tegema, on järjekord väga pikk. Avavanglas tööle saada on väga raske. Ta
                                                                                                   4

selgitas, et praegu viibib ta avavanglas, aga ei tööta, sest järjekord on pikk. Tootmistööl töötas ta
3 kuud, detsembrist on ta avavanglas. Ta lootis, et saab avavanglas tööle, et siis vaadata, kuidas
ta harjub füüsilise tööga. Sellepärast ei tahtnud ta varem anda Pärnu aadressi, kus elab tema onu
Vladislav Abdullajev. Agressiivsuse asendamise treeningu lõpetas ta 2. detsembril. Kui kohus
annab talle võimaluse, siis ta püüab hakkama saada ja kohut mitte alt vedada.

Abiprokurör Ain Tali on edastanud kohtunikule oma seisukoha elektrooniliselt ning lähtudes
KrMS § 432 lg 33 teatanud, et ei soovi võtta osa Sergei Abdullajevi tingimisi enne tähtaega
vangistusest vabastamise küsimuse läbivaatamisest. Prokurör nõustub Viru Vangla poolt
05.11.2015 koostatud kinnipeetava iseloomustuses toodud seisukohtadega ning ei pea vajalikuks
neid korrata ega toeta samuti nagu vangla S. Abdullajevi ennetähtaegset vangistusest
vabastamist. Täiendavalt märgib prokurör, et KarS § 76 lg 4 kohaselt arvestab kohus isiku
vangistusest tingimisi enne tähtaega vabastamisel kuriteo toimepanemise asjaolusid,
süüdimõistetu isikut, varasemat elukäiku ning käitumist karistuse kandmise ajal, samuti tema
elutingimusi ja neid tagajärgi, mida võib süüdimõistetule kaasa tuua tingimisi enne tähtaega
karistusest vabastamine. Nad ei ole kõik ühe kaaluga ning juhul, kui positiivseid asjaolusid
esineb arvuliselt isegi rohkem, ei ole automaatselt tagatud kinnipeetava vangistusest tingimisi
ennetähtaegne vabanemine. Tegemist on kohtu kaalutlusotsusega ning iga tingimisi enne
tähtaega vabastamise otsustamisel tuleb lähtuda konkreetset asja iseloomustavatest positiivsetest
ja negatiivsetest argumentidest, mis omavad erinevat kaalu. Seega on kohtutel õigus jätta
süüdlane vabastamata ka vaid kuriteo raskuse motiivil. S. Abdullajevi varasem elukäik ning
toimepandud kuritegude iseloom viitavad tema ohtlikkusele. Teda on kriminaalkorras karistatud
kokku viiel korral ning käesolevat 3. vangistust (liitkaristust) kannab ta mh I astme kuriteo -
röövimise eest. Isiku korduv karistatus viitab kriminaalsetele hoiakutele. Seega ei olnud uute
kuritegude toimepanemine juhuslik. Kuna S. Abdullajev kannab KarS § 65 lg 1 alusel mh KarS §
200 lg 2 p-de 4,8 järgi mõistetud liitkaristust I astme vägivaldse varavastase kuriteo
toimepanemise eest, saaks tema ennetähtaegse vabastamise korral ühiskonna õiglustunne
tugevalt riivata, kuna karistuse üldpreventsiooni eesmärgiks on näidata ühiskonnale, et võõra
vallasasja äravõtmine selle ebaseadusliku omastamise eesmärgil, kui see on toimepandud
vägivallaga (röövimine), ei ole tolereeritav ning toob endaga kaasa tugeva riigipoolse
sanktsiooni, mis võib väljenduda pikaajalises vangistuses ning eelduslikult selle täiel määral ära
kandmises. S. Abdullajevi vabastamine enne tähtaega ei oleks kooskõlas karistuse mõistmise
üldiste eesmärkidega (hoiduda uute kuritegude toimepanemisest) ega tekitaks ühiskonnas
usaldust karistuse mõistmisesse. Prokurör leiab, et tingimisi ennetähtaegne vabastamine
vangistusest ei ole antud juhul põhjendatud, kuna S. Abdullajev on näidanud oma varasema
käitumisega, et tema käitumiskontrollile allutamine seoses vangistusest ennetähtajalise
vabastamisega (08.04.2011) ja kriminaalhooldus ei ole küllaldased meetmed, mis hoiavad ära
tema poolt uute õigusrikkumiste toimepanemist. Enne vangistust oli nimetatud kinnipeetaval
probleeme alkoholi kuritarvitamisega, mida võib pidada uue kuriteo toimepanemise
riskifaktoriks. Väärib märkimist, et eelmainitud iseloomustuse kohaselt isik on kõrgohtlik
avalikkusele (risk ühiskonnas). Süüdimõistetu poolt üldise korduva kuriteo ja vägivaldse kuriteo
toimepanemise tõenäosus järgmise 2 aasta jooksul on vastavalt 91% ja 65%, mis on suur risk.
Seega on eelnimetatud süüdimõistetu puhul olemas arvestatav uue kuriteo toimepanemise
tõenäosus. Käesoleva asja materjalidest nähtub, et kinnipeetaval puudub vabaduses alaline
elukoht. Õigus pöörduda xxxx linnavalitsuse poole ja taotleda sotsiaalpinda sotsiaalmajas, ei ole
samastatav kindla elukoha olemasoluga. Vangistusest tingimisi enne tähtaega vabanemisega
kaasneb kriminaalhooldus ja täitmisele kuuluvad KarS § 75 lg 1 sätestatud käitumiskontrolli
nõuded ja KarS § 75 lg 2 sätestatud võimalikud lisakohustused. Kuna kriminaalhoolduse ja
käitumiskontrolli üks nõuetest on alalises elukohas elamise nõue, siis vabanemisjärgse alalise
elukoha puudumine vangistatul välistab iseenesest KarS § 75 lg 1 p 1 sätestatud kontrollnõude
                                                                                                  5

täitmise ning taotluse rahuldamise tema vangistusest ennetähtaegse vabastamise osas. Lisaks on
kindla elukohaga seotud veel kolm kontrollnõuet (KarS § 75 lg 1 p 3,4,5 ja 6). Karistuse
tervikuna ärakandmine on reegliks ja sellest tingimisi ennetähtaegne vabastamine selgelt
erandiks. S. Abdullajevi puhul selliseid erandlikke asjaolusid ei esine. Lähtudes eeltoodust on
prokuratuur Sergei Abdullajevi vangistusest tingimisi ennetähtaegsele vabastamisele resoluutselt
vastu.

KarS § 76 lg 4 sätestab, et tingimisi enne tähtaega vangistusest vabastamise otsustamisel
arvestab kohus kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdlasele kaasa tuua tingimisi enne tähtaega karistusest vabastamine.

Kohus, kuulanud ära süüdimõistetu, tutvunud prokuröri arvamusega ning Viru Vangla poolt
esitatud materjalidega, leiab, et süüdimõistetu Sergei Abdullajev ei kuulu vangistusest tingimisi
enne tähtaega vabastamisele. Kinnipeetavat on kriminaalkorras karistatud 5-l korral ning reaalset
vanglakaristust kannab ta kolmandat korda. Kohtu arvates ei saa tähelepanuta jätta asjaolu, et
isik kannab liitkaristust muuhulgas esimese astme varavastase kuriteo – röövimise – eest.
Korduv karistatus viitab sellele, et isikul on väljakujunenud kriminaalsed hoiakud. Lisaks väärib
märkimist, et isik on ühel korral kriminaalhooldusel viibinud, kui ta vabastati tingimisi
ennetähtaegselt vanglast 08.04.2011 katseajaga kuni 06.05.2012, kuid kuna ta ei täitnud katseaja
tingimusi – rikkus kohustust mitte tarvitada alkoholi, siis pöörati karistus täitmisele. See näitab,
et isik ei ole varasemalt suhtunud täie tõsidusega käitumiskontrolli nõuete täitmisesse, mistõttu
puudub kohtul kindlus, et isik suudaks sel korral täita talle käitumiskontrolli ajaks määratud
kohustused. Alkoholi kuritarvitamine on isiku puhul üheks peamiseks kuritegude toimepanemise
riskifaktoriks, sest isik võib alkoholijoobes olla kõrgenenud agressiivsusega. Kinnipeetaval on
diagnoositud narkosõltuvus ning talle on pakutud võimalust vabaneda xxxx rehabilitatsiooni
keskusesse, kuid ta loobus sellest. Narkootikumide hankimise vajadus oli vabaduses kuritegude
sooritamise põhjuseks. Vabanemise korral puudub Sergei Abdullajevil kindel alaline elukoht,
sest esialgselt ta ei soovinud tingimisi enne tähtaega vabaneda ega andnud kontrollimiseks
elukoha andmeid, samuti lähedaste andmeid. Elukohta aadressil xxxx, kuhu kinnipeetav soovib
tingimisi ennetähtaegse vabanemise korral elama asuda ja kus elab kinnipeetava onu V A, ei ole
kontrollitud, samuti ei ole teada see, kas onu on nõus kinnipeetavat enda juurde elama võtma.
Kuna käitumiskontrolli üks nõuetest on alalises elukohas elamise nõue, siis vabanemisjärgse
alalise elukoha puudumine vangistatul välistab iseenesest KarS § 75 lg 1 p 1 sätestatud
kontrollnõude täitmise ning taotluse rahuldamise tema vangistusest ennetähtaegse vabastamise
osas. Lisaks on kindla elukohaga seotud veel kolm kontrollnõuet (KarS § 75 lg 1 p 3,4,5 ja 6).
Kinnipeetaval puudub vabanedes garanteeritud töökoht, mis kohtu hinnangul raskendab tema
majanduslikku toimetulekut vabaduses. Enne vangistust oli isiku sissetulekuks
töövõimetuspension. Kuna isikul on ka suures ulatuses täitmata nõudeid, siis puudub kohtul
kindlus, et isik majanduslike raskuste ilmnemisel ei pane toime uusi kuritegusid. Üldise korduva
kuriteo toimepanemise tõenäosus kahe aasta jooksul on Viru Vangla hinnangul 91% ja
vägivaldse kuriteo toimepanemise tõenäosus sama aja jooksul on 65%, mis on kõrged riskid.
Arvestades kinnipeetava ohtlikkuse taset ning uue kuriteo toimepanemise tõenäosust ei toeta
Viru Vangla kinnipeetava tingimisi ennetähtaegset vabastamist. Ühtlasi peab kohus vajalikuks
märkida, et reeglina tuleb süüdimõistetutel tervikuna ära kanda neile mõistetud karistus ning
üksnes erandlikud asjaolud võimaldavad süüdimõistetute tingimisi ennetähtaegset vabastamist.
Kohus leiab, et Sergei Abdullajevi puhul selliseid erandlikke asjaolusid käesoleval ajal ei esine.

Positiivsena võib kinnipeetava puhul välja tuua selle, et ta on vangistuse jooksul osalenud
sotsiaalprogrammides ja vangla tööhõives, samuti see, et tal puuduvad distsiplinaarkaristused
                                                                                             6

vangistuse jooksul ning käesoleval ajal viibib ta avavangla osakonnas. Kohtu hinnangul ei kaalu
kinnipeetavat positiivselt iseloomustavad asjaolud üles negatiivseid, millel kohus eelnevalt
peatus ning milliseid peab kohus kaalukamateks KarS § 76 lg-s 4 sätestatud asjaolude kogumis.

Kohus lähtus määrust tehes eeltoodust ja juhindus KarS § 76; KrMS § 426, 432, 384, 387.

/allkirjastatud digitaalselt/

Heli Väinaste
Kohtunik

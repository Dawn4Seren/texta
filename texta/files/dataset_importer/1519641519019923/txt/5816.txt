                                                                                   1-16-5531




                           KOHTUOTSUS
                                EESTI VABARIIGI NIMEL


Kohus                           Harju Maakohus
Otsuse tegemise aeg ja koht     03. oktoober 2016, Tallinn
Kriminaalasja number            1-16-5531 (16730000072)
Kohtunik                        Märt Toming
Kohtuistungi sekretär           Eda Loor
Kriminaalasi                    Risto Truumure süüdistus KarS § 199 lg 2 p 9 - § 25 lg 2 järgi
                                Lühimenetluses
Prokurör                        Leelo Känd
Süüdistatav                     Risto Truumure
                                Ik: 38711300328, EV kodanik, põhiharidus; töökoht:
                                ametlikult ei tööta; registreeritud elukoht: XXXX, alaline
                                elukoht puudub, oma sõnade järgi viibib selles elukohas
                                mõnikord, alates 01.10.2016 asukoht: Vangla.
                                Tõkend: alates 16.03.2016 elukohast lahkumise keeld. Harju
                                Maakohtu 30.09.2016 määrusega tõkend muudetud
                                tõkendiks vahistamine. Kinni peetud 30.09.2016.
                                Varasem karistatus:
                                kehtivaid kriminaalkaristusi 2, viimati:
                                - Harju Maakohtu 18.05.2015 otsusega KarS § 199 lg 2 p 9-
                                KarS § 25 lg 2 järgi mõisteti karistuseks vangistus 2 kuud.
Kaitsja                         Advokaat Karine Nersesjan
RESOLUTSIOON
1. Risto Truumure süüdi tunnistada KarS § 199 lg 2 p 9 ja KarS § 25 lg 2 ettenähtud kuriteo
   toimepanemises ja mõista temale karistuseks tähtajaline vangistus 3 (kolm) kuud.
2. KrMS § 238 lg 2 kohaselt vähendada Risto Truumurele mõistetud karistust ühe
   kolmandiku võrra, mõistes ärakandmisele kuuluvaks karistuseks tähtajalise vangistuse 2
   (kaks) kuud.
3. Mõistetud karistuse ärakandmist arvestada alates Risto Truumure Harju Maakohtu
   30.09.2016 vahistamismääruse alusel kinnipidamisest, so alates 30.09.2016.
4. Harju Maakohtu 30.09.2016 määrusega muudetud tõkend vahistamine jätta muutmata ja
   tõkend tühistada kohtuotsuse jõustumisel või mõistetud karistuse tähtaja saabumisel.
5. Risto Truumurelt välja mõista KrMS § 173 lg 1 p 1 ja lg 2; § 175 lg 1 p-de 4 ja 9 ja § 180
   lg-te 1 ja 3 alusel:

                                              1
     - teise astme kuriteos süüdimõistva kohtuotsusega kaasnev sundraha 645 (kuussada
     nelikümmend viis) eurot;
     - määratud kaitsjale makstud tasu kohtueelsel menetlusel 48 (nelikümmend kaheksa)
     eurot ja kohtumenetlusel 144 (sada nelikümmend neli) eurot, s.o kokku 192 (sada
     üheksakümmend kaks) eurot,
     s.o kokku menetluskulu 837 (kaheksasada kolmkümmend seitse) eurot, mis tuleb
     kohtuotsuse jõustumisest 12 kuu jooksul tasuda kohtuotsuse lisana koostatavas
     makseinfos märgitud Maksu- ja Tolliameti arveldusarvele, märkides makseinfos leiduva
     kohustusliku viitenumbri ja selgituse „Risto Truumure , 1-16-5531, menetluskulud, ositi
     tasumine“. Makseinfo koos viitenumbriga edastatakse kohtuistungil kätteandmise
     võimatusel Risto Truumurele tema kinnipidamiskoha aadressile tavapostiga.
     Menetluskulude tähtaegse tasumata jätmise korral loetakse maksetähtaeg saabunuks ja
     kogu nõue suunatakse täitemenetluse läbiviimiseks kohtutäiturile täitemenetluse
     seadustikus sätestatud korras.
Edasikaebamise kord
Kohtuotsusele võivad KrMS § 318 lg 1, 2, 3 p 2 ja § 319 alusel süüdistatav, tema kaitsja ja
kannatanu 15 päeva jooksul esitada apellatsiooni, mille kasutamise soovist teatatakse otsuse
teinud kohtule kirjalikult seitsme päeva jooksul alates kohtuotsuse resolutiivosa kuulutamisest.
Apellatsiooniõiguse kasutamise soovist võib teatada ka elektrooniliselt. Kui üks
kohtumenetluse pool on nimetatud tähtaja jooksul teatanud apellatsiooniõiguse kasutamise
soovist ega ole sellest loobunud, on ülejäänud kohtumenetluse pooltel apellatsiooniõigus
olenemata sellest, kas nad ise on apellatsiooniõiguse kasutamise soovist teatanud. Apellatsioon
esitatakse ringkonnakohtule kirjalikult 15 päeva jooksul alates otsuse avalikult
teatavakstegemisest. Vahistatud süüdistatav või tema kaitsja võib esitada apellatsiooni 15
päeva jooksul alates süüdistatavale kohtuotsuse koopia kätteandmisele järgnevast päevast.
Apellatsioon jäetakse läbi vaatamata ja tagastatakse kohtumääruse alusel, kui
apellatsioonitähtaeg on mööda lastud.
Menetluskulusid on võimalik vaidlustada vastavalt KrMS § 189 lg-le 3 kohtuotsusest eraldi,
s.o määruskaebemenetluse korras vastavalt KrMS § 387 lg-le 1, esitades määruskaebuse 15
päeva jooksul, alates päevast, mil isik sai vaidlustatavast kohtumäärusest teada või pidi teada
saama, vaidlustatava kohtumääruse teinud kohtule.
1.     KRIMINAALASJA KOHTULIKUL ARUTAMISEL KOHUS TUVASTAS:
Käesolevas kriminaalasjas on süüdistus esitatud selles, et Risto Truumure isikuna, kes on varem
korduvalt toime pannud vargusi ning karistatud 18.05.2015. Harju Maakohtu poolt KarS § 199
lg 2 p 9-§ 25 lg 2 järgi, üritas uuesti võtta 06.12.2015 kella 16.46 ajal võõra vallasasja
ebaseadusliku omastamise eesmärgil, Maxima Eesti OÜ-le kuuluvast kauplusest aadressil
Tallinn, XXXX, kaks pudelit õlut Kapten Kange kogusummas 4.98 eurot. Risto Truumure
peitis kauba kaasas olnud seljakotti ning möödus kassade rivist kauba eest tasumata, kuid tegu
jäi tema tahtest olenemata põhjustel lõpule viimata, kuna ta oli kinni peetud kaupluse
turvatöötaja poolt.
Seega Risto Truumure isikuna, kes on varem korduvalt toime pannud varavastaseid
süütegusid, pani toime võõra vallasasja äravõtmise katse selle ebaseadusliku omastamise
eesmärgil süstemaatiliselt, see on KarS § 199 lg 2 p 9 - § 25 lg 2 järgi kvalifitseeritava
kuriteo.
Kohtuistungil seletas süüdistatav, et süüdistus on talle arusaadav ja ta tunnistab end talle
inkrimineeritava kuriteo toimepanemises süüdi. Samuti nõustus kriminaalasja lahendamisega
lühimenetluses, enda ülekuulamist taotlemata.
Kaitsja asus seisukohale, et süüdistatavale esitatud süüdistuse kvalifikatsioon on õige, kogutud
tõendid on lubatavad.
2.     MAAKOHTU SEISUKOHT JA PÕHJENDUSED
                               2
Kohus, kuulanud ära kohtu alla antud süüdistatava süü tunnistamise ja kontrollinud
kriminaalasjas kogutud kirjalikke tõendeid, asub seisukohale, et süüdistatava süü talle
inkrimineeritud kuriteo toimepanemises on täies mahus tõendamist leidnud. Sellisele
seisukohale asumist põhjendab kohus järgmiselt.
Kohus leiab, et 06.12.2015 kella 16.46 ajal paiku Maxima Eesti OÜ-le kuuluvast kauplusest
aadressil Tallinn, XXXX kauba maksumusega 4,98 euro varguse katse toime panemine Risto
Truumure poolt on tõendatud nii Risto Truumure süü tunnistamisega, tunnistaja ütlustega ning
kirjalike tõenditega. Oma seisukohta põhjendab kohus alljärgnevalt.
Risto Truumure kahtlustatavana antud ütluste kohaselt (tl 26) tunnistab ta end süüdi temale
inkrimineeritavas kuriteos. Läks 06.12.2015 Maximasse, võttis enda tarbeks 2 pudelit õlut,
mille pani seljakotti ja möödus kassadest õlu eest maksmata. Kahetseb tehtut. On nõus ÜKT-
ga.
Tunnistaja XXXXütluste kohaselt (tl 13-15) oli ta 06.12.2015 tööl Maximas videoanalüütikuna
ja nägi 16.43 kaamerast, kuidas sinises jopes meesterahvas pani 2 õlupudelit seljakotti. Pärast
kassadest möödumist avastati Risto Truumure seljakotist 2 pudelit õlut, mille eest ei olnud isik
maksnud. Kaup tagastati kauplusele rikkumata. Skarabeus Julgestusteenistus OÜ kinnipeetute
üleandmise leht (tl 10-12) tõendab kuriteo toimepanemise aega, kohta, objekti ja kuriteo toime
pannud isikut, kelleks osutus Risto Truumure.
Kohus leiab, et ülalnimetatud tõendikogum annab aluse rääkida süüdistatava poolt KarS § 199
järgi kvalifitseeritava süüteo toimepanemisest. Nagu Maxima Eesti OÜ poolt
politseijaoskonnale tehtud avaldusest nähtub (tl 9), taotletakse vastutusele võtta isik, kes
06.12.2015 kella 16.46 paiku Tallinn, XXXX asuvas Maxima Eesti OÜ kaupluses pani toime
õigusvastase teo, kui tema juurest avastati Maxima Eesti OÜ-le kuuluvat kaupa maksumusega
4,98 eurot. Seega on sedastatav, et need õlupudelid olid süüdistatava jaoks võõras vara ning
süüdistatav ei ole seda ka vastustanud. Samas nähtub, et esemete äravõtmisega soovis
süüdistatav lõpetada esemete senise valdaja valduse, kehtestada sellele uue, s.o enda valduse
ning selleks esemete senise valdaja vastav nõusolek puudus. Kuna süüdistatava poolt asjade
äravõtmist kahtlustati turvatöötaja poolt ja peale kassadest möödumist võeti süüdistatav
turvatöötaja poolt kinni, ei olnud vargust võimalik lõpuni viia süüdistatava tahtest
mitteolenevatel põhjustel, seega jäi vargus katse staadiumisse. Eeltoodud põhjustel, leiab
kohus, et käesoleval juhul on tuvastamist leidnud varguse katse objektiivse koosseisu
realiseerimine süüdistatava poolt.
Kohtu hinnangul toimus esemete äravõtmine süüdistatava poolt selle ebaseadusliku omastamise
eesmärgil. Süüdistatava käitumisest nähtub üheselt, et esemete äravõtmisega sooviti selle
omanik jätta esemetest ilma kestvalt ning ei ole tõendamist leidnud, et süüdistatav oleks
soovinud esemeid omanikule tagastada. Seega leiab kohus, et realiseeritud on ka ebaseadusliku
omastamise eesmärk.
Kuriteo asjaoludest ja süüdistatava ütlustest lähtuvalt leiab kohus, et süüdistatav pani teo toime
etteplaneeritult ehk tegemist oli kavatsetusega toime pandud süüteoga.
Riikliku süüdistaja poolt on süütegu kvalifitseeritud ka KarS § 199 lg 2 p 9 järgi, s.o vargus,
mis on toime pandud süstemaatiliselt. Järgnevalt analüüsibki kohus, kas süüdistatava tegevus
vastab KarS § 199 lg 2 p 9 toodud kvalifikatsioonile.
Kohus juhib tähelepanu asjaolule, et süstemaatiline on vargus siis, kui see on toime pandud
vähemalt kolm korda. Süstemaatilisus on järjekindel, pidevalt korduv tegevus ning ei ole
oluline, kas isik on varguste eest varem süüdi mõistetud või on see tuvastatud alles ühes
menetluses. Samuti ei oma tähtsust kas tegemist on lõpuleviidud vargustega või tegemist on
varguste katsetega, kuid nendevaheline ajavahemik ei saa olla väga pikk.


                                                3
Karistusregistri väljavõttest nähtub (tl 28-30), et Risto Truumure on 2 kehtivat
kriminaalkaristust varguste toimepanemise eest, viimati Harju Maakohtu 18.05.2015 otsuse (tl
31-33) alusel, millega karistati Risto Truumure KarS § 199 lg 2 p 9 – 25 lg 2 järgi 2 kuuse
vangistusega. Samuti nähtub 20.01.2016. kohtumäärusest, mille kohaselt lõpetati
väärteomenetlus Risto Truumure suhtes KarS § 218 lg 1, 3 - § 251 järgi väärteomenetluse
seadustiku (VTMS) § 29 lg 1 p 4 alusel, sest tema teos esinevad kuriteo s.o KarS § 199 lg 2 p
9 - § 25 lg 2 tunnused (tl 8). Nimetatud kohtumäärus on jõustunud ning alustati
kriminaalmenetlust. Seega leiab kohus, et süstemaatilisuse kriteerium on eelmärgitud määrusest
tulenevalt täidetud, kuivõrd süütegude juriidiline korduvus ja rohkus täidab süstemaatilisuse
koosseisu ja süüdistatava õigusvastane käitumine tuleb kvalifitseeritud KarS § 199 lg 2 p 9
järgi. Kuivõrd süüdistataval ei õnnestunud kuritegu temast olenemata põhjustel lõpule viia,
tuleb sellist käitumist hinnata süüteokatsena KarS § 25 lg 2 mõttes.
Süüd välistavaid ega õigusvastasust välistavaid asjaolusid kohus ei tuvastanud.
Seega kõiki eeltoodud asjaolusid arvesse võttes on kohtuliku uurimisega tuvastamist
leidnud, et Risto Truumure pani toime KarS § 199 lg 2 p 9 ja § 25 lg 2 järgi
kvalifitseeritava kuriteo s.o võõra vallasasja äravõtmise katse selle ebaseadusliku
omastamise eesmärgil, mis on toime pandud süstemaatiliselt.
3. KARISTUSE MÕISTMINE
Vastavalt KarS § 56 lg-le 1 on karistamise aluseks isiku süü. Karistuse mõistmisel kohtu poolt
arvestatakse kergendavaid ja raskendavaid asjaolusid, võimalust mõjutada süüdlast edaspidi
hoiduma süütegude toimepanemisest ja õiguskorra kaitsmise huvisid.
Seadusandja on KarS § 199 lg 2 järgi inkrimineeritud kuriteo toimepanemise eest ette näinud
karistusena rahalise karistuse või vangistuse kuni 5 aastat.
Kuivõrd tegemist on alternatiivselt sätestatud karistusliikidega, kujundab kohus enne
süüdistava süü suuruse hindamist seisukoha selle kohta, kas süüdistatava suhtes on võimalik
kohaldada kergemaliigilist karistust rahalise karistuse näol.
Ankeetandmete kohaselt Risto Truumure ei tööta ning samuti puuduvad kohtul andmed selle
kohta, et süüdistatav omaks mõnd legaalset sissetulekuallikat. Seega on kaheldav, kas isikul
oleks rahalise karistuse mõistmisel võimalik talle pandud kohustusi täita. Samuti lasuvad
süüdistataval rahalised kohustused temalt väljamõistetavate menetluskulude tõttu.
Karistusregistri väljavõttest (tl 28-30) nähtuvalt on süüdistataval kaks kehtivat
kriminaalkaristust varavastaste kuritegude toimepanemise eest. Peale selle, arvestades, et
süüdistatavale inkrimineeritakse varavastase kuriteo süstemaatilist toimepanemist, siis üldjuhul
on varavastase süüteo eesmärgiks kasu saamine võõra vara arvelt. Taoline käitumine viitab aga
üheselt piisavate legaalsete rahaliste vahendite puudumisele, mis kohtu arvates välistab ka
rahalise karistuse kohaldamise. Eeltoodud põhjustel tuleb süüdistatava suhtes kohaldada isiku
vabadust piiravat karistust vangistuse näol.
Hinnates Risto Truumure süü suurust KarS § 199 lg 2 p 9 - § 25 lg 2 järgi kvalifitseeritava
õigusvastase teo toimepanemisel, osutab kohus, et süüdistatavale inkrimineeritakse 1 varguse
katse toimepanemist, millega varalist kahju ei tekitatud. Arvestades ka varastada proovitud
eseme väärtust, mis jäi alla 5 eurot, siis kohtu arvates Risto Truumure süü ei ole suur.
Edasi hindab kohus karistust kergendavate ja raskendavate asjaolude olemasolu. Süüdistatav
avaldas kahetsust kohtueelses menetluses, samuti kohtuistungil, seega peab kohus võimalikuks
karistust kergendava asjaoluga arvestada.
Muid karistust kergendavate või raskendavate asjaolude esinemist kohus ei tuvastanud.
Süüdistatavale inkrimineeritud süüteo puhul on tegemist olukorraga, kus süütegu on jäänud
katse staadiumisse ja varalist kahju tekitatud ei ole. Selline olukord vähendab kohtu arvates
isiku süüd, mistõttu on kohtu arvates võimalik süüdistatavale mõista karistuse oluliselt alla
                                               4
ettenähtud sanktsiooni keskmise määra, s.o ettenähtud sanktsiooni alammäära lähedasena. Seda
tingib kohtu arvates ka asjaolu, et kuriteo toimepanemisest on möödunud juba pikem
ajavahemik, mistõttu on ka avalik menetlushuvi vähenenud. Puutuvalt võimalusse jätta
süüdistatavale mõistetav karistus tingimisi kohaldamata või asendada see üldkasuliku tööga
leiab kohus, et nii karistuse kohaldamata jätmine kui ka asendamine on välistatud. Süüdistatavat
on nii varguste kui varguste katsete toimepanemise eest korduvalt karistatud, kuid pärast
karistuste kandmist on süüdistatav jätkanud samalaadset õigusvastast käitumist. Vaid poole
aasta möödudes eelmise kuriteo toimepanemisest jätkas süüdistatav samalaadse kuriteo
toimepanemist, mis viitab sellele, et süüdistatav ei soovi aru saada oma teo keelatusest. Kuivõrd
süüdistatav on oma varasema käitumisega üheselt näidanud, et senised karistused on jäänud
soovitud tulemusteta, siis kuulub mõistetav karistus reaalsele ärakandmisele täies ulatuses.
Süüdistatava süsteemne õigusvastane käitumine viitab sellele, et süüdistatav ei sobi
kriminaalhooldusele. Ka vangistuse asendamine üldkasuliku tööga eeldab kriminaalhooldusele
allumist, sh alalise elukoha olemasolu. Kriminaaltoimikust nähtuvad aga andmed selle kohta,
et süüdistatav ei ela üheski tema poolt kohtueelsele menetlejale avaldatud elukohas ning
sundtoomise teostamisel peeti ta kinni mahajäetud majast (XXXX), mitte tema nimetatud
elukohast. Kohus on püüdnud süüdistatavat kätte saada nii süüdistatava nimetatud elukohta
kutset saates, kui ka erinevatel telefonidel helistades, kuid süüdistatava asukohta ei ole
õnnestunud tuvastada. Ka vaatamata politseipoolsetele korduvatele kodukülastustele ei
õnnestunud süüdistatavat registrijärgsest elukohast tabada ja sundtoomine jäi tagajärjetuks.
Süüdistatava enda sõnade kohaselt viibib ta oma nimetatud elukohas, milleks on samuti
väidetavalt mahajäetud maja, aeg-ajalt, kuid mitte pidevalt. Sellised asjaolud aga välistavad nii
KarS § 74 kui ka § 69 sätete kohaldamise, so karistuse tingimisi kohaldamata jätmise kui ka
asendamise üldkasuliku tööga, kuivõrd mõlemal juhul peaks süüdimõistetu alluma
käitumiskontrollile, mis esmase nõudena eeldab alalise elukoha olemasolu. Seejuures peab
kohus vajalikuks märkida, et vangistuse tingimisi kohaldamata jätmine tuleks kõne alla isiku
puhul, kes on varem karistamata ning vangistuse asendamist saaks kohaldada isiku suhtes, kes
on varem karistamata või kes on küll varem karistatud, kuid liitkaristuse kohaldamisel saaks
äärmise abinõuna veel hoiduda vangistuse kohaldamisest ja liitkaristus asendataks üldkasuliku
tööga. Süüdistatava karistusandmed aga viitavad üheselt süüdistataval õiguskuulekuse
puudumisele ning üldkasuliku töö tegemine ei sunni enam süüdistatavat ei õiguskuulekusele
ega ka uute süütegude toimepanemisest hoidumisele. Seda asjaolu ilmestavad üheselt ka
süüdistatava karistusandmed, millistest nähtuvalt on süüdistatavale väärtegude toimepanemise
eest määratud rahatrahvid jäetud tasumata ning süsteemne varavastaste süütegude
toimepanemine on tinginud selle, et varem väärteona hinnatavad varavastased süüteod tuleb
nende süsteemsuse tõttu kvalifitseerida varavastaste kuritegudena.
4. MENETLUSKULUD
KrMS § 180 lg 1 kohaselt hüvitab menetluskulud süüdimõistetu. Menetletavas kriminaalasjas
on süüdistatava menetluskuludeks määratud kaitsja tasu kohtueelses menetluses ja
kohtumenetluses ning süüdimõistva otsusega kaasnev sundraha teise astme kuriteo
toimepanemise eest.
Kuigi kohtul puuduvad andmed süüdistatava legaalsete sissetulekute kohta, pole kohtule
esitatud ka tõendeid selle kohta, et kohtuotsusega väljamõistetud summade tasumine käiks
süüdistatavale ilmselt üle jõu. Väidetavalt töötavat süüdistatav ehitusel, kuid ta ei ole võimeline
nimetama oma tööandjat. Lisaks sellele ei tule menetluskulude väljamõistmisel silmas pidada
mitte ainult isiku faktilist maksevõimet, vaid ka süüdimõistetu resotsialiseerumise väljavaateid.
Senine kohtupraktika on olnud seda meelt, et menetluskulude vähendamise korral tuleb
esmajoones arvestada selle meetme võimalikku positiivset eripreventiivset toimet. Isiku poolt
toimepandud süütegu võib olla n.ö juhuslikku laadi ning kui menetluskulude riigi kanda
jätmine annab täiendava positiivse tõuke isiku seaduskuulekusele, on alust selle põhimõtte
rakendamiseks. Käesoleval juhul tuleb seda aga eitada, kuna Risto Truumure on varem
korduvalt karistatud kuritegude toimepanemise eest (tl 28-30). Lisaks on Risto Truumure
eelnevalt kriminaalkorras karistatud isikuna teadlik ka sellest, et kuritegude toimepanemise
                                                 5
ning kriminaalasja menetlemisega kaasnevad tema enda kanda jäävad menetluskulud. Peale
selle on süüteo toimepanemine olnud süüdistatava vaba ja teadlik valik. Seetõttu tuleb kõik
menetluskulud süüdistatavalt täies mahus välja mõista.
Samas leiab kohus, et arvestades menetluskulude summa suurust ja seda, et süüdistataval
puudub alaline ja legaalne sissetulek, siis esinevad küllaldased alused võimaldada süüdistataval
tasuda menetluskulud kohtuotsuse jõustumisest osade kaupa 12 kuu jooksul (KrMS § 180 lg 3,
KrMS § 313 lg 1 p-d 7 ja 12). Kohus selgitab ka, et kohtu määratud 12-kuulise tähtaja ületamisel
loetakse maksetähtaeg saabunuks ja kogu nõue suunatakse täitemenetluse läbiviimiseks
kohtutäiturile täitemenetluse seadustikus sätestatud korras.




Märt Toming
kohtunik
/allkirjastatud digitaalselt/




                                               6

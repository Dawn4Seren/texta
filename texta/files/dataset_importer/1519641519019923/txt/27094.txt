                            KOHTUOTSUS
                                EESTI VABARIIGI NIMEL

Kohus                                Tartu Ringkonnakohus
Kohtukoosseis                        Madis Ernits, Agu Timmi, Tiina Pappel
Otsuse avalikult                     05.01.2016, Tartu
teatavakstegemise aeg ja koht
Haldusasja number                    3-14-52296
Haldusasi                            Suuremäe Karjäär OÜ kaebus Haaslava Vallavalitsuse
                                     04.09.2014. a korralduse nr 154 tühistamiseks ja asja
                                     uueks läbivaatamiseks kohustamiseks
Vaidlustatud kohtulahend             Tartu Halduskohtu 13.03.2015. a otsus
Menetluse alus ringkonnakohtus       Haaslava valla apellatsioonkaebus
Asja läbivaatamine                   Kirjalik menetlus
Menetlusosalised                     Kaebaja Suuremäe Karjäär OÜ
                                     Esindaja v.adv. Kaspar Lind
                                     Vastustaja Haaslava vald
                                     Esindaja v.adv. Robert Sarv
                                     Kolmas isik Eesti Vabariik Riigimetsa Majandamise
                                     Keskuse kaudu
                                     Kaasatud haldusorganid Keskkonnaamet
                                                              Maa-amet
RESOLUTSIOON
1. Jätta apellatsioonkaebus rahuldamata ning Tartu Halduskohtu 13.03.2015. a otsus
muutmata, täiendades halduskohtu otsuse põhjendusi käesoleva otsuse põhjendustega.
2. Mõista Haaslava vallalt Suuremäe Karjäär OÜ kasuks välja apellatsiooniastmes
kantud menetluskulud summas 650 (kuussada viiskümmend) eurot.

EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemise päevast arvates, s.o kuni 04.02.2016 (k.a) (HKMS § 212 lg 1).
Kassatsioonkaebus võidakse lahendada kohtuistungit korraldamata kirjalikus menetluses, kui
kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
avaldanud soovi kohtuistungist osa võtta.


 ASJAOLUD JA MENETLUSE KÄIK

 1. Keskkonnaamet väljastas 09.02.2012 Suuremäe Karjäär OÜ-le maavara kaevandamise loa
nr L.MK/321441 kehtivusajaga 13.02.2012-13.02.2017 liiva ja kruusa kaevandamiseks
Haaslava vallas Paluküla-Möldripalu liivamaardlal asuvas Paluküla II liivakarjääris uuele
mäeeraldisele. Täiendava tingimuse kohaselt peab katastriüksuse 18502:005:0042
karjäärialuse maa sihtotstarbe liigiks olema määratud mäetööstusmaa.

2. Suuremäe Karjäär OÜ esitas 15.03.2012 Maa-ametile taotluse Kastre metskond 59
katastriüksuse jagamiseks ja rendile andmiseks. Maa-amet palus 21.03.2012. a kirjaga
nr 6.11/3220 Riigimetsa Majandamise Keskusel (RMK) korraldada Kastre metskond 59
katastriüksuse jagamine ja jagamisel moodustatavale rendileantavale katastriüksusele
mäetööstusmaa sihtotstarbe määramine ning üleandmine Maa-ametile.

3. RMK esitas 02.07.2012 taotluse 3-1.1/1034, milles ta palus Haaslava Vallavalitsuselt
Kastre metskond 59 katastriüksuse (katastritunnus 18502:005:0042) jagamist ja
moodustatavale Paluküla II liivakaarjääri alale jäävale katastriüksusele sihtotstarbeks
mäetööstusmaa määramist.

4. Haaslava Vallavalitsus jagas 11.03.2013. a korraldusega nr 31 Palukülas asuva Eesti
Vabariigile kuuluva Kastre metskond 59 katastriüksuse kaheks iseseisvaks katastriüksuseks:
Kastre metskond 59 pindalaga 48,49 ha, sihtotstarve maatulundusmaa ning Metsa pindalaga
8,91 ha, sihtostarve maatulundusmaa. Maa-amet teavitas 15.04.2013. a kirjaga nr 6.1-1/4654
Suuremäe Karjäär OÜ-d Haaslava Vallavalitsuse 11.03.2013. a korraldusest nr 31.

5. Suuremäe Karjäär OÜ esitas 15.07.2013 kaebuse Tartu Halduskohtule, milles ta palus
tühistada Haaslava Vallavalitsuse 11.03.2013. a korraldus nr 31 osas, millega jäeti muutmata
loodava Metsa kinnistu sihtotstarve mäetööstusmaaks ning saata taotlus maa sihtotstarbe
määramise osas vallavalitsusele uueks läbivaatamiseks.

6. Tartu Halduskohus tühistas 14.02.2014. a otsusega haldusasjas nr 3-13-1520 Haaslava
Vallavalitsuse 11.03.2013. a korralduse nr 31 osas, millega määrati moodustatud Metsa
katastriüksuse sihtotstarbeks maatulundusmaa ja jäeti sihtotstarve muutmata mäetööstusmaaks
ning kohustas Haaslava Vallavalitsust RMK 02.07.2012. a taotluse nr 3-1.1/1034 suhtes uue
otsuse tegema.

7. Haaslava Vallavalitsus otsustas 04.09.2014. a korraldusega nr 154 mitte muuta Metsa
katastriüksuse sihtotstarvet, kooskõlas maakorraldusseaduse (MaaKS) § 13 lg-ga 1, Vabariigi
Valitsuse 23.10.2008. a määrusega nr 155 „Katastriüksuse sihtotstarvete liigid ja nende
määramise kord“ (Kord) ning Haaslava valla üldplaneeringuga. Korralduse kohaselt ükski
kehtiv õigusnorm ega õiguse üldpõhimõte ei kohusta valda Metsa katastriüksuse sihtotsarvet
muutma, mistõttu puudub RMK-l õigus seda nõuda ning kaevandamisloa väljastamine riigi
poolt ei saa luua RMK-le ega Suuremäe Karjäär OÜ-le õiguspärast ootust, et kaevandamisloas
nimetatud mäeeraldisel saab kaevandama hakata ega võta omavalitsuselt õigust määrata
omavalitsuse territooriumi kasutamise põhimõtteid. Vald märkis, et vallavolikogu on
üldplaneeringus ette näinud, et antud maa-ala tuleb säilitada olemasolevana ning
vallavalitsusel ei ole pädevust muuta volikogu poolt ette nähtud valla ruumilise planeerimise
põhimõtteid. Veel märkis vald, et kohalike elanike suhtes oleks Metsa katastriüksuse
sihtotstarbe muutmine sõnamurdlik ning käesoleval juhul ei esine vältimatut vajadust
kaevandada maavara just Metsa katastriüksusel, seega mõjuv põhjus olemasoleva olukorra
muutmiseks puudub. Vald leidis, et keskkonnakaitselised eesmärgid prevaleerivad antud juhul
mäetööstusmaa sihtotstarbega ala suurendamise ees, sest puhas ja inimtegevuse mõjudest
puutumatu keskkond on atraktiivne elukeskkonnana ja võimaldab säilitada kohalikku loodust,
kuid karjääri avamine tähendab olemasoleva maastikupildi kardinaalset muutmist. Vald

                                             2
märkis, et Paluküla II liivakarjääri avamisel avalduvad erinevad kahjulikud mõjutused –
müra, tolm, vibratsioon ning liivakarjääri teenindamiseks kasutatavate kohalike teede
koormus suureneb märkimisväärselt, kuid valla eelarve ei võimalda teede olukorra
halvenemist takistada. Vald tõi välja, et Suuremäe Karjäär OÜ omab kokku kolme
kaevandamisluba, seega on tal piisav juurdepääs maavarade kaevandamisele.

8. Suuremäe Karjäär OÜ esitas 02.10.2014 Tartu Halduskohtule kaebuse ja 10.02.2015
lõplikud seisukohad. Kaebaja palus tühistada Haaslava Vallavalitsuse 04.09.2014. a
korraldus nr 154 ja kohustada Haaslava Vallavalitsust muutma Haaslava vallas Paluküla külas
Metsa katastriüksuse nr 18502:005:0184 maa sihtotstarve mäetööstusmaaks. Alternatiivselt
palus kaebaja kohustada Haaslava Vallavalitsust tegema uue otsuse RMK 02.07.2012. a
taotluse nr 31.1/1034 osas maasihtotstarbe muutmise kohta. Kaebaja põhjendused:
1) Vastustaja püüab maa sihtotstarbe muutmise menetluses esitada põhjendusi, mis tulnuks
esitada kaevandamisloa väljastamise menetluses. Kaevandamisloa menetluse käigus
vastustaja vastuväiteid loa väljastamisele ei esitanud ega vaidlustanud luba. Jagades Kastre
metskond 59 katastriüksuse kaheks eraldi üksuseks puudus vastustajal, tuginedes MaaKS § 13
lg-te 1 ja 4 ning maapõueseaduse (MaaPS) § 2 p-de 1 ja 2 koosmõjule, võimalus keelduda
katastriüksuse sihtotstarbe muutmisest mäetööstusmaaks. Kuna vastustaja hindas võimalikku
vastuolu üldplaneeringuga sedavõrd oluliseks, et see välistab planeeritava karjääri loomise,
siis tulnuks vastuolule osundada kaevandamisloa menetluses. Haaslava valla 2007. a
üldplaneering ei piira vajadusel selle muutmist. Põhjendused, mille kohaselt karjääri avamine
mõjutab olemasolevat maastikupilti, avalduvad erinevad negatiivsed mõjud (müra, tolm,
vibratsioon) ning suureneb koormus kohalikele teedele, ei ole maasihtotstarbe muutmise
menetluses asjakohased.
2) Arvestus teede kasutustiheduse märkimisväärse kasvu kohta on hinnanguline ega tugine
objektiivselt arvestatavatele andmetele. Senine Paluküla karjääri aastane keskmine väljavedu
näitab, et suure tõenäosusega jääb reaalne karjäärimasinate liikluskoormus oluliselt
väiksemaks, kui vastustaja on oletanud. Sellist liikluskoormuse tõusu ei saa pidada kaalukaks
huviks, mis annaks aluse seada piiranguid karjääri rajamiseks. Vald on jätnud tähelepanuta, et
kuna planeeritav karjäär rajatakse riigimaale, laekuks maavara kaevandamisõiguse tasu
valdavas osas omavalitsusele. Samuti väheneks märkimisväärselt kahju keskkonnale ja
elukeskkonnale, mis kaasneb teehoolduseks vajalike materjalide transpordiga kaugemal
asuvatest karjääridest. Eeltoodud aspektid kaaluvad üle minimaalse mõju loodus- ja
elukeskkonnale, mis kaasneb karjääri rajamisega. Korraldusest ei nähtu, millisel õiguslikul
alusel on asutud seisukohale, et maa sihtotstarbe muutmisest keeldumise aluseks võiks olla
asjaolu, et isikule on juba varasemalt väljastatud mingi muu kaevandamisluba.
3) Tähendust ei oma, et Haaslava Vallavolikogu on 28.05.2010. a otsuses nr 19 „Geoloogilise
uuringu loa taotlusele ja geoloogilise uuringu loa väljastamise eelnõule arvamuse esitamine“
väljendanud vastuolu kaevandamisele, sest geoloogilise uuringu loa taotluse menetluses ei
küsitud seisukohta kaevandamise õigsuse osas, mistõttu selles toodud põhjendusi ei saa
lugeda piisavaks, et jätta maa sihtotstarve muutmata.

9. Tartu Halduskohus rahuldas 13.03.2015. a otsusega Suuremäe Karjäär OÜ kaebuse ning
tühistas Haaslava Vallavalitsuse 04.09.2014. a korralduse nr 154 ja kohustas vallavalitsust
RMK 02.07.2012. a taotluse nr 3-1.1/1034 suhtes uue otsuse tegema ning mõistis
vallavalitsuselt välja kaebaja kasuks menetluskulud summas 2355 eurot. Otsuse põhjendused:
1) Omavalitsuse õigus ja kohustus sihtotstarbe määramisel või muutmisel on seotud Korras
sätestatud sihtotstarvetest ja nende alaliikidest ning maaomaniku või maavaldaja poolt
rakendatud või rakendatavast maa sihtotstarbest ning otstarbekusest. Sellest tulenevalt puudub
vastustajal võimalus esitatud põhjenduste alusel jätta Metsa katastriüksuse maa sihtotstarve
muutmata mäetööstusmaaks. Uusi asjaolusid, mis oleksid peale kaevandamisloa väljaandmist

                                              3
ilmnenud ja takistaksid maa sihtotstarbe muutmist, vastustaja esitanud ei ole. Metsa
katastriüksuse osas on Keskkonnaameti poolt välja antud kehtiv kaevandamisluba.
Kaevandamisloa väljaandmise ajal kehtis sama üldplaneering, millele tugineb vastustaja
käesolevas menetluses. Kui vastustaja nägi kaevandamise vastuolu kehtiva üldplaneeringuga
ja lubamatust üldplaneeringu muutmiseks ning oli samal seisukohal, mille esitas volikogu
28.05.2010. a otsuses, tuli vastavad seisukohad esitada kaevandamisloa menetluses.
2) Kaevandamisloa väljastamisega tekkis kaebajal õigustatud ootus maa sihtotstarbe
määramiseks vastavalt kaevandamisloale. Kaebaja ei saanud eeldada, et maa sihtotstarbe
määramise menetluses tekib sisuliselt uus kaevandamisloa väljaandmise ja selle
õiguspärasuse hindamise menetlus. Korralduses ei ole välja toodud uusi asjaolusid, mida ei
saanud vastustaja välja tuua kaevandamisloa väljaandmise menetluses. Kui maasihtotstarve
on vastuolus valla üldplaneeringuga, on võimalik üldplaneeringut muuta. Riigikohus on
15.10.2013. a lahendis nr 3-3-1-35-13 märkinud, et MaaPS § 34 ei näe kaevandamisloa
andmisest keeldumise alusena ette vastuolu planeeringuga (p 19). Vastustaja esitab antud
menetluses seisukohti, mis oleksid tulnud esitada kaevandamisloa menetluses ning asjaolu,
kas karjääri avamine avaldab vallale negatiivseid või positiivseid mõjusid, ei saa olla aluseks
maa sihtotstarbe määramise menetluses, vaid sai olla oluline kaevandamisloa menetluses.
04.09.2014. a korraldus on vastuolus Korra § 6 p-ga 11.
3) Kuna vastustaja diskretsioon maa sihtotstarbe määramisel antud asjas ei ole redutseeritud
nullini, nagu märkis kohus ka haldusasjas nr 3-13-1520, ei ole võimalik kohtul teha
vastustajale kohustuseks määrata Metsa katastriüksusele sihtotstarbeks mäetööstusmaa, vaid
saab kohustada vastustajat tegema uue otsuse Metsa katastriüksusele sihtotstarbe määramisel.
Käesoleva asja menetlus ja järeldused annavad kinnitust, et Metsa katastriüksuse sihtotstarve
saab olla mäetööstusmaa, mitte maatulundusmaa.

MENETLUSOSALISTE PÕHJENDUSED RINGKONNAKOHTUS

10. Haaslava vald esitas 13.04.2015 apellatsioonkaebuse, milles ta palub tühistada Tartu
Halduskohtu 13.03.2015. a otsus ja saata asi halduskohtule uueks läbivaatamiseks ning jätta
menetluskulud kaebaja kanda. Apellatsioonkaebuse põhjendused:
1) Vastustajal oli õigus jätta Metsa katastriüksuse sihtotstarve muutmata. Vaidlustatud
korralduse põhjendused on asjakohased ja lubatavad katastriüksuse sihtotstarbe muutmata
jätmiseks. Kohus hindas vääralt vallavolikogu 28.05.2010. a otsust ja asus ebaõigele
seisukohale, et otsuses märgitud seisukohale pole võimalik kaevandamisloa väljastamise
menetluses tugineda. Kohus jättis tähelepanuta, et vaidlustatud korralduses esitatud asjaolud
esinesid ka 28.05.2010. a otsuse tegemise ajal ning vastustaja tegi juba 28.05.2010 seisuga
teatavaks, et neil asjaoludel teeb vald kaevandamise suhtes keelduva otsuse. Kaebaja ei ole
vaidlustanud vastustaja 28.05.2010. a korraldust. Nii geoloogilise uuringuloa kui
kaevandamisloa väljastamise menetlused on suunatud oma eesmärgi poolest kaevandamisele.
Järelikult tähendab ühes menetluses väljendatud põhimõtteline keelduv otsus kaevandamise
ärajäämist.
2) Riigikohus tunnustas (asjas nr 3-3-1-38-10) omavalitsuse õigust väljendada vastuseisu
kaevandamistegevusele uuringuloa väljastamise menetluses ning kaevandamisest huvitatud
isiku õigust vaidlustada omavalitsuse keelduv seisukoht (menetlustoiming) geoloogilise
uuringuloa väljastamise menetluses. Kuna omavalitsuse keelduval seisukohal on menetluse
lõpptulemuse osas siduv tähendus (v.a kui Vabariigi Valitsus ei otsusta teisiti), siis omab
geoloogilise uuringuloa väljastamise menetluses võetud seisukoht kaevandamise lubatavuse
osas lõplikult siduvat tähendust. Kuna 28.05.2010. a otsuse on vastu võtnud vallavolikogu,
puudub vallavalitsusel võimalus volikogu seisukohti ignoreerida. Katastriüksuse jagamine ei
tähenda, et vastustaja peab nõustuma ka sihtotstarbe muutmisega, kui vastustaja hinnangul
esineb kaalukamaid vastuväiteid, mis välistavad taotluse rahuldamise. Tegemist ei ole

                                              4
vastuoluga RMK taotluse lahendamisel. Seega on kohus vääralt tõendeid hinnanud ja
materiaalõigust kohaldanud.
3) Kohus pole võtnud seisukohta kõigi väidete kohta. Kohus leidis ekslikult, et korralduses
märgitud faktilised asjaolud esinesid juba kaevandamisloa menetluse ajal. Üldistatult ei saa
väita, et valla territooriumi puudutav olustik pole sisuliselt viie aasta jooksul muutunud, mida
ka pole ükski menetlusosaline väitnud. Kohus on üldistavalt kaebajaga nõustunud, et
negatiivsed mõjud elukeskkonnale ja liikluskoormusele olid vastustajale teada juba
kaevandamisloa menetluse ajal, millega vastustaja ei nõustu, kuna arvates geoloogilise
uuringuloa menetlemisest kuni katastriüksuse sihtotstarbe muutmiseni on kulunud üle kolme
aasta, mis tähendab, et valla üldise arengu tingimustes ei ole faktiline olustik samasuguseks
jäänud. Korralduses on liikluskoormusega seonduvaid väiteid põhjalikult käsitletud. Kuna
kohus jättis antud väited põhjendamatult kõrvale, siis on tegemist põhjendamiskohustuse
rikkumisega.

11. Suuremäe Karjäär OÜ esitas 28.05.2015 vastuse apellatsioonkaebusele, milles ta palub
jätta vastustaja apellatsioonkaebus rahuldamata ja Tartu Halduskohtu otsus muutmata ning
kaebaja kohtukulud mõista vastustajalt välja. Kaebaja leiab, et kuivõrd geoloogilise
uuringuloa ja kaevandamisloa väljastamise menetlused on eraldiseisvad, ei oma vallavolikogu
poolt teises menetluses väljendatud seisukoht mingit tähendust kaevandamisloa väljastamise
menetluses. Kaevaja arvates ei ole kohus valesti kohaldanud MaaKS § 13 lg-t 4 ega MaaPS §
2 p-i 11 ning vastustajal puudub võimalus jätta maa sihtotstarve muutmata mäetööstusmaaks
MaaPS § 2 pde 11 ja 12 koosmõjus. Kaebaja hinnangul on kohus piisava põhjalikkusega
hinnanud korralduses toodud faktilisi asjaolusid ja võtnud otsuses seisukoha vastustaja
väidete osas, rõhutades, et viited kaevandamise negatiivsest mõjust elukeskkonnale, teede
suurenevale koormusele ja vastuolule valla üldplaneeringuga tulnuks esitada kaevandamisloa
menetluse käigus. Veel märgib kaebaja, et kohus on pidanud võimalikuks, et teatud erandlike
ja oluliste asjaolude ilmnemisel kaevandamisloa väljastamise ja maa sihtotstarbe muutmise
vahel võinuks olla põhjendatud jätta maa sihtotstarve muutmata, kuid selliseid asjaolusid ei
ole vastustaja esitanud.

12. Maa-amet esitas 29.05.2015 vastuse apellatsioonkaebusele, milles ta leiab, et
apellatsioonkaebus tuleb jätta rahuldamata. Maa-amet jääb varasemalt väljendatud seisukoha
juurde ning nõustub kohtu põhjendustega, et vaidlustatud korraldus on vastuolus Korra § 6
pga 11. Maa-amet märgib, et vallavolikogu 28.05.2010. a otsus võeti vastu üldgeoloogilise
uurimistöö loa taotlemise menetluse käigus, mistõttu ei saa kõnealust otsust käsitleda
kaevandamisloa menetluses arvamuse andmisena ning kui kaevandamisluba on konkreetse
maaüksuse osas välja antud, on tegemist mäeeraldise ja seda teenindava maaga, mille
sihtotstarve saab Korra kohaselt olla vaid mäetööstusmaa. Veel märgib Maa-amet, et
31.08.2007 vastu võetud üldplaneeringus on arvestatud võimalusega, et sellel alal toimub
tulevikus kaevandamistegevus, mistõttu ei saa võtta tõsiselt selgitusi selle kohta, et faktiline
olustik ei ole sama võrreldes geoloogilise uuringuloa menetlemisega.

13. Keskkonnaamet esitas 02.06.2015 vastuse apellatsioonkaebusele, milles ta märgib, et ei
nõustu apellatsioonkaebusega ja vaidleb sellele vastu. Keskkonnaamet leiab, et kohus ei ole
otsuse puhul rikkunud põhjendamiskohustust ning on igakülgselt hinnanud kohtumenetluses
esitatud tõendeid ja õigesti kohaldanud asja lahendamisel tähtsust omavaid materiaalõiguse
norme. Keskkonnaamet märgib, et katastriüksuse sihtotstarbe muutmata jätmisega vaidlustab
vastustaja sisuliselt jõustunud haldusakti – kaevandamisluba.




                                               5
RINGKONNAKOHTU PÕHJENDUSED

14. Ringkonnakohus leiab, et apellatsioonkaebuse rahuldamiseks puudub alus.

15. Käesolevas asjas on poolte vahel vaidlus selle üle, kas Haaslava vallal oli õigus jätta riigi
omandis oleva ning RMK hallatava Metsa katastriüksuse (katastritunnus 18502:005:0184; vt
kaardilt1) sihtotstarve kaevandamisega mittenõustumise põhjendusega muutmata, olenemata
asjaolust, et Keskkonnaamet oli väljastanud nimetatud alal asuvas Paluküla II liivakarjääris
kaevandamiseks maavara kaevandamise loa (vt Keskkonnaameti 09.02.2012. a korraldus
tl 7375 ning luba tl 11-12).

16. Vabariigi Valitsuse 23.10.2008. a määrusega nr 155 kehtestatud „Katastriüksuse
sihtotstarvete liigid ja nende määramise kord“ (Kord) näeb ette, et kohalik omavalitsus
määrab või muudab sihtotstarbe kinnisasja omaniku taotluse alusel. Kui sihtotstarbe
määramise vajadus tuleneb õigusaktidest, määrab kohalik omavalitsus sihtotstarbe omal
algatusel (§ 2 lg 1). Katastriüksusele tuleb määrata käesolevas määruses nimetatud
sihtotstarve, mis vastab õigusaktidega sätestatud või planeeringuga kehtestatud maakasutuse
otstarbele (§ 2 lg 2). Seega võib maaüksuse sihtotstarve tuleneda nii konkreetsest õigusaktist
kui ka planeeringuga maaüksusele kehtestatud maakasutuse otstarbest.

17. Riigikohus on leidnud, et üksnes asjaolu, et katastriüksus jagatakse, ei saa olla aluseks
senise sihtotstarbe muutmisele. Küll aga võivad katastriüksuse sihtotstarbe muutmise tingida
eriseadustest tulenevad asjaolud. Nii näiteks võimaldavad MaaKatS § 18 lg-d 4 ja 5
katastriüksuse sihtotstarvet muuta siis, kui muutub sellel asuva ehitise või selle osa
kasutamise otstarve (vt RKHK 28.04.2005. a otsus asjas nr 3-3-1-13-05, p 10). Käesolevas
vaidluses on seetõttu oluline selgitada, kas Keskkonnaameti poolt Metsa katastriüksusel
kaevandamiseks väljastatud maavara kaevandamise luba võis muuta ka katastriüksuse senist
kasutamise otstarvet viisil, mis toob eriseadustest tulenevalt kaasa katastriüksuse sihtotstarbe
muutmise vajaduse.

18. Halduskohus asus otsuses seisukohale, et kuna vastava maaüksuse osas oli välja antud
kehtiv kaevandamisluba, oli tegemist mäeeraldise ja seda teenindava maaga, mille sihtotstarve
saab Korra § 6 p 11 järgi olla vaid mäetööstusmaa (otsuse p 40). Ringkonnakohus nõustub
halduskohtu seisukohaga, kuid lisab, et maavara kaevandamise loast tulenevalt oli tegemist ka
Korra § 6 p 11 järgi maavara kaevandamiseks kasutatava maaga. Vaidlust ei ole selle üle, et
kaevandamisloa näol on tegemist kehtiva haldusaktiga. MaaPS § 25 lg 1 sätestab, et maavara
kaevandamise luba annab selle omanikule õiguse loal märgitud mäeeraldisel maavara
kaevandada. Eeltoodust tuleneb, et katastriüksusel teatud otstarbel tegutsemise õiguse
andmisega saab lugeda katastriüksuse kasutamise otstarbeks ka loas ettenähtud otstarbe –
käesoleval juhul kaevandamise, mistõttu tuleb Metsa katastriüksuse maa lugeda Korra § 6 p
11 kohaseks maavara kaevandamiseks kasutatavaks maaks ka juhul, kui konkreetset luba ei
ole veel realiseerima asutud. Vastasel juhul puuduks kaevandamisloal maa sihtotstarbe
muutmise menetluses igasugune õiguslik tähendus. Asjaolu, et kaevandamisloa andmine toob
kaasa katastriüksuse sihtotstarbe muutmise vajaduse, tuleneb ka MaaPS § 53 lg 3 alusel
kehtestatud Vabariigi Valitsuse 09.06.2005. a määruse nr 132 „Riigile kuuluva kinnisasja
maavaravaru kaevandamiseks andmise korra“ § 7 lõikest 1, mis sätestab: „Kui kinnisasja
1 http://xgis.maaamet.ee/xGIS/XGis?
app_id=UU82&user_id=at&punkt=672192,6461467&zoom=316&tooltip=Metsa%2C%20Paluk%C3%BCla
%2C%20Haaslava%20vald%2C%20Tartu%20maakond


                                               6
maavara kaevandamiseks andmisega kaasneb katastriüksuse või selle osa sihtotstarbe
muutmine, toimub sihtotstarbe muutmine kinnisasja kaevandamiseks andmise menetluse
käigus. Sihtotstarbe muutmise korraldab kinnisasja valitseja“. Seega olukorras, kus kinnisasja
sihtotstarbeks ei ole määratud mäetööstusmaad, tuleb kinnisasja maavara kaevandamiseks
andmisel kinnisasja sihtotstarvet vastavalt muuta. Eeltoodut ei väära ka see, millisena näeb
kinnisasja sihtotstarvet ette vastavat katastriüksust hõlmav üldplaneering. Nimelt ei näe
MaaPS § 34 kaevandamisloa andmisest keeldumise alusena ette vastuolu planeeringuga.
Seetõttu on ka Riigikohus leidnud, et kaevandamist välistav planeering ei muuda
kaevandamisluba õigusvastaseks, küll aga tuleb kaevandamisloa ning planeeringu vastuolu
korral muuta planeeringut (RKHK 15.10.2013. a otsus asjas nr 3313513, p-d 1920).
Eeltoodust järeldub ühtlasi, et konkreetsest õigusaktist tulenev maa kasutamise sihtotstarve
prevaleerib planeeringuga kehtestatud maakasutuse otstarbe ees ehk et õigusakti ja
planeeringu vastuolu korral tuleb muuta planeeringut.

19. HMS § 60 lg 2 sätestab, et kehtiva haldusakti resolutiivosa on kohustuslik igaühele,
sealhulgas haldus- ja riigiorganitele. Eeltoodust tulenevalt pidi Haaslava vald vaidlusalusele
katastriüksusele sihtotstarbe määramisel arvestama ka kaebajale kinnisasjal kaevandamiseks
väljastatud kaevandamisloast tuleneva ning Korra § 6 p-s 11 nimetatud kinnisasja kasutamise
sihtotstarbega. Halduskohus leiab õigesti, et Haaslava Vallavalitsus on püüdnud maa
sihtotstarbe muutmise menetluse käigus esitada vaidlustatud korralduses põhjendusi, mis
võinuks olla asjakohased ja tulnuks esitada kaevandamisloa väljastamise menetluse raames.
Vaidlust ei ole selle üle, et kaevandamisloa menetluse käigus vastustaja vastuväiteid loa
väljastamisele ei esitanud ega vaidlustanud ka kaebajale väljastatud kaevandamisluba. Metsa
katastriüksusele sihtotstarbe määramise menetluses ei ole vastustaja poolt vaidlustatud
korralduses esitatud vastuväited kaevandamisele enam asjakohased, kuna need ei saa muuta
kehtiva kaevandamisloaga kaebajale antud õigust kasutada maaüksust kaevandamise
otstarbel. Seega ei eksinud halduskohus menetlusnormide vastu, kui ta korralduses esitatud
liikluskoormusega seonduvaid väiteid sisuliselt ei analüüsinud ning tähtsust ei oma ka
küsimus sellest, kas alates uuringuloa menetluses kohaliku omavalitsuse poolt väljendatud
seisukohast kuni vaidlustatud korralduse andmiseni on valla territooriumi puudutav olustik
oluliselt muutunud või mitte. Kehtiva kaevandamisloa ümbervaatamine on võimalik vaid juba
läbitud haldusmenetluse uuendamise teel, selleks ettenähtud korras ning seaduses sätestatud
aluste esinemisel (HMS § 44), mitte kaevandamistegevusele vastuväidete esitamise kaudu
vaidlusaluses haldusmenetluses, mis kaevandamisloa väljastamisega mingit puutumust ei
oma.

20. Ringkonnakohus möönab, et uuringuloa menetluses kooskõlastas Haaslava Vallavolikogu
küll kaebaja geoloogilise uuringu loa taotluse, kuid ei nõustunud maavarade kaevandamisega
Kastre metskonnal maatükil M-59, mis hõlmab ka katastriüksust, mille suhtes väljastati
hilisem kaevandamisluba (tl 92). Vastustaja leiab, et eelviidatud, geoloogilise uuringuloa
väljastamise menetluses antud seisukoht kaevandamise lubatavuse osas omas lõplikult siduvat
tähendust ka kaevandamisloa menetluses, mistõttu tulnuks kaebajal kohaliku omavalitsuse
keelduv seisukoht vaidlustada. Ringkonnakohus nõustub vastustajaga selles, et ei saa
välistada kohaliku omavalitsuse õigust väljendada vastuseisu kaevandamisloa väljastamisele
juba uuringuloa menetluses. Nii on Riigikohus leidnud, et uuringuloa andmine ei piira
mingilgi moel kohaliku omavalitsuse võimalust kaevandamisloa kooskõlastamisest keelduda.
Kui kohalik omavalitsus otsustab uuringuloa kooskõlastada, saab ta oma seisukohta, et
kaevandamine ei osutu tõenäoliselt võimalikuks, ka uuringuloa kooskõlastamisel väljendada.
Selline tegevus on kooskõlas haldusmenetluse eesmärgipärasuse ja efektiivsuse põhimõttega
(HMS § 5 lg 2) (vt RKHK 11.11.2015. a otsus asjas nr 3-3-1-37-15, p-d 12, 14). Käesolevas
vaidluses ei oma aga Haaslava Vallavolikogu geoloogilise uuringuloa taotluse menetluses

                                              7
esitatud kaevandamisloast keeldumine sisulist tähtsust, kuna kaebajale on keeldumisest
olenemata kaevandamisluba väljastatud ning see on kehtiv õigusjõus haldusakt, st pooled ei
ole seda vaidlustanud. Eeltoodust tulenevalt ei mõjuta Haaslava Vallavolikogu keeldumine
enam käesolevas asjas kaebaja õigusi, mistõttu on ebaõige vastustaja arvamus, nagu pidanuks
kaebaja Haaslava Vallavolikogu keeldumist kohtus vaidlustama.

21. Halduskohus leiab õigesti, et kaevandamisloa väljastamisega tekkis kaebajal õigustatud
ootus maa sihtotstarbe määramiseks vastavalt kaevandamisloale. Kummatigi leiab
halduskohus ka seda, et vastustaja diskretsioon maa sihtotstarbe määramisel antud asjas ei ole
redutseeritud nullini. Kuigi ringkonnakohus nõustub vastustajaga selles, et katastriüksuse
sihtotstarbe määramine on kohaliku omavalitsuse pädevuses ning Korra § 3 ei välista
katastriüksusele ka mitme sihtotstarbe määramist, liigitub maavara kaevandamiseks ja
töötlemiseks kasutatav maa, sh mäeeraldis ja seda teenindav maa vaid Korra § 6 p-s 11
märgitud mäetööstusmaa alla. Seega ei saa väita, nagu oleks vastustajal antud asjaoludel
Metsa katastriüksuse sihtotstarbe määramisel avar kaalutlusruum. Kuna kaebaja ei ole aga
halduskohtu otsust osas, millega halduskohus kohustas Haaslava Vallavalitsust RMK taotluse
suhtes uue otsuse tegemiseks, apelleerinud, puudub ringkonnakohtul võimalus kohustava
ettekirjutuse sisu muutmiseks.

22. Eeltoodud põhjendustel jääb Haaslava valla apellatsioonkaebus rahuldamata ning Tartu
Halduskohtu 13.03.2015. a otsus muutmata, kuid ringkonnakohus täiendab halduskohtu
otsuse põhjendusi käesoleva otsuse põhjendustega. Vastavalt HKMS § 108 lõikele 1 kannab
menetluskulud pool, kelle kahjuks otsus tehti. Kaebaja taotleb apellatsiooniastmes kantud
õigusabikulude Haaslava vallalt väljamõistmist. Vastavalt ringkonnakohtule esitatud
Advokaadibüroo Lentsius & Casus 28.05.2015. a arvele nr 201505077, arve
spetsifikatsioonile ning Swedbank AS konto väljavõttele, on Suuremäe Karjäär OÜ tasunud
apellatsioonimenetluses õigusabikulude eest kokku 650 eurot. Ringkonnakohus leiab, et
eelviidatud menetluskulud on vajalikud ja põhjendatud ning rahuldab kaebaja taotluse
menetluskulude väljamõistmiseks.




 /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Madis Ernits                    Agu Timmi                       Tiina Pappel




                                                8

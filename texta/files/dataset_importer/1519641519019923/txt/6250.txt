                              KOHTUMÄÄRUS

 Kohus                               Tallinna Ringkonnakohus
 Tsiviilasja number                  2-15-18112
 Kohtukoosseis                       Krista Kirspuu, Ele Liiv, Indrek Soots
 Määruse tegemise aeg ja koht        27.09.2016, Tallinn
 Tsiviilasi                          AB Kreditex AS hagi MJ vastu alusetult saadud 14 991,28
                                     euro tagastamise ja viivise nõudes

 Vaidlustatud kohtulahend            Harju Maakohtu 02.06.2016 otsus
 Kaebuse esitaja ja kaebuse liik     MJ apellatsioonkaebus

 Menetluse liik                      Kirjalik menetlus

 Menetlusosalised ja nende           Hageja: AB Kreditex AS (registrikood 12041659), lepinguline
 esindajad                           esindaja vandeadvokaat Oksana Sobko
                                     Kostja: MJ (isikukood XXXXXXXXXX), seaduslik esindaja
                                     kuni 11.02.2016 KJ, esindaja riigi õigusabi korras
                                     vandeadvokaat Alan Biin

RESOLUTSIOON
  1. Võtta vastu MJ loobumine apellatsioonkaebusest Harju Maakohtu 02.06.2016 otsuse
     peale tsiviilasjas nr 2-15-18112.
  2. Lõpetada apellatsioonimenetlus.
  3. Jätta apellatsiooniastme menetluskulud MJ kanda.
  4. Välja mõista MJ-lt AB Kreditex AS kasuks 264 eurot lepingulise esindaja kulude
     katteks.
  5. MJ-l tuleb alates käesoleva määruse jõustumisest kuni täitmiseni tasuda hüvitamisele
     kuuluvatelt menetluskuludelt viivist VÕS § 113 lg 1 teises lauses ettenähtud ulatuses.
  6. Vabastada MJ menetluskulude, so apellatsioonkaebuse esitamisel tasumisele kuulunud
     riigilõivu 700 eurot, riigituludesse tasumise kohustusest TsMS § 190 lg 7 alusel.

Edasikaebamise kord
Määruse peale võib Riigikohtule esitada määruskaebuse 15 päeva jooksul määruse ärakirja
kättesaamisest alates. Hagimenetluses võib Riigikohtus menetlusosaline menetlustoiminguid teha
ning avaldusi ja taotlusi esitada üksnes vandeadvokaadi vahendusel. Menetlusosaline võib ise esitada
menetlusabi taotluse ja teise menetlusosalise kaebuse või taotluse kohta seisukohti ja vastuväiteid.
Menetlusabi taotluse esitamine ei peata seaduses sätestatud ega kohtu määratud menetlustähtaja
kulgemist. Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb.

Asjaolud
1. Harju Maakohus lahendas 02.06.2016 otsusega AB Kreditex AS-i hagi MJ vastu alusetult saadud
14 991,28 euro tagastamise ja viivise nõudes, rahuldades hagi osaliselt.

2. Kostja esitas maakohtu 02.06.2016 otsuse peale 04.07.2016 Tallinna Ringkonnakohtule
apellatsioonkaebuse. 15.09.2016 esitas kostja ringkonnakohtule avalduse apellatsioonkaebusest
loobumiseks, põhjusel, et kostja on vaidlustatud maakohtu otsusest tulenevad kohustused hageja ees
täitnud.

3. Ringkonnakohus andis 19.09.2016 kirjaga TsMS § 328 lg 2 alusel hagejale tähtaja kostja taotluse
osas seisukoha ning menetluskulude nimekirja esitamiseks.

20.09.2016 vastuses kostja taotlusele apellatsioonkaebusest loobumise kohta palus hageja kostja
taotluse rahuldada ning jätta menetluskulud kostja kanda, märkides, et kostjal oleks olnud võimalus
vältida hagejal menetluskulude tekkimist, kui kostja oleks apellatsioonkaebusest loobunud enne
hageja poolt apellatsioonkaebuse vastuse esitamist.

Ühtlasi esitas hageja oma apellatsioonimenetluse menetluskulude nimekirja, taotledes kostjalt
hüvitist lepingulise esindaja kulude katteks summas 462 eurot. Taotluse kohaselt osutati hagejale
apellatsioonimenetluses õigusabi kokku 3,5 tunni ulatuses tunnihinnaga 110 eurot (käibemaksuta).
Hageja lepingulise esindaja toiminguteks olid apellatsioonkaebusega tutvumine, sellele vastuse
koostamine ja kohtule edastamine. Hageja kinnitas, et kõik kulud on kantud seoses käesoleva
kohtumenetlusega.

4. Kostja esitas hageja menetluskulude osas 22.09.2016 seisukoha, milles nõustus hageja
menetluskuludega osaliselt. Kostja leidis, et arvestades apellatsioonkaebuse mahtu ning asjaolu, et
vastustaja ei pidanud sellele sisuliselt vastama (apellant oli maakohtu otsuse juba täitnud), on
menetluskulude nõue ilmselgelt ülepaisutatud. Mõistlik töömaht sellise tegevuse eest ei ületa 0,5
tundi.

Ringkonnakohtu määruse põhjendused
5. Ringkonnakohus, tutvunud tsiviilasja materjalide ja kostja taotlusega apellatsioonkaebusest
loobumiseks, leiab, et kostja taotlus tuleb rahuldada, apellatsioonkaebusest loobumine vastu võtta
ning apellatsioonimenetlus lõpetada.

TsMS § 644 lg 1 kohaselt võib apellant kaebusest loobuda kuni asja arutamise lõpetamiseni. Vastavalt
TsMS § 644 lg-le 3 loetakse apellatsioonkaebusest loobumise korral, et apellant ei ole
apellatsiooniastmes menetlustoiminguid teinud. Apellatsioonkaebusest loobumise korral ei saa
apellant esitada enam uut apellatsioonkaebust sama apellatsioonieseme kohta ja kannab
apellatsioonkaebusega seotud menetluskulud. TsMS § 644 lg 4 järgi, kui teine pool ei ole esimese
astme kohtu otsuse peale edasi kaevanud või kui vastuapellatsioonkaebus on esitatud pärast
apellatsioonitähtaja möödumist, teeb ringkonnakohus apellatsioonkaebusest loobumise kohta
määruse, millega lõpetab apellatsioonimenetluse.

6. TsMS § 644 lg-st 3 tulenevalt jäävad apellatsioonkaebusega seotud menetluskulud kostja kanda.

7. Järgnevalt määrab ringkonnakohus vastavalt jaotusele kindlaks kostja poolt hagejale hüvitamisele
kuuluvate menetluskulude põhjendatud ja vajaliku suuruse.

Ringkonnakohus leiab, et hageja poolt taotletavad apellatsioonimenetluse õigusabikulud summas 462
eurot (käibemaksuga) on TsMS § 175 lg 1 mõttes põhjendatud osaliselt.


                                                                                            2
Hageja esindaja apellatsioonimentluse toiminguks oli apellatsioonkaebusele vastuse esitamine, mis
tuleb hinnata vajalikuks toiminguks, kuivõrd vastuse esitamiseks, sealhulgas selle sisuliseks
põhjendamiseks, kohustas hagejat 15.08.2016 ringkonnakohtu määrus. Eeltoodu tõttu ei ole
põhjendatud ka kostja seisukoht, et vastustaja ei pidanud apellatsioonkaebusele sisuliselt vastama.
Hageja esindaja eelnimetatud toimingu ajakulu (3,5 tundi) tuleb ringkonnakohtu hinnangul lugeda
põhjendatuks osaliselt, s.o 2 tunni ulatuses. Ringkonnakohus arvestab esindaja toimingu ajakulu
põhjendatuse hindamisel muu hulgas asjaolusid, et kostja apellatsioonkaebus oli tavapärasest
väiksemahulisem, koosnedes sisuliselt ainult ühest leheküljest, ning samuti seda, et kostja on oma
apellatsioonkaebuses peamiselt korranud varasemas menetluses esitatud seisukohti, mistõttu ei
saanud eelduslikult hageja esindajal apellatsioonkaebusele vastamine kujuneda töö- ja ajamahukaks.

Osutatud õigusabiteenuse tunnihind 110 eurot (käibemaksuta) vastab turusituatsioonile ega ole
ülepaisutatud.

Seega tuleb kostjalt hageja kasuks välja mõista 264 (110 x 2 x 1,2) eurot lepingulise esindaja kulude
hüvitamiseks.

8. 15.08.2016 määrusega rahuldas ringkonnakohus MJ taotluse menetlusabi saamiseks ja vabastas ta
riigilõivu 700 eurot tasumisest apellatsioonkaebuse esitamisel. Arvestades, et MJ näol on tegemist
piiratud teovõimega isikuga, kelle kinnistu on koormatud hüpoteekidega, kellele registri andmetel ei
kuulu sõidukeid, kes on töötu ja tema ainsaks sissetulekuks töövõimetuspension 450 eurot kuus,
vabastab ringkonnakohus TsMS § 190 lg 7 alusel MJ nimetatud summa tasumisest riigituludesse.

9. TsMS § 178 lg 2 kohaselt võib menetluskulude kindlaksmääramise peale edasi kaevata
menetluskulude hüvitamiseks õigustatud või menetluskulusid kandma kohustatud isik, kui
vaidlustatav menetluskulude summa ületab 200 eurot.


/allkirjastatud digitaalselt/     /allkirjastatud digitaalselt/     /allkirjastatud digitaalselt/
      Krista Kirspuu                       Ele Liiv                         Indrek Soots




                                                                                              3

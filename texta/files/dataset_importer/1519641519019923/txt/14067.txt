                                           RIIGIKOHUS
                                  KRIMINAALKOLLEEGIUM


                                         KOHTUMÄÄRUS


 Kohtuasja number                3-1-1-45-16
 Määruse kuupäev                 30. mai 2016
 Kohtukoosseis                   Eesistuja Hannes Kiris, liikmed Eerik Kergandberg ja Peeter
                                 Roosma
 Kohtuasi                        Kriminaalasi Jüri Mäe (Mägi) süüditunnistamises KarS § 199
                                 lg 2 p-de 7, 8 ja 9 järgi. Karistusjärgse käitumiskontrolli
                                 kohaldamine
 Vaidlustatud kohtulahend        Tartu Ringkonnakohtu 14. märtsi 2016. a määrus
                                 kriminaalasjas nr 1-14-5123
 Kaebuse esitaja ja kaebuse liik Jüri Mäe kaitsja vandeadvokaadi vanemabi Andrei Matvejev,
                                 määruskaebus
 Teised määruskaebemenetluse Viru Ringkonnaprokuratuuri abiprokurör Ain Tali
 pooled
 Asja läbivaatamise kuupäev ja 4. mai 2016, kirjalik menetlus
 viis

RESOLUTSIOON
1. Tühistada Viru Maakohtu 5. veebruari 2016. a määrus osas, millega kohaldati Jüri Mäe
suhtes karistusjärgset käitumiskontrolli, ja Tartu Ringkonnakohtu 14. märtsi 2016. a määrus
osas, millega jäeti maakohtu määrus karistusjärgse käitumiskontrolli kohaldamises muutmata.
2. Jätta Jüri Mäe suhtes karistusjärgne käitumiskontroll kohaldamata.
3. Muus osas jätta ringkonnakohtu määrus muutmata.
4. Määruskaebus rahuldada.
5. Määrata Advokaadibüroo Sven Sillar Narva osakonnale makstava riigi õigusabi tasu
suuruseks Jüri Mäele määruskaebemenetluses osutatud riigi õigusabi eest 120 (ükssada
kakskümmend) eurot, sealhulgas käibemaks 20 (kakskümmend) eurot. Jätta see menetluskulu
Eesti Vabariigi kanda.


ASJAOLUD JA MENETLUSE KÄIK
1. Jüri Mägi tunnistati Harju Maakohtu 9. septembri 2014. a otsusega süüdi ning teda karistati
karistusseadustiku (KarS) § 199 lg 2 p-de 7, 8 ja 9 järgi 2-aastase vangistusega. KarS § 65 lg 1 ja
§ 64 lg 1 alusel loeti nimetatud karistus kaetuks Harju Maakohtu 22. oktoobri 2013. a otsusega
mõistetud 3-aastase vangistusega ning KarS § 68 lg-le 1 tuginedes arvati kaks eelvangistuses viibitud
päeva karistusaja hulka. J. Mäe lõplikuks karistuseks kujunes 2 aastat 11 kuud ja 28 päeva vangistust,
mille kandmise algusajaks loeti 25. veebruar 2013. Maakohtu otsus jõustus 25. septembril 2014 ja
J. Mäele mõistetud vangistus pöörati täitmisele.
2. Viru Vangla esitas 22. detsembril 2015 Viru Maakohtule materjalid J. Mäe suhtes karistusjärgse
käitumiskontrolli kohaldamise üle otsustamiseks. Vangla märkis, et J. Mäge on karistatud väärteo
korras 30 korda ja kriminaalkorras 14 korda. Vanglakaristust kannab süüdimõistetu 4. korda. J. Mägi
on pannud varalise kasu saamiseks süstemaatiliselt toime vargusi ning arvestades, et tal on 18 307
eurot täitmata rahalisi kohustusi, võib ta vanglast vabanemisel kuritegude toimepanemist jätkata.
Samuti on J. Mägi juhtinud mootorsõidukit alkoholijoobes ning toime pannud kehalise
väärkohtlemise ja narkokuriteo. Süüdimõistetu võib joobeseisundis muutuda agressiivseks ja
kasutada probleemide lahendamiseks vägivalda. Uute kuritegude toimepanemise ohtu suurendab
veelgi läbikäimine kriminaalkorras karistatud isikutega, ükskõikne suhtumine seadustesse ja kesine
probleemilahendamisoskus. J. Mägi jätkas kuritegude toimepanemist nii kriminaalhoolduse ajal kui
ka vanglas.
3. Viru Maakohtu 5. veebruari 2016. a määrusega kohaldati J. Mäe suhtes karistusjärgset
käitumiskontrolli ning teda kohustati järgima 12 kuu jooksul pärast vangistuse ärakandmist
KarS § 75 lg 1 p-des 1–6 ning lg 2 p-des 2, 21, 4 ja 8 sätestatud nõudeid ja kohustusi. Kokkuvõtlikult
olid maakohtu seisukohad järgmised.
3.1. J. Mäe iseloomustus ja senine käitumine annavad alust arvata, et ta võib panna pärast karistuse
ärakandmist toime uusi kuritegusid. Süüdimõistetut on korduvalt karistatud nii väärteo- kui ka
kriminaalkorras ning ta viibib vanglas 4. korda. Uute õigusrikkumiste toimepanek pole olnud juhuslik
ning J. Mägi jätkas kuritegude toimepanemist ka vanglas. Lisaks on tal kaks kehtivat
distsiplinaarkaristust. Kui süüdimõistetu ei suuda vangla range järelevalve all õigusrikkumiste
toimepanemisest loobuda, on ta ohtlik ka vabaduses. Samuti pani J. Mägi varalise kasu saamiseks
süstemaatiliselt toime vargusi. Kuna süüdimõistetul on 18 307 eurot täitmata rahalisi kohustusi, võib
ta pärast vanglast vabanemist sattuda taas majanduslikesse raskustesse. Iseloomustuses kirjeldatud
isikuomadused ja läbikäimine kriminaalkorras karistatud isikutega suurendavad uute kuritegude
toimepanemise ohtu veelgi.
3.2. J. Mägi vajab pärast karistuse ärakandmist sotsiaalsel kohanemisel abi ja järelevalvet.
Karistusjärgse käitumiskontrolli ajal allutatakse süüdimõistetu kriminaalhooldaja järelevalvele ja
temaga tehakse tööd uute kuritegude ärahoidmiseks.
3.3. Kuna J. Mäel puudub alaline elukoht, paneb kohus talle KarS § 75 lg 1 p 1 alusel kohustuse
otsida endale elukoht kahe nädala jooksul pärast karistuse kandmise lõppu ja viivitamatult teatada
elukoha leidmisest vastava piirkonna kriminaalhooldusosakonnale. Samuti tuleb süüdimõistetul täita
KarS § 75 lg 1 p-des 2–6 ning lg 2 p-des 2, 21, 4 ja 8 sätestatud nõudeid ja kohustusi.
4. Viru Maakohtu 5. veebruari 2016. a määruse peale esitasid kaebused J. Mägi ja tema kaitsja
vandeadvokaadi vanemabi Andrei Matvejev, kes taotlesid maakohtu määruse tühistamist.
Karistusjärgse käitumiskontrolli kohaldamise kohta märgiti kaebustes kokkuvõtlikult järgmist.
4.1. Kuna J. Mäel puudub Eestis alaline elukoht, pole tema suhtes võimalik karistusjärgset
käitumiskontrolli kohaldada. KarS § 75 lg 1 p 1 ei võimalda panna süüdimõistetule kohustust endale
elukoht otsida. Samuti pole J. Mäel võimalik endale kahe nädala jooksul elukohta leida. J. Mägi pole
registreeritud ühegi kohaliku omavalitsuse piirkonnas, tal pole raha eluruumi või eluaseme
üürimiseks ja tõenäoliselt ei oska ta sotsiaalelamu kohta taotleda.
4.2. Maakohus jättis negatiivse tulevikuprognoosi tegemisel tähelepanuta, et süüdimõistetu käitus
karistuse kandmise ajal rahuldavalt ja vangla toetas korduvalt tema ennetähtaegset vabastamist.
Samuti soovib J. Mägi asuda pärast karistuse kandmist elama Soome Vabariiki. Seal on
süüdimõistetul rohkem võimalusi tööd leida ja isikud, kes on valmis teda toetama.
5. Tartu Ringkonnakohtu 14. märtsi 2016. a määrusega jäeti Viru Maakohtu 5. veebruari 2016. a
määrus karistusjärgse käitumiskontrolli kohaldamise osas muutmata. Kokkuvõtlikult olid
ringkonnakohtu seisukohad järgmised.
5.1. Maakohus arvestas kõiki KarS § 871 lg 1 p-s 3 loetletud asjaolusid ja asus põhjendatult
seisukohale, et J. Mägi võib panna pärast vangistuse ärakandmist toime uusi kuritegusid. Samuti
märkis maakohus õigesti, et alalise elukoha puudumine ei takista karistusjärgse käitumiskontrolli
kohaldamist. Elukoha puudumisel on võimalik panna süüdimõistetule KarS § 75 lg 1 p 1 alusel
kohustus endale elukoht otsida. Alalise elukoha olemasolu vähendab uute kuritegude toimepanemise
ohtu ning selle leidmiseks on võimalik saada abi kriminaalhooldusametnikult ja kohalikult
omavalitsuselt.
5.2. Kui asuda seisukohale, et elukoha puudumine välistab karistusjärgse käitumiskontrolli
kohaldamise, poleks võimalik allutada käitumiskontrollile süüdimõistetuid, kes vastavad muudele
KarS §-s 871 sätestatud tingimustele ja kelle ühiskonnaohtlikkus on elukoha puudumise tõttu veelgi
suurem. Selline olukord on vastuolus KarS § 871 eesmärgiga ja asetab elukohta omavad
süüdimõistetud põhjendamatult halvemasse seisu. Samuti on sellisel juhul võimalik elukoha
olemasolu eitamisega karistusjärgsest käitumiskontrollist lihtsakoeliselt pääseda.
5.3. Karistusjärgse käitumiskontrolli kohaldamine ei riiva ebaproportsionaalselt J. Mäe õigusi.
Süüdimõistetu soovib küll Soome elama asuda, kuid kohtul pole võimalik kontrollida, kas tema
väited sealse toetava tutvusringkonna ja töövõimaluste kohta vastavad tõele. Samuti pole teada,
kuidas kavatseb süüdimõistetu rahaliste vahenditeta välisriigis hakkama saada. J. Mäe suhtes
kohaldati karistusjärgset käitumiskontrolli KarS § 871 lg-s 3 sätestatud minimaalseks tähtajaks. Kui
süüdimõistetu viib oma positiivsed kavatsused ellu, võib kriminaalhooldaja taotleda J. Mäele pandud
kohustuste kergendamist või tühistamist.


MÄÄRUSKAEBEMENETLUSE POOLTE SEISUKOHAD
6. Tartu Ringkonnakohtu 14. märtsi 2016. a määruse peale esitas kaebuse J. Mäe kaitsja A. Matvejev,
kes taotleb maa- ja ringkonnakohtu määruse tühistamist. Kokkuvõtlikult märgib kaitsja järgmist.
6.1. Kuna J. Mäel puudub Eestis alaline elukoht, pole tema suhtes võimalik karistusjärgset
käitumiskontrolli kohaldada. KarS § 75 lg 1 p 1 ei võimalda panna süüdimõistetule kohustust endale
elukoht otsida. Samuti pole J. Mäel võimalik endale kahe nädala jooksul elukohta leida. J. Mägi pole
registreeritud ühegi kohaliku omavalitsuse piirkonnas, tal pole raha elupinna üürimiseks ja
tõenäoliselt ei oska ta sotsiaalelamu kohta taotleda.
6.2. Välisriiki elama asumisel poleks karistusjärgne käitumiskontroll vajalik. J. Mäel on Soomes
rohkem võimalusi tööd leida ja seal on isikud, kes on valmis teda toetama.


KOLLEEGIUMI SEISUKOHT
7. Kolleegium nõustub kaitsja seisukohaga, et karistusjärgse käitumiskontrolli kohaldamisel pole
võimalik kohustada süüdimõistetut endale elukohta otsima. KarS § 871 lg 1 lubab kohaldada
karistusjärgset käitumiskontrolli vastavalt KarS §-s 75 sätestatule ning KarS § 75 lg 1 p 1 kohaselt on
süüdlane kohustatud käitumiskontrolli ajal elama kohtu määratud alalises elukohas. Eelnevast
nähtuvalt tuleb karistusjärgse käitumiskontrolli kohaldamisel näidata kohtumääruses ära koht, kus
süüdimõistetu elama peab. Täiendavalt selgitab kolleegium, et vangistusseaduse § 76 lg 6 teise lause
kohaselt valmistab karistusjärgse käitumiskontrolli kohaldamise üle otsustamiseks vajalikud
materjalid ette vangla. Juhul, kui süüdimõistetu vabanemisjärgne elukoht pole teada või see puudub,
tuleb järelikult riigil (vangla sotsiaaltöötaja ja kohaliku omavalitsuse abiga) süüdimõistetu elukoht
välja selgitada või enne karistusjärgse käitumiskontrolli kohaldamise materjalide kohtusse saatmist
süüdimõistetule elukoht leida. Praeguses asjas panid kohtud J. Mäele KarS § 75 lg 1 p 1 alusel
kohustuse endale elukoht otsida ja kohaldasid selliselt toimides ebaõigesti materiaalõigust. Nimetatud
vea tõttu tuleb kohtumäärused tühistada. Kuna J. Mäel elukoht puudub, pole võimalik tema suhtes
karistusjärgset käitumiskontrolli kohaldada.
8. Lähtudes eeltoodust ja juhindudes KrMS § 390 lg-st 1, § 361 lg 1 p-st 7 ja § 362 p-st 1, tühistab
Riigikohtu kriminaalkolleegium Viru Maakohtu 5. veebruari 2016. a määruse osas, millega kohaldati
J. Mäe suhtes karistusjärgset käitumiskontrolli, ja Tartu Ringkonnakohtu 14. märtsi 2016. a määruse
osas, millega jäeti maakohtu määrus karistusjärgse käitumiskontrolli kohaldamises muutmata.
Tühistatud osas teeb Riigikohus uue otsustuse, millega jätab J. Mäe suhtes karistusjärgse
käitumiskontrolli kohaldamata. Muus osas jääb ringkonnakohtu määrus muutmata. Riigikohus
rahuldab kaitsja määruskaebuse.
9. J. Mäe kaitsja esitas Riigikohtule taotluse riigi õigusabi tasu suuruse kindlaksmääramiseks
Advokaadibüroo Sven Sillar Narva osakonnale summas 120 eurot (sh käibemaks 20 eurot)
määruskaebuse koostamise eest. Kolleegium leiab, et kaitsja taotlus on põhjendatud ja tuleb
juhindudes riigi õigusabi seaduse § 23 lg-st 1 ja § 21 lg-st 3 ning Eesti Advokatuuri
juhatuse 15. septembri 2015. a otsuse p-dest 2 ja 23 rahuldada. Kuna Riigikohus tühistab vaidlustatud
kohtumäärused, tuleb see menetluskulu jätta KrMS § 187 lg 1 alusel riigi kanda.


(allkirjastatud digitaalselt)

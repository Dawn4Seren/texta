                                                                                         1-15-5555




                           KOHTUMÄÄRUS

 Kohus                                  Tallinna Ringkonnakohus, kriminaalkolleegium
 Määruse tegemise aeg ja koht           30. juuni 2016. a, Tallinn, kirjalik menetlus
 Kriminaalasja number                   1-15-5555
 Kohtukoosseis                          Sten Lind, Meelika Aava ja Orvi Tali
 Vaidlustatud kohtulahend               Harju Maakohtu 1. juuni 2016. a määrus, millega pöörati
                                        täitmisele    Andres     Roosile    Harju      Maakohtu
                                        10. septembri 2015. a otsusega mõistetud ja ärakandmata
                                        karistus
 Kaebuse esitaja ja kaebuse liik        süüdimõistetu Andres Roosi (Roos, ik 37301310350;
                                        viibimiskoht Tallinna Vangla) kaitsja Jugans Grossmann,
                                        määruskaebus

RESOLUTSIOON
1. Jätta Harju Maakohtu 1. juuni 2016. a määrus muutmata ja esitatud määruskaebus
rahuldamata.
2. KrMS § 187 lg 2 alusel mõista Andres Roosilt riigieelarve tuludesse välja
määruskaebemenetluses osutatud riigi õigusabi kulud 48 (nelikümmend kaheksa) eurot.
Makseinfo koos arveldusarvete ja viitenumbriga menetluskulude tasumiseks edastatakse
Andres Roosile eraldi dokumendina.

Edasikaebamise kord
Määruse peale saab esitada määruskaebuse Riigikohtule Tallinna Ringkonnakohtu kaudu.
Määruskaebuse saab esitada 15 päeva jooksul alates päevast, mil kaebuse esitaja sai
vaidlustatavast kohtumäärusest teada või pidi teada saama. Süüdimõistetu saab määruskaebuse
esitada vaid advokaadi vahendusel.


ASJAOLUD JA MENETLUSE KÄIK
1.   Harju Maakohtu 10.09.2015 otsusega tunnistati Andres Roos süüdi KarS § 424 järgi ja talle
mõisteti karistuseks 10 kuud vangistust. KarS § 68 lg 1 alusel arvati eelvangistuses viibitud kaks
päeva karistusaja hulka ning kandmata karistuseks loeti 9 kuud ja 28 päeva vangistust.
KarS § 65 lg 2 alusel suurendati A. Roosi karistust Harju Maakohtu 18.09.2014 otsusega mõistetud
karistuse ärakandmata osa (1 aasta vangistust) võrra ning liitkaristuseks mõisteti 1 aasta 9 kuud ja
28 päeva vangistust.

                                                                                            1(7)
                                                                                        1-15-5555

Mõistetud vangistus asendati KarS § 69 alusel 663 tunni üldkasuliku tööga, mille tegemise ajaks
määrati 2 aastat kohtuotsuse jõustumisest. Üldkasuliku töö tegemise ajaks kohustati A. Roosi
täitma KarS § 75 lg-s 1 sätestatud käitumiskontrolli nõudeid kriminaalhooldaja järelevalve all.
KarS § 75 lg 2 p-de 2 ja 8 alusel määrati A. Roosile lisakohustused mitte tarvitada alkoholi ja
osaleda sotsiaalprogrammis.
Kohtuotsus jõustus 26.09.2015.

2.    Tallinna vangla Ida-Harju kriminaalhooldusosakonna kriminaalhooldusametnik esitas
16.02.2016 Harju Maakohtule erakorralise ettekande, milles taotles A. Roosi vangistuse täitmisele
pööramist KarS § 69 lg 6 alusel, kuna süüdimõistetu ei teinud üldkasulikku tööd ega ilmunud
ettenähtud ajal kriminaalhooldusosakonda registreerimistele. A. Roos ei ole teinud ühtegi tundi
üldkasulikku tööd.

3. A. Roos ei ilmunud Harju Maakohtu istungile ning Harju Maakohtu 02.03.2016 määrusega
kuulutati A. Roos KrMS § 140 lg 1 alusel tagaotsitavaks ja määrati ta KrMS § 130 lg 5 alusel
vahistada. A. Roos peeti 24.05.2016 kinni ja toimetati 25.05.2016 Tallinna Vanglasse.

4.1 Harju Maakohtu 26.05.2016 kohtuistungil jäi kriminaalhooldusametnik erakorralises
ettekandes toodu juurde ja taotles A. Roosile mõistetud vangistuse täitmisele pööramist.
Kriminaalhooldaja selgitas, et A. Roosil võimaldati seoses töötamisega teha üldkasuliku töö tunde
laupäeviti, kuid A. Roos ei hakanud sellest olenemata üldkasuliku töö tunde tegema. Kui A. Roos
oli väidetavalt haige ja kodus, ei vastanud ta ametniku telefonikõnedele. Alates 2015. a oktoobrist
on süüdimõistetu käinud registreerimisel vaid kahel korral. Neistki vaid üks toimus õigeaegselt.
4.2 A. Roos palus jätta talle mõistetud karistus täitmisele pööramata. Süüdimõistetu selgitas, et
ta tahtis teha üldkasulikku tööd, kuid tema töökoha ülemused ei lubanud seda. Ta on olnud katseaja
jooksul 3 korda haige, nädala korraga. Üldkasuliku töö tegemise kohta ei saanud ta bussiga kohale
sõita. Viimast registreerimisaega ta enam ei mäleta. Tal on võimalik nüüd üldkasuliku töö tunnid
ära teha, kuna töötab neli päeva ja siis on kaks päeva vaba.
4.3 Kaitsja palus jätta A. Roosi karistus täitmisele pööramata ning võimaldada tal teha ära kõik
talle kohtuotsusega mõistetud üldkasuliku töö tunnid, kuna tal on selleks aega. Süüdimõistetu ei
saanud varasemalt täpselt aru, millised tagajärjed on üldkasuliku töö tundide põhjuseta tegemata
jätmisel.

Maakohtu määrus
5.    Harju Maakohus pööras 01.06.2016 määrusega A. Roosile Harju Maakohtu 10.09.2015
otsusega mõistetud ja ärakandmata karistuse 1 aasta 9 kuud ja 28 päeva vangistust KarS § 69 lg 6
alusel täitmisele.
Maakohus luges tõendatuks, et A. Roos ei järginud talle koostatud üldkasuliku töö tegemise
ajakavasid ja asenduskaristus on täies ulatuses täitmata. Samuti ei ilmunud süüdimõistetu
kriminaalhooldaja poolt määratud tähtaegadel registreerimistele. Alates 21.01.2016 ei ilmunud
A. Roos kriminaalhooldusosakonda ega teavitanud ilmumist takistavatest asjaoludest. Isiku
seletuse kohaselt ei ole tal olnud üldkasuliku töö tunde võimalik teha seoses põhitööl töötamisega


                                                                                           2(7)
                                                                                         1-15-5555

ning haigestumisega. A. Roos ei ilmunud ka kohtuistungile ning kohus oli sunnitud ta
tagaotsitavaks kuulutama.
Maakohtu hinnangul on põhjendatud A. Roosi karistuse täitmisele pööramine, kuna
kriminaalhooldusalune on rikkunud talle kohtuotsusega määratud kriminaalhoolduse nõudeid
tahtlikult.
Maakohtu hinnangul ei ole põhjendatud võimaldada A. Roosil alustada alles nüüd üldkasuliku töö
tegemist. Harju Maakohus andis 10.09.2015 otsusega A. Roosile võimaluse teha vangistuse
asemel üldkasulikku tööd, kuid kriminaalhooldusalune ei ole alates kohtuotsuse jõustumisest
26.09.2015, s.o 8 kuu jooksul leidnud aega mitte ühegi tunni üldkasuliku töö tegemiseks. Samuti
on ta selle aja jooksul ilmunud vaid kahel korral registreerimisele, millest ühel korral õigeaegselt.
Isiku väide, et tal ei olnud võimalik üldkasuliku töö tunde teha transpordi puudumise tõttu, ei ole
tõsiseltvõetav. Samuti ei ole isik kohtule esitanud ühtegi arstitõendit oma haiguste kohta.
Kriminaalhooldaja teatel ei olnud võimalik A. Roosi kätte saada ka juhtudel, kus ta oli väidetavalt
kodus haige. Süüdimõistetu ei mäletanud kohtuistungil, millal ta käis viimati registreerimisel
kriminaalhooldusosakonnas. Kriminaalhooldusaluse selline käitumine näitab maakohtu hinnangul
tema poolt täiesti ükskõikset suhtumist kohtu poolt talle määratud karistuse täitmisesse.
Maakohus leidis, et A. Roos rikkus kriminaalhooldusalune nõudeid tahtlikult ja ta ei ole
motiveeritud üldkasuliku töö tunde tegema. Vangistus asendati üldkasuliku tööga
kokkuleppemenetluses, mis tähendab, et A. Roos oli nõus üldkasuliku töö tegemisega.
Kriminaalhooldusalune ei ole kohtule esitanud ühegi mõjuvat põhjust või asjaolu, miks tal ei olnud
võimalik mitme kuu jooksul kriminaalhoolduse nõudeid täita. Seega näitas A. Roos oma
käitumisega, et ta ei soovi täita üldkasuliku töö kohustust ega kriminaalhoolduse nõudeid.
Olukorras, kus isik ei täida mõjuva põhjuseta talle kohtuotsusega määratud üldkasuliku töö
kohustust ega allu kriminaalhooldusele, ei ole võimalik karistuse eesmärkide saavutamise teisiti
kui selle reaalsele täitmisele pööramisega.
Eeltoodust tulenevalt leidis maakohus, et A. Roosi suhtes ei ole võimalik kriminaalhooldust läbi
viia ning karistuse eesmärgi saavutamine on võimalik ainuüksi selle reaalsele täitmisele
pööramisega.

Määruskaebus
6.    Harju Maakohtu 01.06.2016 määruse peale esitas määruskaebuse A. Roosi kaitsja Jugans
Grossmann, kes palub maakohtu määrus tühistada, jätta A. Roosile mõistetud karistus täitmisele
pööramata, määrata talle lisakohustusi ja anda võimalus üldkasuliku töö tunnid ära teha.
Kaitsja märgib, et kriminaalhooldusalune andis kohtuistungil ütlusi, et tal oli raskendatud
üldkasuliku töö tundide tegemine, kuna põhitöökohalt ei lubatud tal üldkasuliku töö tunde teha.
Kui ametnik võimaldas A. Roosil laupäeviti üldkasuliku töö tunde teha, siis ei leidnud ta jällegi
transporti, millega sinna kohale sõita, kuna töötamise koht oli kaugel. Põhitöökoha töö tõttu oli tal
ka raskendatud kriminaalhooldaja juures käimine.
A. Roos selgitas, et alates 01.06.2016 on tal võimalik hakata üldkasuliku töö tunde tegema. Ta
töötab nüüd uue graafiku järgi 4 päeva nädalas ja on siis 2 päeva vaba. Ta lubas edaspidi kõiki
nõudmisi korralikult täita, kõik üldkasuliku töö tunnid ära teha ja käia kriminaalhooldaja juures.
Samuti on ta nõus täitma lisakohustusi.

                                                                                             3(7)
                                                                                          1-15-5555

A. Roos on küll rikkunud kriminaalhoolduse nõudeid, kuid kohus ei arvestanud seda, et tegemist
on esimese erakorralise ettekandega. Seetõttu oleks kohus pidanud leidma alternatiivseid
mõjutusvahendeid, mida seadus võimaldab. Kriminaalhooldusalune andis ütlusi, et tema praegune
töögraafik võimaldab tal kõik üldkasuliku töö tunnid ära teha, sest töö tegemiseks on tal veel üle
15 kuu aega. Kaitsja leiab, et kohtu ülesanne ei tohiks olla eranditult karistuse täitmisele
pööramine, vaid kõigepealt peaks leidma teisi mõjutusvahendeid.
Samuti tuleks arvestada seda, et kui varem A. Roos suhtuski oma kohustustesse võib-olla
kergemeelselt, siis vanglas viibides on ta aru saanud, et temale pandud kohustusi tuleb täita
korralikult. A. Roos mõistab, et ta peab ära tegema kõik üldkasuliku töö tunnid, käima vastavalt
graafikule kriminaalhooldaja juures ja täitma talle pandavaid lisakohustusi.
Kohus ei ole kaitsja hinnangul arvestanud ka A. Roosi majanduslikku olukorda. Süüdimõistetul
on abikaasa ja väikesed lapsed, kelle ülalpidamiseks on vaja teenida raha. Ka ühiskonnale oleks
palju kasulikum, kui A. Roos oleks vabaduses ja teeks ära oma üldkasuliku töö tunnid, mitte ei
viibiks maksumaksjate raha eest vanglas, sest kulutused vangide ülalpidamisele on küllaltki
märkimisväärsed.

7.   Määruskaebuse menetlusse võtmise järgselt on ringkonnakohtule esitanud avaldused
A. Roosi abikaasa YR, ema LR ja YR ema TK. Veel on kohtule edastatud A. Roosi iseloomustus
M OÜ L keskuse juhtkonna ja kollektiivi nimelt.

8.     Ringkonnakohtu poolt antud tähtaja jooksul esitas oma seisukohad A. Roos, kes palub
vaadata üle talle mõistetud karistus, vähendada talle määratud vangistuses viibimise aega ning
vabastamist. Võimalusel palub ta määrata täiendav katseaeg ning vabastada ta elektroonilise valve
alla. Samuti palub süüdimõistetu määrata talle üldkasuliku töö tegemise asemel rahatrahv, mida
oleks võimalik ositi tasuda. Kui see ei ole võimalik, lubab ta, et teeb edaspidi üldkasuliku töö tunde
oma põhitöö kõrvalt vabadel päevadel. Ta on tööl neli päeva järjest ning seejärel sama palju päevi
vaba. Süüdimõistetu märgib, et ta ei hoidunud kriminaalhooldusest kõrvale, vaid käis tööl. Ta
lubab, et käib edaspidi õigeaegselt kriminaalhooldaja juures registreerimas.
A. Roos märgib, et tema aitas oma perekona ülal pidada ning vangistuses viibimine seab tema
perekonna raskesse materiaalsesse olukorda. Süüdimõistetu noorim tütar on tihti haige, mistõttu
viibis A. Roosi abikaasa lapsega tihti haiguslehel. Hiljuti pidi tütar minema operatsioonile, kuid
see lükati haiguse tõttu edasi. Pärast operatsiooni peab abikaasa taas lapsega haiguselehele jääma.
Süüdimõsitetu märgib, et tema perekond vajab teda ega saa temata hakkama. Ta palub võimalust
olla vabaduses ning heastada süü oma perekonna ees. A. Roos lubab, et temast on palju rohkem
kasu vabaduses.
A. Roos lisas seisukohale haiguslehed, millest nähtub, et tema abikaasa YR on viibinud korduvalt
alaealise lapsega 2015. a lõpus ning 2016. a jaanuaris ja veebruaris haiguselehel. Süüdimõistetu
selgitab, et tema oli samal ajal tööl.

RINGKONNAKOHTU SEISUKOHT
9.    Seoses YR, LR ja TK avaldustega selgitab ringkonnakohus, et kriminaalmenetluses võivad
osaleda isikud, kellele kriminaalmenetluse seadustik vastava õiguse annab. Süüdimõistetu
lähedased ei ole kohtumenetluse pooled ning menetlusseadustik ei näe ette, et neil oleks karistuse

                                                                                              4(7)
                                                                                        1-15-5555

täitmisele pööramisel ja selle peale esitatud määruskaebuse läbivaatamisel õigus esitada seisukohti
ja avaldusi. Seetõttu jätab ringkonnakohus YR, LR ja TK avaldused tähelepanuta.
Seoses M OÜ L keskuse juhtkonna iseloomustusega peab ringkonnakohus vajalikuks märkida, et
selle dokumendi ehtsuses on alust kahelda. Esiteks ei ole äriregistris M OÜ nimelist ettevõtet (on
M OÜ). Teiseks on see dokument allkirjastamata, mistõttu ei ole võimalik tuvastada, kes selle
iseloomustuse koostanud on.

10. A. Roosi palub vaadata üle talle mõistetud karistus, vähendada mõistetud vangistust ja
määrata talle üldkasuliku töö tegemise asemel rahatrahv, mida oleks võimalik ositi tasuda.
Ringkonnakohus selgitab, et kohtuotsus, millega on A. Roosile mõistetud vangistust, on jõustunud
ja mõistetud karistust muuta (mõistetud vangistust lühendada või asendada üldkasulik töö rahalise
karistusega) ei saa. Küsimus, mida ringkonnakohus lahendab, on see, kas pöörata A. Roosile
mõistetud vangistus täitmisele või mitte.

11. Määruskaebuses leiab kaitsja, et kuna tegemist on esimese erakorralise ettekandega, oleks
kohus pidanud kohaldama karistuse täitmisele pööramise asemel mõnda teist seaduses ette nähtud
meedet. Sellega seoses märgib kohtukolleegium esiteks, et enne erakorralise ettekande tegemist
kohaldas kriminaalhooldaja ise leebemat KarS § 69 lg-s 6 sätestatud meedet: tegi A. Roosile
11.12.2015 kirjaliku hoiatuse. Tehtud hoiatus tulemust ei andnud.

11.1 Veel nendib kohtukolleegium, et KarS § 69 lg 6 ei näe ette, et enne karistuse täitmisele
pööramist tuleks kohaldada üldkasulikust tööst kõrvalehoiduva või kontrollnõudeid rikkuva
süüdlase suhtes mõnda muud meedet. See, kas määrata süüdlasele täiendavaid KarS § 75 lg-s 2
ettenähtud kohustusi, pikendada töö tegemise tähtaega või pöörata vangistus täitmisele, sõltub
rikkumise iseloomust ja põhjustest ning süüdlase suhtumisest toimepandud rikkumisse ja oma
kohustustesse. Seega kohustuste oluliste ja ulatuslike rikkumiste korral on kohtul õigus pöörata
mõistetud vangistus täitmisele.
Muud meedet vangistuse täitmisele pööramise asemel on võimalik kohaldada siis, kui konkreetset
süüdlast arvestades on mingit teist mõjutusvahendit võimalik kohaldada ning kui kohtul on alust
loota, et süüdlane asub kohustusi edaspidi nõuetekohaselt täitma. Ringkonnakohus peab tõdema,
et A. Roosi puhul ei ole täidetud kumbki tingimus.

11.2 Ringkonnakohus leiab, et A. Roos on rikkunud oma kohustusi oluliselt ja ulatuslikult. Ta ei
ole teinud talle määratud üldkasulikust tööst ühtegi tundi. Samuti ei ilmunud ta nõuetekohaselt
kriminaalhooldaja juurde registreerimisele. See seab kahtluse alla määruskaebuses esitatud väite,
et ta on edaspidi valmis üldkasulikku tööd tegema ning muid nõudeid ja kohustusi täitma.


11.2.1 Väide, et A. Roosil ei olnud võimalik töö kõrvalt üldkasulikku tööd teha, üldkasuliku töö
tegemata jätmist ei vabanda. Enesestmõistetavalt on palgatöö oluline, kuid süüdlane peab
arvestama sellega, et ta viibib vabaduses tingimusel, et ta teeb üldkasulikku tööd ja täidab muid
talle üldkasuliku töö tegemise ajaks pandud kohustusi. Töökoha olemasolu ei vabasta süüdlast
kohustusest kanda toimepandud kuriteo eest mõistetud karistust. Järelikult ka see, kui süüdlane


                                                                                           5(7)
                                                                                          1-15-5555

jätab üldkasuliku töö tegemata oma palgatöö tõttu, tähendab, et üldkasulik töö asenduskaristusena
ei toimi.
Oluline on seegi, et A. Roos ei teinud ühtegi tundi üldkasulikku tööd. A. Roos väitis, et tal ei olnud
palgatöö tõttu võimalik üldkasulikku tööd teha. See väide ei ole veenev: maakohtu istungil antud
selgituste kohaselt oli A. Roos kolmel korral nädal aega haige, kuid neist vaid ühel korral võttis ta
haiguslehe. Ka toimikus on andmed ainult ühe töövõimetuslehe kohta, mis puudutas vahemikku
01.12.2015-06.12.2015 (toim.l. 37-40). See näitab, et tal oli võimalik jätta tööle ilmumata ilma
haigusleheta. Seetõttu ei ole omakorda usutav väide, et ülemuste keelu tõttu ei saanud ta üldse teha
üldkasulikku tööd.
Üldkasulikku tööd ei asunud A. Roos tegema isegi pärast seda, kui kriminaalhooldaja määras uue
üldkasuliku töö tegemise koha, kus oli võimalik üldkasulikku tööd teha laupäeviti.
Tõsiseltvõetavad ei ole A. Roosi väited selle kohta, et Tallinna külje all olevasse Tabasallu
sõitmiseks ei õnnestunud tal leida sobivat ühistransporti.

11.2.2 Lisaks sellele, et A. Roos ei teinud üldkasulikku tööd, rikkus ta ka registreerimisnõuet. Ta
on kaheksa kuu jooksul ilmunud vaid kahel korral registreerimisele, millest ühel korral
õigeaegselt. Viimati käis A. Roos registreerimas 11.12.2015. Korduvalt (17.11.2015, 01.12.2015
ja 08.12.2015) ei õnnestunud kriminaalhooldajal A. Roosi kätte saada, kriminaalhooldajaga
suhtles vaid A. Roosi abikaasa. Eeltoodust nähtub, et kriminaalhooldusametnikul ei olnud
võimalik isikut kätte saada alates 11.12.2015. Harju Maakohus kuulutas A. Roosi 02.03.2016
määrusega tagaotsitavaks ja ta tabati alles 24.05.2016.
Eelnevast tulenevalt tuleb tõdeda, et sisuliselt ei asunud A. Roos talle kohtuotsusega pandud
kohustusi täitma. Seetõttu ei ole veenvad väited, et A. Roos nüüd teeks üldkasulikku tööd ja täidaks
muid kohustusi ja nõudeid. Eelnevast tulenevalt ei oma tähtsust määruskaebuse väide, et A. Roosil
on veel piisavalt aega talle määratud üldkasuliku töö tegemiseks.

11.3 Kaitsja märgib määruskaebuses, et vangistuse täitmisele pööramise asemel tuleks leida teisi
mõjutusvahendeid. Kaitsja ei ole täpsustanud, millise muu mõjutusvahendi kohaldamine oleks
tema meelest kohane.
KarS § 69 lg 6 näeb vangistuse täitmisele pööramise kõrval ette võimaluse pikendada töö tegemise
tähtaega, arvestades üldkasuliku töö üldist tähtaega, või panna süüdlasele täiendavaid KarS § 75
lg-s 2 sätestatud kohustusi. Üldkasuliku töö tähtaja pikendamine ei ole käesoleval juhul võimalik,
kuna A. Roosile on juba määratud maksimaalne üldkasuliku töö tegemise tähtaeg. Ka oleks selle
meetme kohaldamine põhjendatud juhul, kui oleks alust arvata, et üldkasulikust tööst
kõrvalehoidumine oli ajutine ja edaspidi asuks süüdlane aktiivselt üldkasulikku tööd tegema. Nagu
eespool märgitud, ei ole kohtul veendumust, et see A. Roosi puhul nii on.
KarS § 75 lg-s 2 sätestatud kohustuste määramist peab ringkonnakohus põhjendatuks juhul, kui
see on põhjendatud toimepandud kuriteo iseloomuga või kui see aitab kaasa üldkasuliku töö
tegemisele. Näiteks võiks olla põhjendatud alkoholi tarvitamise keelu kohaldamine juhul, kui
üldkasuliku töö tegemata jätmise põhjuseks oli alkoholi tarvitamine. Kaitsja ühtegi konkreetset
kohustust, mille panemine A. Roosile oleks põhjendatud, nimetanud ei ole. A. Roos palub
kohaldada tema suhtes elektroonilist valvet. Ringkonnakohus ei pea elektroonilise valve

                                                                                              6(7)
                                                                                         1-15-5555

kohaldamist põhjendatuks. Kohus peab oluliseks seda, et A. Roos ei asunud üldse tegema
üldkasulikku tööd, s.o ei pingutanud selle nimel, et oma karistust täita. Ka nähtub tema
määruskaebemenetluses esitatud seisukohtadest, et ta soovib endiselt vältida üldkasuliku töö
tegemist, taotledes, et tal võimaldataks kanda karistust mingil muul moel. Sellest tulenevalt ei näe
ringkonnakohus, et elektroonilise valve kohaldamine oleks meede, mis aitaks tagada üldkasuliku
töö tegemist.

12. A. Roosile mõistetud karistuse täitmisele pööramata jätmiseks ei anna alust ka asjaolu, et
süüdimõistetul on abikaasa ja väikesed lapsed, kelle ülalpidamiseks on vaja teenida raha.
Sellega, et katseajal toimepandud kuriteo eest mõistetud vangistus asendati üldkasuliku tööga, anti
A. Roosile võimalus pääseda vangistuse kandmisest. Ka nähtub erakorralisest ettekandest, et
kriminaalhooldaja püüdis A. Roosile leida üldkasuliku töö tegemiseks talle sobivat lahendust.
Selleks vahetas kriminaalhooldaja üldkasuliku töö tegemise kohta ja püüdis määrata A. Roosile
sobivad ajad.
A. Roos jättis need talle antud võimalused kasutamata. Selle asemel, et kriminaalhooldajaga
koostööd teha, vältis ta kontakti kriminaalhooldajaga ega olnud kriminaalhooldajale kättesaadav.
Seetõttu on põhjendamatud määruskaebuses tehtud etteheited, et kohus on liiga kergekäeliselt
pööranud A. Roosi vangistuse täitmisele.

13. Eelnevast tulenevalt ning juhindudes KrMS § 337 lg 1 p-st 1 ja §-st 390 jätab
ringkonnakohus vaidlustatud Harju Maakohtu 01.06.2016 kohtumääruse muutmata ja esitatud
määruskaebuse rahuldamata.

14. A. Roosi kaitsja vandeadvokaat Jugans Grossmann on esitanud taotluse osutatud õigusabi
eest tasu saamiseks. Tasu suurus on taotluse kohaselt määruskaebuse esitamise eest (1 tund) kokku
40 eurot, millele lisandub käibemaks 20%, s.o 8 eurot, kokku 48 eurot.
Juhindudes RÕS § 21 lg-st 3, KrMS § 175 lg 1 p-st 4 ja § 187 lg-st 2 ning RÕS § 21 lg 3 alusel
kehtestatud riigi õigusabi osutamise eest makstava tasu arvestamise aluste, maksmise korra ja
tasumäärade ning riigi õigusabi osutamisega kaasnevate kulude hüvitamise ulatuse korrast, tuleb
Advokaadibüroole Jugans Grossmann välja mõista riigieelarvest eraldatud vahendite arvel 48
eurot. KrMS § 187 lg 2 alusel tuleb A. Roosilt välja mõista kaitsjatasu katteks riigieelarve
tuludesse 48 eurot.




/allkirjastatud digitaalselt/       /allkirjastatud digitaalselt/       /allkirjastatud digitaalselt/

       Sten Lind                             Meelika Aava                          Orvi Tali




                                                                                               7(7)

                                                                               1-16-4006




                           KOHTUOTSUS
                              EESTI VABARIIGI NIMEL


Kohus                           Tallinna Ringkonnakohus

Otsuse tegemise aeg ja koht     21. septembril 2016.a Tallinn

Kohtuasja number                1-16-4006

Kohtukoosseis                   Eesistuja Orvi Tali, liikmed Ivi Kesküla ja Sten Lind

Kohtuistungi sekretär           Kea Lemming

                                Ursel Veimanni süüdistuses KarS § 113 lg 1 - § 25 lg 2 ja
                                KarS § 418 lg 1 järgi; Evert Tismuse süüdistuses KarS § 113
                                lg 1 - § 25 lg 2 ja § 22 lg 3 järgi ning Meelis Semjonovi
Kohtuasi
                                süüdistustes KarS § 113 lg 1 - § 25 lg 2 ja § 22 lg 3, KarS §
                                418 lg 1 järgi

Apelleeritud kohtuotsus         Harju Maakohtu 30.juuni 2016.a otsus lühimenetluses
Apellatsioonide esitajad        Prokurör Kelly Kruusimägi

                                Süüdistatava Evert Tismuse kaitsja Sven Sillar             ja
                                süüdistatava Ursel Veimanni kaitsja Indrek Repnau

                                Natalia Miilvee
Prokurör

                                Ursel Veimann isikukood 38507030286; XXX; emakeel:
                                eesti keel; XXX; elukoht: XXX, varem kriminaalkorras
                                karistatud kahel korral; kannab karistust Tallinna Vanglas
                                Harju Maakohtu 14.04.2016 otsusega KarS § 184 lg 21 järgi
Süüdistatav
                                vangistusega 10 aastat algusega 14.04.2016; tõkend puudub
                                (kahtlustatavana oli kinni peetud ja vahistatud ajavahemikul
                                03.11.2015-13.04.2016)

Kaitsja                         Indrek Repnau

                                Evert Tismus isikukood 38709100210; XXX; emakeel: eesti
Süüdistatav
                                keel; XXX; elukoht: XXX; töökoht: XXX; varem
                                 kriminaalkorras karistatud 3-l korral, viimati Harju
                                 Maakohtu 18.06.2012 otsusega KarS § 199 lg 2 p 6, 7, 9 ja §
                                 22 lg 3 ja KarS § 320 lg 1 järgi vangistusega 10 kuud KarS §
                                 73 alusel tingimisi 3-aastase katseajaga; tõkend: vahistamine
                                 kohaldatud ajavahemikul 06.11.2015-10.03.2016, mis
                                 01.03.2016 määrusega asendati elektroonilise valvega 6
                                 kuuks (kahtlustatavana kinni peetud 04.-05.11.2015).

                                 Sven Sillar
Kaitsja

                                 Meelis Semjonov isikukood 35705170015; XXX; emakeel:
                                 eesti keel; XXX; elukoht: XXX; XXX; kehtivad
Süüdistatav                      kriminaalkaristused puuduvad; tõkend – elukohast lahkumise
                                 keeld (kahtlustatavana kinni peetud 21.12.2015). 13.04.2016)

Kaitsja                          Juho-Enn Aule



RESOLUTSIOON

Tühistada Harju Maakohtu 30. juuni 2016.a kohtuotsus järgmistes osades:

   1. Meelis Semjonovi süüdimõistmises ja karistamises KarS § 121 lg 2 p 1-§ 22 lg 3
      järgi ning KarS § 64 lg 1 alusel mõistetud liitkaristuse, KrMS § 238 lg 2 alusel
      mõistetava põhikaristuse, kandmisele kuuluva karistuse ja KarS § 73 alusel
      vangistuse täielikult täitmisele pööramata jätmise ja katseaja pikkuse osas;

   2. Evert Tismuse süüdimõistmises ja karistamises KarS § 121 lg 2 p 1-§ 22 lg 3
      järgi ning KrMS § 238 lg 2 alusel mõistetava põhikaristuse, kandmisele kuuluva
      karistuse ja KarS § 74 sätete kohaldamise osas;

   3. Meelis Semjonovilt menetluskulu summas kokku 1 738 eurot ja Evert Tismuselt
      menetluskulu summas kokku 1 120 eurot väljamõistmises osas.

Uue otsusega:

Mõista Meelis Semjonov süüdi KarS § 113 lg 1 - § 25 lg 2 ja § 22 lg 3 ja karistada teda
vangistusega 6 (kuus) aastat.
KarS § 64 lg 1 alusel lugeda KarS § 418 lg 1 järgi mõistetud kergem karistus kaetuks
raskema karistusega ning liitkaristuseks mõista vangistus 6 (kuus) aastat.
KrMS § 238 lg 2 alusel vähendada 1/3 võrra Meelis Semjonovile KarS § 64 lg 1 alusel
moodustatud liitkaristust 6 (kuute) aastat vangistust. Mõista liitkaristuseks 4 (neli)
aastat vangistust.
KarS § 73 lg 1, 2 kohaldamisel mõistetud vangistust ei pöörata osaliselt täitmisele kui
Meelis Semjonov ei pane 5 (viie) aastase katseaja kestel toime uut tahtlikku kuritegu.
KarS § 73 lg 2 alusel määrata, et kohe kantakse ära vangistus 4 (neli) kuud. Osaliselt
kandmisele kuuluvaks karistuseks lugeda 3 (kolm) kuud 29 (kakskümmend üheksa)
päeva vangistust.


                                                                                    2(20)
Ülejäänud 3 (kolme) aastat 8 (kaheksat) kuud mõistetud vangistusest ei pöörata
täitmisele, kui Meelis Semjonov 5 (viie) aastase katseaja jooksul ei pane toime uut
kuritegu.
Katseaja algust lugeda otsuse tegemise päevast.

Karistuse kandmise algust arvestada karistuse kandmisele asumise kuupäevast.

Mõista Evert Tismus süüdi KarS § 113 lg 1 - § 25 lg 2 ja § 22 lg 3 ja karistada teda
vangistusega 5 (viis) aastat.
KrMS § 238 lg 2 alusel vähendada mõistetavat põhikaristust 1/3 võrra. Lõplikuks
karistuseks mõista Evert Tismusele 3 (kolm) aastat 4 (neli) kuud vangistust.

KarS § 73 lg 1, 2 kohaldamisel mõistetud vangistust ei pöörata osaliselt täitmisele kui
Evert Tismus ei pane 5 (viie) aastase katseaja kestel toime uut tahtlikku kuritegu.
KarS § 73 lg 2 alusel määrata, et kohe kantakse ära vangistus 4 (neli) kuud 7 (seitse)
päeva. Seega lugeda osaliselt kandmisele kuuluv karistus kantuks.

Ülejäänud 2 (kahte) aastat 11 (ühteist) kuud 23 (kahtekümmend kolme) päeva
mõistetud vangistusest ei pöörata täitmisele, kui Evert Tismus 5 (viie) aastase katseaja
jooksul ei pane toime uut kuritegu.
Katseaja algust lugeda otsuse tegemise päevast.

Välja mõista Meelis Semjonovilt menetluskulu summas kokku 2 168 eurot, s.o
ekspertiiside tegemise kulud 685 eurot (akti 16E-TB0002 järgi 210 eurot), aktide15E-
GE1543 ja 16GE-GE0042 järgi 475 eurot); määratud kaitsjale makstud tasu 408 eurot
ja süüdimõistva kohtuotsusega kaasnev sundraha 1 075 eurot.
Välja mõista Evert Tismuselt menetluskulu summas kokku 1 550 eurot, s.o ekspertiiside
tegemise kuludest 475 eurot (aktid 15E-GE1543 ja 16GE-GE0042) ning süüdimõistva
kohtuotsusega kaasnev sundraha 1 075 eurot.

Muus osas jätta kohtuotsus muutmata.

Prokuröri apellatsioon rahuldada osaliselt. Kaitsjate apellatsioonid jätta rahuldamata.

Meelis Semjonovi kaitsja Juho- Enn Aule riigi õigusabi eest makstud tasu 48
(nelikümmend kaheksa) eurot jätta riigi kanda KrMS § 185 lg 1 alusel.

Mõista Eesti Vabariigilt Evert Tismuse kasuks välja 720 (seitsesada kakskümmend)
eurot valitud kaitsjale apellatsioonimenetluses makstud tasu katteks.

Edasikaebe kord
Kassatsioon esitatakse Riigikohtule kirjalikult 30 päeva jooksul alates otsuse avalikult
teatavakstegemisest.
Süüdistataval on kassatsiooni esitamise õigus üksnes advokaadi vahendusel.

ASJAOLUD JA MENETLUSE KÄIK

1. Harju Maakohtu 30.juuni 2016.a otsusega tunnistati Ursel Veimann süüdi KarS § 113 lg 1 -
§ 25 lg 2 ja KarS § 418 lg 1 järgi ning KarS § 63 lg 1 alusel mõisteti karistuseks 9 aastat


                                                                                     3(20)
vangistust. KrMS § 238 lg 2 alusel vähendati mõistetavat karistust 1/3 võrra ning kandmisele
kuuluvaks karistuseks mõisteti 6 aastat vangistust. KarS § 65 lg 1 alusel suurendati osaliselt
Harju Maakohtu 14.04.2016 otsusega mõistetud karistust (10 aastat vangistust) mõistetava
karistusega (6 aastat vangistust) ning liitkaristuseks mõisteti 14 aastat vangistust. KarS § 68
lg 1 alusel loeti eelvangistus karistusaja hulka ning mõistetud liitkaristuse alguseks loeti 03.
november 2015.

Evert Tismus tunnistati süüdi KarS § 121 lg 2 p 1- § 22 lg 3 järgi ja mõisteti karistuseks 2
aastat 3 kuud vangistust. KrMS § 238 lg 2 alusel vähendati mõistetavat karistust 1/3 võrra
ning kandmisele kuuluvaks karistuseks mõisteti 1 aasta 6 kuud vangistust. KarS § 68 lg 1
alusel loeti karistusest kantuks eelvangistusaeg 04.11.2015-10.03.2016 (4 kuud 7 päeva) ning
kandmisele kuulus 1 aasta 1 kuu 23 päeva vangistust. Kohaldades KarS § 74 sätteid, ei
pöörata vangistust täitmisele, kui E. Tismus 2 aasta 6 kuulise katseaja kestel ei pane toime uut
kuritegu ning kriminaalhooldaja järelevalve all täidab KarS § 75 lg-s 1 p 1-6 nimetatud
kontrollnõuded. Tõkend – vahistamine, mis on asendatud elektroonilise valvega, tühistada
pärast kohtuotsuse resolutiivosa kuulutamist. Otsuse jõustumiseni valida tõkendiks elukohast
lahkumise keeld aadressil XXX. Kauemaks kui kolmeks päevaks oma elukohast lahkumiseks
on vajalik kohtu luba.

Meelis Semjonov tunnistati süüdi KarS § 121 lg 2 p 1 - § 22 lg 3 järgi ning karistuseks
mõisteti 3 aastat vangistust. Samuti tunnistati Meelis Semjonov süüdi KarS § 418 lg 1 järgi
ning karistuseks mõisteti 1 aasta vangistust. KarS § 64 lg 1 alusel mõisteti liitkaristuseks 4
aastat vangistust. KrMS § 238 lg 2 alusel vähendati mõistetavat karistust 1/3 võrra ning
kandmisele kuuluvaks karistuseks mõisteti 2 aastat 8 kuud vangistust. KarS § 68 lg 1 alusel
loeti karistusest kantuks 1 päev (21.12.2015) eelvangistust ning kandmisele kuulub 2 aastat 7
kuud 29 päeva vangistust. Kohaldades KarS § 73 sätteid, ei pöörata vangistust täitmisele, kui
Meelis Semjonov 4 aastase katseaja kestel ei pane toime uut tahtlikku kuritegu. Tõkend –
elukohast lahkumise keeld tühistada pärast kohtuotsuse jõustumist.

Sama otsusega lahendati ka menetluskuludega ja asitõenditega seonduv. Välja mõisteti Ursel
Veimannilt 1 174 eurot, s.o ekspertiiside tegemise kulud: akt 16E-PõI0009 järgi – 84 eurot;
akt 15E-AE0009 – 405 eurot; akt 16E-TB0002 – 210 eurot; aktide 15E-GE1543 ja 16GE-
GE0042 järgi 475 eurot. Evert Tismuselt kokku 1 120 eurot, s.o ekspertiiside tegemise
kuludest 475 eurot (aktid 15E-GE1543 ja 16GE-GE0042 ning süüdimõistva kohtuotsusega
kaasnev sundraha 645 eurot. Meelis Semjonovilt kokku 1 738 eurot, s.o ekspertiiside
tegemise kulud 685 eurot (akti 16E-TB0002 järgi 210 eurot), aktide15E-GE1543 ja 16GE-
GE0042 järgi 475 eurot); määratud kaitsjale makstud tasu 408 eurot ja süüdimõistva
kohtuotsusega kaasnev sundraha 645 eurot. KrMS § 180 lg 3 alusel määrati, et
menetluskulusid on võimalik tasuda vabatahtlikult osade kaupa, s.o 12 kuu jooksul alates
kohtuotsuse jõustumisest.

2. Süüdistus oli esitatud selles, et Ursel Veimann 02.11.2015 kella 22.00 ajal, viibides Evert
Tismuse juhitud sõiduautos Mercedes-Benz Vito registreerimisnumbriga XXXXXX, kus oli
ka Meelis Semjonov, korraldas E. Tismuse ja M. Semjonovi kuuldes kokkusaamise RT-ga
viimaselt võlgade nõudmiseks. Seejärel jätkas E. Tismus sõiduauto Mercedes-Benz Vito
juhtimist vastavalt U. Veimanni vestluses kokkulepitud kohtumiskohta ja viis U. Veimanni ja
M. Semjonovi XXX asuva maja juurde kohtuma RT-ga, soodustades ja oluliselt kergendades
selliselt U. Veimanni jõudmist kuriteokohale. Sõidu ajal sai U. Veimann sõiduautos M.
Semjonovi käest RT suhtes kasutamiseks ja võlgade nõudmise hõlbustamiseks gaasipüstoli
Zorak mudel 906, kaliiber 9mm P.A.K, mis on ümber ehitatud 9mm läbimõõduga kuuliga


                                                                                          4(20)
laskmiseks ja mis ekspertiisiaktist nähtuvalt on tulirelv. Jõudes 02.11.2015 ajavahemikul kella
23.00-23.30 XXX asuva maja juurde, väljusid U. Veimann ja M. Semjonov kohe autost ja
liikusid kiiresti RT poole.
E. Tismus jättis töötava mootoriga sõiduauto seisma maja esimese trepikoja juurde, suunas
autotuled RT asukohta, jälgides U. Veimanni ja M. Semjonovi tegevust ja tagades selliselt U.
Veimannile ja M. Semjonovile vajaliku valgustuse ja võimaluse vajadusel takistusteta
sündmuskohalt põgeneda.
Jõudes RT juurde, lõi U. Veimann RT-le tahtlikult üks kord rusikaga näo piirkonda.
Järgnevalt tulistas U. Veimann tahtlikult ühe lasu RT pea piirkonda, kaks lasku jalgade
piirkonda ja jätkas RT peksmist rusikatega pea ja keha piirkonda.
Kui RT tahtis põgeneda elumaja trepikotta ja pööras U. Veimannile selja, asetas U. Veimann
relvatoru RT selja vastu ning sooritas ühe kontaktlasu RT selga, teades ja mööndes sellise
tegevusega kõikvõimalike tagajärgede saabumist RT elule ja tervisele, s.h surma saabumist.
Kogu sündmuse ajal seisis M. Semjonov RT ja U. Veimanni kõrval, tugevdades selliselt oma
füüsilise kohalolekuga RT.-s hirmutunnet ja kiites U. Veimanni poolt toimepandava teo
heaks.
Tulirelva laskudega tekitas U. Veimann RT-le laskehaava vasakul pool alaseljal kuuli
peetumisega pehmetes kudedes lülisamba 3. nimmelüli kõrgusel, puutelasuvigastuse vasakul
alalõua piirkonnas, kolm laskehaava vasakul reiel ning rusikalöökidega tekitas U. Veimann
RT-le parema silmakoopa alumise serva murru koos nahaaluse verevalumiga parema silma
alalaul ja parema näopoole tursega.
Ülalkirjeldatud tegudega pani U. Veimann toime KarS § 113 lg 1 - § 25 lg 2 järgi
kvalifitseeritava kuriteo (alustas vahetult teise inimese tapmise toimepanemist), E. Tismus ja
M. Semjonov panid toime KarS § 113 lg 1 - § 25 lg 2 ja § 22 lg 3 järgi kvalifitseeritava
kuriteo (osutasid tapmiskatsele ainelist ja vaimset kaasabi).

Meelis Semjonov omandas eeluurimise käigus tuvastamata ajal, kohas ja isikult gaasipüstoli
Zorak mudel 906, kaliiber 9mm P.A.K, mis on ümber ehitatud 9mm läbimõõduga kuuliga
laskmiseks, ja vähemalt 13 padrunit markeeringuga G.F.L 380 AUTO kaliiber 9x17mm, mida
hoidis eeluurimise käigus tuvastamata kohas kuni 02.11.2015, omamata selleks relvaseaduse
§-le 34 vastavat luba.
Seejärel ajavahemikul 02.11.2015 kuni 03.11.2015 andis M. Semjonov kõnealuse gaasipüstoli
Zorak mudel 906, kaliiber 9mm P.A.K, mis on ümber ehitatud 9mm läbimõõduga kuuliga
laskmiseks koos vähemalt nelja padruniga markeeringuga G.F.L 380 AUTO, Ursel Veimanni
valdusesse.
U. Veimann sooritas tema valdusesse antud relvast 02.11.2015 kella 23.00-23.30 paiku XXX
asuva elumaja juures neli lasku kannatanu RT pihta.
Seejärel alates 03.11.2015 kella 07.32-st hoidis M. Semjonov gaasipüstolit Zorak mudel 906,
kaliiber 9mm P.A.K, mis on ümber ehitatud 9mm läbimõõduga kuuliga laskmiseks, ja 13
padrunit markeeringuga G.F.L 380 AUTO oma elukohas Tallinnas XXX asuvas korteris, kuni
21.12.2015 teostatud läbiotsimise käigus relv koos laskemoonaga temalt ära võeti.
Vastavalt ekspertiisiaktile nr 16E-TB0002 kuulub M. Semjonovi ja U. Veimanni poolt
ebaseaduslikult käideldud gaasipüstol Zorak mudel 906, kaliiber 9mm P.A.K, mis on
ümberehitatud 9mm läbimõõduga kuuliga laskmiseks, tulirelvade hulka ning on laskekõlblik.
Padrunid markeeringuga G.F.L. 380 AUTO kaliiber 9x17mm kuuluvad tulirelva laskemoona
hulka ning on laskekõlblikud. Nimetatud padrunid on ette nähtud laskmiseks 9x17mm
kaliibrilistest püstolitest Walther, Browning, Astra, CZ jms ja püstolkuulipildujatest Astra, Cz
jm ning ka ekspertiisiks esitatud püstolist.
Sellise tegevusega rikkusid U. Veimann ja M. Semjonov relvaseaduse § 34 lg 2 sätteid, mille
kohaselt füüsilise isiku relvaluba annab selle omajale õiguse relvaloale kantud relva ja selle


                                                                                          5(20)
laskemoona käitlemiseks relvaseaduse ning selle alusel antud õigusaktidega kehtestatud
tingimustel ja korras. Samuti rikkusid U. Veimann ja M. Semjonov relvaseaduse § 50 lg 1
sätteid, mille kohaselt relva ja laskemoona võib kanda koos vastava relvaloa või
relvakandmisloaga. Vastavad load U. Veimannil ja M. Semjonovil puudus.
Ülalkirjeldatud tegudega panid U. Veimann ja M. Semjonov toime KarS § 418 lg 1 järgi
kvalifitseeritava kuriteo.

3. Maakohtu otsusele esitasid apellatsioonid prokurör, süüdistatava Evert Tismuse kaitsja
Sven Sillar ja süüdistatava Ursel Veimanni kaitsja Indrek Repnau.
KarS § 121 lg 2 p 1 - § 22 lg 3 süüdimõistmise ja karistamise osas ei ole kaitsja Juho-Enn
Aule ja süüdistatav Meelis Semjonov maakohtu otsust vaidlustanud.

3.1 Prokurör palub tühistada Harju Maakohtu 30.06.2016.a otsus nr 1-16-4006 Meelis
Semjonovi süüditunnistamises KarS § 121 lg 2 p 1 ja § 22 lg 3 alusel ning tunnistada Meelis
Semjonov süüdi KarS § 113 lg 1 - § 25 lg 2 ja § 22 lg 3 alusel ning mõista talle karistuseks
KarS § 113 lg 1 - § 25 lg 2 ja § 22 lg 3 järgi kvalifitseeritava kuriteo toimepanemise eest 7
aastat vangistust. KarS § 418 lg 1 järgi kvalifitseeritava kuriteo toimepanemise eest jätta
Harju Maakohtu otsuse karistus (s.o 1 aasta vangistust) muutmata. KarS § 64 lg 1 alusel
moodustada liitkaristus, lugedes kergem karistus kaetuks raskemaga, mõistes liitkaristuseks 7
aastat vangistust. KrMS § 238 lg 2 alusel vähendada karistust 1/3 võrra, mõistes karistuseks 4
aastat 8 kuud vangistust. KarS § 68 lg 1 alusel arvata karistusaja hulka eelvangistuses viibitud
aeg kokku 1 päev, mil Meelis Semjonov oli kahtlustatavana kinni peetud.
Samuti palub prokurör tühistada Harju Maakohtu 30.06.2016.a otsus nr 1-16-4006 Evert
Tismuse süüditunnistamises KarS § 121 lg 2 p 1 ja § 22 lg 3 alusel ning tunnistada Evert
Tismus süüdi KarS § 113 lg 1 - § 25 lg 2 ja § 22 lg 3 alusel ning mõista talle karistuseks KarS
§ 113 lg 1 - § 25 lg 2 ja § 22 lg 3 järgi kvalifitseeritava kuriteo toimepanemise eest 5 aastat
vangistust. KrMS § 238 lg 2 alusel vähendada karistust 1/3 võrra, mõistes karistuseks 3 aastat
4 kuud vangistust. KarS § 73 lg 1, 2, 3 alusel määrata, et koheselt kuulub kandmisele 8 kuud
vangistust ning ülejäänud 2 aasta 8 kuu pikkust vangistust ei pöörata täitmisele, kui Evert
Tismus ei pane 5 aasta pikkuse katseaja jooksul toime uut tahtlikku kuritegu. KarS § 68 lg 1
alusel arvata koheselt kandmisele kuuluva karistusaja hulka eelvangistuses viibitud aeg alates
04.11.2015, mil E. Tismus kahtlustatavana kinni peeti ja vahistati kuni 10.03.2016, kui ta
elektroonilise valve vastu vabastati, kokku 4 kuud 6 päeva ning mõista koheselt kandmisele 3
kuud 24 päeva vangistust.
Muus osas jätta Harju Maakohtu 30.06.2016.a otsus muutmata.
Prokuratuur on seisukohal, et maakohus ei ole Evert Tismust ja Meelis Semjonovit KarS §
121 lg 2 p 1 ja § 22 lg 3 järgi süüditunnistades õigesti kohaldanud materiaalõigust ning sellest
tulenevalt vääralt kvalifitseerinud ümber M. Semjonovi ja E. Tismuse poolt toime pandud
kuriteod.
Harju Maakohus märkis õigesti, et KarS § 22 lg 2 kohaselt on kaasaaitaja isik, kes tahtlikult
osutab teise isiku tahtlikule õigusvastasele teole füüsilist, ainelist või vaimset kaasabi.
Kaasaaitamine on teise isiku õigusvastase teo toetamine ehk soodustamine. Kaasaitamine on
tahtlik tegu. Kaasaaitajal peab olema vähemalt kaudne tahtlus oma kaasaaitamisteo suhtes,
samuti peab olema vähemalt kaudse tahtlusega hõlmatud ka täideviija õigusvastane tegu.
Samuti tuvastas kohus otsuse punktis 2.17 õigesti, et kõik süüdistatavad olid Kose valda sõitu
alustades või vähemalt selle sõidu kestel teadlikud, et U. Veimann soovib arveid klaarida
isikuga, kes tunnistaja UÕ’a kaasabil oli sündmuskohale kutsutud (kannatanu R.T.) ning
narkojoobes ja agressiivse U. Veimann’i käitumine ja kaasavõetud tulirelv tõendavad ka seda,
et kannatanu suhtes oli plaan kasutada vägivalda. Otsuse punktis 2.22 leidis maakohus, et:
„Uuritud tõendite ja teo toimepanemise tehiolude alusel on alust väita, et Tismus ja Semjonov


                                                                                          6(20)
oma käitumisega (mida on otsuses juba eelnevalt käsitletud) aitasid kaasa sellele, et Veimann
saaks Kose vallas U.Õ kaudu või tema kaasabil klaarida oma vahekordi R.T-ga. Nagu otsuse
p-s 2.17 kohus märkis, ei ole oluline (ja ei ole ka uuritud tõendite alusel üheselt kindlaks
tehtud), kas see suhete klaarimine, mida on nimetatud võla nõudmiseks, tähendas mingi nõude
esitamist, GHB saamist või peidiku ettenäitamist. Samas joobeseisundis oleva Veimanni
agressiivsus ning relva kaasavõtmine tähendas seda, et nõudeid kannatanule ei esita ta
rahumeelselt, vaid kannatanu suhtes kasutatakse vägivalda. Sellele vaatamata olid nad nõus
Veimanniga sündmuskohale sõitma ja oma käitumisega toetama tema edasist tegevust.“ Seega
luges kohus õigesti ja põhjendatult tõendatuks kaasaaitamistegude toimepanemise E. Tismuse
ja M. Semjonov’i poolt U. Veimann’i põhiteole. Selliselt on kohus sisuliselt tõendatuks
lugenud ka asjaolu, et nii E. Tismus kui ka M. Semjonov nõustusid osutama ka siis U.
Veimannile kaasabi, kui nad teadsid, et U. Veimann tarvitab võla nõudmiseks vägivalda ja
nad nõustusid sellega.
Meelis Semjonov’i tahtluse tuvastamisel kohaldas Harju Maakohus ebaõigesti
materiaalõigust, tunnistades vääralt M. Semjonov’i süüdi KarS § 121 lg 2 p 1 ja § 22 lg 3
alusel. Maakohus leidis 30.06.2016.a otsuses, et: „Kuigi Semjonov väljus koos Veimanniga
autost ja liikus kannatanu suunas, ei teadnud ta, et Veimann hakkab inimest tulistama pähe
või kehasse (elutähtsasse piirkonda). Ta ei pruukinud ka näha, kas lasud tabavad kannatanut
või olid need suunatud kannatanust mööda üksnes tema hirmutamiseks. Et ta ei soovinud
kaasa aidata R.T. tapmisele, kinnitab asjaolu, et kui ta aru sai, et lasud on tabanud kannatanut,
väänas te Veimannil relva käest.“ Järelikult luges kohus tõendatuks, et M. Semjonovil puudus
tahtlus U. Veimann’i poolt toime pandud põhiteo osas U. Veimann’i poolt toimepandu
ulatuses. Kohus põhjendas oma seisukohta sellega, et puudus eelnev kokkulepe vägivalla,
mida U. Veimann kannatanu suhtes kasutama hakkab, laadis ja intensiivsuses.
Kohtu sellise järeldusega ei saa nõustuda, kuivõrd see ei tugine tõenditele, ei ole kooskõlas
materiaalõiguses juurdunud seisukohtade ega ka kohtupraktikaga. Riigikohus on lahendis 3-1-
1-97-09 toonitanud, et „Kaasaaitajal peab olema vähemalt kaudne tahtlus oma
kaasaaitamisteo suhtes, samuti olema vähemalt kaudse tahtlusega hõlmatud ka täideviija
õigusvastane tegu“. Sideettevõtjalt saadud andmete protokoll kinnitab, et U. Veimann helistas
enne Kosele sõitmist M. Semjonov’ile ning U. Veimanni ja E. Tismuse ütlustega on
tõendatud, et enne Kosele sõitmist viibiti tõesti M. Semjonovi elukoha juures. Autos olles, kui
ka M. Semjonov seal viibis, organiseeris ja korraldas U. Veimann teiste (s.o M. Semjonov’i
ja E. Tismus’e) kuuldes võlgade nõudmiseks kohtumise. M. Semjonov oli kaasa võtnud
tulirelva ja andis selle U. Veimannile. Relva andmine võlgade nõudmise hõlbustamiseks oli
tahtlik tegu. Relv ei läinud kogemata M. Semjonov’i valdusest välja, ta andis selle ise U.
Veimannile, tegutsedes selliselt tahtlikult. Samuti väljus tema vastavalt teoplaanile autost ning
julgestas U. Veimanni teo toimepanemisel. Samuti kinnitab tema tahtlust asjaolu, et pärast
peitis M. Semjonov teo toimepanemise vahendi enda kummuti alla. Seega ka pärast kuriteo
toimepanemist aitas ta jätkuvalt U. Veimanni.

Kaasaaitaja tahtlus peab hõlmama aga ka täideviija poolt toimepandava teo koosseisu ning
ulatuma välja selle objektiivse ja subjektiivse ebaõiguse olulisemate joonteni vähemalt kaudse
tahtluse tasemel (RKL 3-1-1-94-00, 3-1-1-93-05). Riigikohus on otsuses 3-1-1-28-02
täpsustanud, et: „Kui kaasaaitaja peab vähemalt võimalikuks, et objekti kahjustamine tema
poolt antud vahendiga on tõenäoline, on tegemist kaasaaitamisega kaudse tahtluse vormis.“
Harju Maakohus on lugenud 30.06.2016.a otsuses tõendatuks, et Meelis Semjonov andis U.
Veimannile võlgade nõudmise hõlbustamiseks tulirelva. M. Semjonov teadis, mida
kuritegelikus maailmas võlgade sissenõudmine tähendab, kuid vaatamata sellele andis ta
agressiivsele ja tugevas joobes U. Veimann’i kätte väga ohtliku vahendi. See konkreetne relv
on juba oma olemuselt ümber tehtud tapmise võimaldamiseks, sest pelgalt hirmutamiseks


                                                                                           7(20)
oleks piisav ka gaasirelv. Tulirelvaga saab vägagi kergesti põhjustada inimese surma.
Piltlikult öeldes, kui M. Semjonov oleks andnud U. Veimannile puidust võinoa ning U.
Veimann oleks võinoa teravaks ihunud, seda mingil viisil näiteks metalltükkidega täiendanud
ja siis selle noaga kannatanu tapnud, siis tõepoolest oleks keerukas ette kujutada M.
Semjonov’i tahtluse ulatumist põhiteoni. Kuid käesoleval juhul ei ole tegemist sellise
olukorraga. M. Semjonovi tahtluse ulatumist vähemalt kaudse tahtluse tasemel U. Veimann’i
poolt toime pandud põhiteoni võiks kahtluse alla seada ka olukorras, kus tegemist oleks
mängupüstoliga, millest ei saa tulistada, või kui tegemist oleks laadimata relvaga olukorras,
kui selle laskemoona hankimine teo toimepanemise ajaks on võimatu. M. Semjonov andis U.
Veimannile tahtlikult laskekõlbliku tulirelva ning see oli oma olemuselt vahend, mis on
loodud tapmiseks. Samuti oli M. Semjonovil kaasas laskemoon ning U. Veimannile antud
relv oli laetud ehk tapmisvalmis. Seega, andes laskekõlbliku ja laetud relva üle agressiivsele
ja joobes U. Veimannile kannatanu suhtes võlgade nõudmise hõlbustamiseks, möönis
kaudselt M. Semjonov ka kannatanu kehalise puutumatuse, tervise, aga ka elu kahjustamist U.
Veimanni poolt kõnealuse relvaga, s.h pidi M. Semjonov möönma ka surma saabumise
võimalikkust. Veelgi enam, Harju Maakohus on 30.06.2016.a otsuses välja toonud, et:
„Kaasaaitamine on tahtlik, kui isik peab võimalikuks, et toetab võõrast tegu, mis viiakse
lõpule tema teopanuse toel ka siis, kui ta ei kiida seda heaks.“ M. Semjonovi poolt U.
Veimannile antud tulirelv on vahend, millega tõenäoliselt on võimalik objekti kahjustada ka
surmavalt ning seda isegi juhul, kui M. Semjonov täielikult seda tagajärge heaks ei kiida. Juba
laskekõlblik ja laetud tulirelv on vahend, mille puhul peab möönma ükskõik milliste
tagajärgede saabumise võimalust, kui relv satub agressiivse ja ebastabiilse (ükskõik kas
psüühiliselt või joobeseisundist tulenevalt) inimese kätte. Eeltoodust tulenevalt on kohus
kohaldanud vääralt materiaalõigust, ei ole järginud kohtupraktikas väljakujunenud seisukohti
ning kohtu järeldused on vastuolus kohtuistungil uuritud tõendite ning kohtu poolt otsuses
tõendatuks loetud objektiivsete asjaoludega, mis omakorda tingis Meelis Semjonov’i
süüditunnistamise KarS § 121 lg 2 p 1 ja § 22 lg 3 alusel.

Evert Tismus’e tahtluse tuvastamisel kohaldas Harju Maakohus ebaõigesti materiaalõigust,
tunnistades vääralt E. Tismus’e süüdi KarS § 121 lg 2 p 1 ja § 22 lg 3 alusel. Sarnaselt M.
Semjonovile on kohus ka E. Tismuse puhul lugenud põhjendatult tõendatuks kaasaaitamisteo
toimepanemise E. Tismuse poolt U. Veimanni poolt toime pandud tapmiskatsele. Kohus on
õigesti jõudnud järeldusele, et E. Tismuse teopanus oli selline, mis oluliselt hõlbustas U.
Veimannil põhiteo toimepanemist ning E. Tismus pidi tõenditest nähtuvalt aru saama, et võla
nõudmine ei toimu rahumeelselt, vaid U. Veimann hakkab kannatanu suhtes vägivalda
kasutama. Samas ei ole kohtuotsusest võimalik leida põhistusi selle kohta, miks kohus leiab,
et E. Tismuse tahtlus ei ulatu ka U. Veimanni poolt toimepandud põhiteoni. Kohus on
piirdunud üksnes üldise lausega selle kohta, et puudus varasem kokkulepe selles, milles
konkreetselt vägivald seisnema pidi. E. Tismuse tahtluse puudumist ei ole kohus aga mingil
viisil põhistanud. Vastupidiselt on kohus otsuses leidnud, et E. Tismus pakkus U. Veimannile
transporti nii sündmuskohale kui ka sealt ära. Samuti luges kohus tõendatuks, et kohtumine
kannatanuga lepiti kokku just E. Tismuse telefoni kasutades, E. Tismus hoiatas eelnevalt oma
tuttavat MP-t, et U. Veimann soovib temalt võlgu ning kuna U. Veimann on agressiivne, siis
ärgu MP enne mingeid kõnesid vastu võtku, kui E. Tismus talle sõnumi saadab. Lisaks luges
kohus tõendatuks asjaolu, et M. Semjonov andis relva U. Veimannile üle autos ning „/--/ ei
ole loogiline ega usutav, et lällav ja agressiivne Veimann suutis autos olles relva olemasolu
Tismuse eest varjata.“ Seega on kohus otsuses tuvastanud objektiivsed asjaolud, mis otseselt
viitavad sellele, et E. Tismus teadis U. Veimanni poolt kannatanu suhtes vägivalla kasutamise
hakkamist. Samuti teadis E. Tismus juba kuriteopaigale sõitmise ajal, et U. Veimann kasutab
kannatanu suhtes relva. Kõik eelnimetatud neli aspekti, mille kohus tõendatuks luges,


                                                                                         8(20)
kinnitavad üheselt E. Tismuse tahtluse ulatumist U. Veimanni poolt toime pandud põhiteo
laadi ja ulatuseni. Lisaks nimetatud neljale aspektile kinnitab E. Tismuse tahtlust ka tema
käitumine sündmuskohal. E. Tismus suunas autotuled sündmuskohale ning nägi kõike
toimuvat pealt, samuti kuulis ta laske, mida tema kirjeldab küll plõksudena ning üritab väita,
et ta ei tea laskudest midagi, kuid see versioon on ebausutav. Eluliselt on teada, et kui kasvõi
jahimehed metsas loomi jahivad ning lasu sooritavad, kostab see isegi metsas kaugele.
Rääkimata siis tulede vihus relvast laskude sooritamisest paarikümne meetri kaugusel. Seega
E. Tismus teadis, mis sündmuskohal toimus ning vaatamata sellele istus edasi autos, tuled
sündmuskohale suunatud, mootor töötamas. Kui ta tõepoolest ei oleks heaks kiitnud U.
Veimanni tegevust ega kaudse tahtlusega möönnud kuriteo toimepanemist, oleks ta hiljemalt
hetkel, kui kannatanu ja U. Veimann trepikotta läksid, sündmuskohalt lahkunud, väljendades
selliselt temapoolset tegevuse mitte heaks kiitmist. Seda ta ei teinud. Samuti teojärgselt viis E.
Tismus U. Veimanni viimase koju, käis ostmas nii endale kui ka U. Veimannile uusi
kõnekaarte ning tarvitas koos U. Veimanniga alkoholi. Taoline käitumine näitab selgelt, et
tegelikult ka pärast tegu abistas E. Tismus igal võimalikul viisil U. Veimanni, kuigi ta teadis,
mis toimunud oli. Kogu E. Tismuse käitumine viitab tahtluse olemasolule nii enda
kaasaaitamisteo kui ka põhiteo osas. Samuti ei tohi vähetähtsaks pidada asjaolu, et Meelis
Semjonov andis tulirelva üle U. Veimannile just autos, kus ka Evert Tismus seda nägema pidi.
Tegemist ei olnud limusiiniga, kus inimesed istuvad üksteisest täiesti eemal, ei näe ega kuule,
mida teised teevad. Tegemist on küllaltki väikese sõidukiga, mistõttu on usutav, et E. Tismus
nägi tulirelva üleandmist M. Semjonovilt U. Veimannile. Kuna E. Tismus nägi, et antakse üle
ka relv, siis pidi ta möönma, et võlgade nõudmine võib päädida kuriteo ja suisa tapmise
toimepanemisega. Tulirelv on vahend, mis ei jäta kahtlust vigastuste ja ka surma saabumise
võimalikkuse osas. Vaatamata sellele jätkas ta sõitu ja ootas U. Veimanni kuriteopaigas. Isegi
kui Evert Tismus ei teadnud nelja lasu sooritamisest, siis pidi ta võimalikuks pidama, et see
tegu pannakse toime ja kannatanule põhjustatakse mistahes raskusega tagajärjed, mida relvaga
põhjustada suudetakse, ka siis, kui tema seda kõike täielikult heaks ei kiida, mistõttu on ka
tema tegu käsitletav tahtlikuna. Kõike eelnimetatut arvesse võttes oleks üksnes loogiline
järeldada, et E. Tismus nõustus võlanõudmisega just sellisel viisil ja ulatuses, nagu U.
Veimann põhiteo toime pani. E. Tismus oli teadlik kõikidest asjaoludest, s.h relvast, ta isegi
möönis U. Veimanni ohtlikkust (eelnev sõbra hoiatamine U. Veimanni eest). Leian, et
kohtuistungil uuritud ja kohtuotsuses kajastatud tõenditest nähtuvalt on tõendatud tahtluse
ulatumine tapmiskatse toimepanemiseni. Kohus ei ole motiveerinud tahtluse puudumist,
otsuses puuduvad sellesisulised argumendid, mistõttu kohtu siseveendumuse kujunemine ei
ole järgitav. Kohtu poolt tuvastatu on vastuolus kohtu järeldustega ega põhjenda
kvalifikatsiooni muutmist ja E. Tismuse süüditunnistamist KrS § 121 lg 2 p 1 ja § 22 lg 3
alusel.

3.2 Süüdistatava Evert Tismuse kaitsja Sven Sillar palub tühistada Harju Maakohtu
30.06.2016 otsus täies ulatuses. Teha asjas uus otsus, millega mõista Evert Tismus täielikult
õigeks ning mõista Eesti Vabariigilt välja Evert Tismusele kriminaalmenetlusega põhjustatud
õigusabikulud.
Kuigi Harju Maakohus seda sõna-selgelt otsuses välja ei öeldud, mõisteti Evert Tismus KarS
KarS § 113 lg 1 - § 25 lg 2 ja § 22 lg 3 järgi õigeks, sest ta tunnistati samas sündmuses süüdi
KarS § 121 lg 2 p 1 ja § 22 lg 3 järgi. Kuna maakohus jättis õigeksmõistmise otsuses
fikseerimata, jättis kohus ekslikult ka kohaldamata KrMS §-i 181 lg 1, mille kohaselt kannab
õigeksmõistva kohtuotsuse korral põhjendatud õigusabikulud riik. Kaitsja esitas maakohtus
taotluse, hüvitada õigusabikulud 3 460 eurot ning leiab, et olukorras, mil KarS § 113 järgi
kohtusse esitatud süüdistus kvalifitseeritakse kohtus ümber KarS § 121 järgi, on



                                                                                            9(20)
õigusabikulud põhjendatud ning seetõttu tulnuks need riigilt kas siis täiesulatuses või osaliselt
Evert Tismuse kasuks välja mõista.
Käesolevaga vaidlustatakse maakohtu otsus täies ulatuses. Kuigi kohus tuvastas väga õigesti,
et Evert Tismusel ei lasu tapmisekatses osalemise süüd, tunnistati ta siiski alusetult ja
ebaõigesti süüdi kergete kahavigastuste tekitamisele kaasaaitamises. Kohus jõudis järeldusele,
et Semjonov, Tismus ja Veimann jõudsid autos kokkuleppele, et kannatanu suhtes tarvitatakse
vägivalda. Kas kasutatav vägivald pidi seisnema üksnes kannatanu relvaga hirmutamises
(mis on psüühiline vägivald) või millised konkreetsed teod tema suhtes toime pannakse, kas
need teod võivad ohustada üksnes tema tervist või ka elu, selles osas kokkulepe puudus või
õigemini puuduvad tõendid, mis lubaksid kohtul väita, et Veimann oleks oma kaaslastele
teatavaks teinud võimaluse kannatanult elu võtta või nad oleks aktsepteerinud R.T. tapmist
(kohtuotsus lk 17). Väga õigesti järeldas kohus, et sellise umbmäärase konkretiseerimata
kokkuleppe tuvastamisel on KrMS § 7 lg 3 alusel välistatud võimalus Evert Tismuse
süüdimõistmiseks tapmises osalemises (KarS § 113). Küll aga jääb kohtuotsuse
tähelepanelikule lugejale lõpuni arusaamatuks, mille alusel eelistas kohus sellisel juhul
võimalikku kokkulepet kehavigastuste põhjustamises (KarS § 121), relvaga ähvardamise
kokkuleppele (KarS § 120). Kuigi KarS § 120 on ju süüdistatavale vaieldamatult soodsam
säte, kui seda on KarS § 121 ning KrMS § 7 lg 3 mõttes peaks kohaldamisele kuuluma ikkagi
süüdistatava jaoks kergemat vastutust ettenägev seadus. Tegelikult ei ole aga asjas kogutud
tõenditega üldse tuvastatud, et Evert Tismusel olnuks mingi puutumus Ursel Vemanni
kuriteoga. Kohtu järeldus, et autos lepiti kokku kannatanu suhtes kuriteo sooritamises, on
puhtalt oletuslik. Nii võis see olla, aga pigem see nii siiski ei olnud. KrMS § 7 lg 3 alusel
õiguslikus mõttes vastavat kokkulepet ei sõlmitud. Ühtegi vastupidist kinnitavat tõendit ei ole.
Eluline usutavus ei ole KrMS § 63 lg 1 alusel tõendiks ja KrMS § 60 lg 3 mõttes üldtuntud
asjaoluks, mida ei olegi vaja tõendada. Põhimõtteliselt käsitletakse kohtupraktikas
kaasaaitajana tõepoolest ka kurjategija sündmuskohale viimist, kuid seda ainult eeldusel, kui
autojuhil oli kurjategijaga vastav kokkulepe ning autojuht teadis, et ta oma teopanusega
soodustab kuriteo toimepanemist. Käesoleval juhul Evert Tismus ei teadnud ega saanud aru,
et soodustab oma tegevusega Ursel Veimanni kuritegu. Asjaolu, et sõiduki tuled valgustasid
sündmuskohta ei muutnud kannatanule kallalaetungimist ei raskemaks ega kergemaks. Evert
Tismuse tegevuses Ursel Veimanni kuriteopaigale toimetamisel puudus kuriteole
kaasaaitamiseks vajalik subjektiivne külg. Sündmuskoha väidetaval valgustamisel
autotuledega, puudus aga Ursel Veimanni kuriteoga üldse objektiivne puutumus.

3.3 Süüdistatava Ursel Veimanni kaitsja Indrek Repnau palub tühistada Harju Maakohtu
30.06.2016.a. otsus kriminaalasjas 1-16-4006 osas, millega KarS § 65 lg 1 alusel suurendati
osaliselt Ursel Veimannile Harju Maakohtu 14.04.2016.a. otsusega mõistetud karistust (10
aastat vangistust) mõistetava karistusega (6 aastat vangistust) ning liitkaristuseks mõisteti 14
(neliteist) aastat vangistust. Teha antud osas uus otsus, millega lugeda Ursel Veimannile
Harju Maakohtu 30.06.2016.a. otsusega mõistetud kergem karistus (6 aastat vangistust)
kaetuks temale Harju Maakohtu 14.04.2016.a. otsusega mõistetud raskema karistusega (10
aastat vangistust).
KarS § 65 lg 1 kohaselt juhul kui pärast süüdimõistva kohtuotsuse kuulutamist tuvastatakse,
et süüdlane on pannud enne kohtuotsuse kuulutamist toime teise kuriteo, mõistetakse
liitkaristus käesoleva seadustiku §-s 64 sätestatud korras. Eelmise kohtuotsuse järgi täielikult
või osaliselt ärakantud karistus arvatakse liitkaristusest maha. KarS § 64 lg 1 sätestab, et
samaliigiliste põhikaristuste korral mõistetakse liitkaristus mõistetud üksikkaristustest
raskeima suurendamise teel või loetakse kergem karistus kaetuks raskeima karistusega.
Nii Harju Maakohtu 14.04.2016.a. otsusega kui ka Harju Maakohtu 30.06.2016.a. on Ursel
Veimannile mõistetud põhikaristusena vangistus. Seega on mõlema otsuse puhul tegemist


                                                                                          10(20)
samaliigiliste põhikaristustega. Maakohus on asunud seisukohale, et kuna tegemist on
eriliigiliste kuritegudega, ei pidanud kohus võimalikuks mõistetava karistuse kaetuks lugemist
raskema karistusega. Süüdistatavale ei saa tekitada tunnet, et mõne kuriteo eest võib
karistusest vabaneda, kui ühe teo eest on mõistetud juba pikemaajalisem vangistus. Apellant
ei saa sellise seisukohaga nõustuda. Ursel Veimannile on Harju Maakohtu 14.04.2016.a.
otsusega mõistetud 10-aastane vanglakaristus, mida saab käsitleda väga pika karistusajana.
Ursel Veimannil oli õiguspärane ootus, et tema suhtes menetletavad kriminaalasjad
saadetakse kohtusse samaaegselt ning lahendatakse ühe kohtumenetlusega. Olukorras, kus
Ursel Veimannile mõistetav kergem karistus loetakse kaetuks raskema karistusega, ei saa
tekitada Ursel Veimannile tunnet karistusest vabanemise kohta. Seda põhjusel, et Ursel
Veimanni poolt toimepandud süüteole on reageeritud, Ursel Veimann on antud kohtu alla, ta
on temale inkrimineeritud süüteo toimepanemises süüdi tunnistatud ning lõpuks on talle
nimetatud süüteo toimepanemise eest mõistetud karistus, milleks on 6 aastat vangistust. Seega
ei ole mingil moel võimalik, et Ursel Veimann vabaneks karistusest, kuna temale on juba teise
otsusega karistus mõistetud. Juhul, kui Ursel Veimannile apelleeritava kohtuotsusega
mõistetud 6-aastane vangistus loetakse kaetuks temale Harju Maakohtu 14.04.2016.a.
otsusega mõistetud raskema s.o. 10-aastase vangistusega, ei tekita samuti olukorda nagu jääks
Ursel Veimann Harju Maakohtu 30.06.2016.a. otsusega karistamata. Ursel Veimannile on
maakohtu otsusega karistus mõistetud ning seda ei eita apellant ega Ursel Veimann.
Maakohus on otsuses leidnud, et liialt pikk vanglakaristus võib raskendada tema hilisemat
resotsialiseerumist. Kohus tulles järeldusele, et liialt pikk vanglakaristus ei aita
resotsialiseerumisprotsessile kaasa, mõistis Ursel Veimannile ikkagi liitkaristuseks väga pika,
so 14 aastase vangistuse. Seetõttu apellant leiab, et kohus ei ole otsuses järjekindel, kuna 10
aastase vangistuse näol on juba niigi tegemist väga pika vanglakaristusega. Apellant leiab, et
juhul kui Ursel Veimannile apelleeritava kohtuotsusega mõistetud karistus loetakse kaetuks
temale Harju Maakohtu 14.04.2016.a. otsusega mõistetud karistusega, on lõpliku ära kantava
karistuse näol tegemist piisavalt pikaajalise karistusega selleks, et Ursel Veimann saaks tema
poolt toimepandu üle järele mõelda ning teha enda jaoks vastavad järeldused. Ühtlasi on see
piisavaks ajaks tegelemaks temal esineva sõltuvusprobleemiga, kuna korrapärase režiimiga
keskkonnas viibides on tulemused ilmselgelt tõhusamad.

4. Ringkonnakohtu istungil süüdistatav Evert Tismus toetas kaitsja apellatsiooni. Kaitsja jäi
apellatsiooni juurde ja taotles kohtuotsuse tühistamist ning teha uus otsus, millega mõista
süüdistatav õigeks. Prokurör ei toetanud kaitsja apellatsiooni.

Süüdistatav Ursel Veimann toetas kaitsja apellatsiooni. Kaitsja jäi apellatsiooni juurde ja
taotles kohtuotsuse tühistamist liitkaristuse osas ning teha uus otsus, millega mõista kergem
liitkaristus. Prokurör ei toetanud kaitsja apellatsiooni.

Prokurör taotles kohtuotsuse tühistamist apellatsioonis toodud motiividel ning loobus
apellatsioonist osas, millega paluti Meelis Semjonovile mõistetud vangistus reaalselt
ärakanda. Prokurör palus Meelis Semjonovi suhtes kohaldada KarS § 73 lg 1, 2, 3 sätteid
ning määrata, et koheselt kuulub kandmisele 4 kuud vangistust ning ülejäänud 4 aasta 4 kuu
pikkust vangistust ei pöörata täitmisele, kui Meelis Semjonov ei pane 5 aasta pikkuse katseaja
jooksul toime uut tahtlikku kuritegu. Kaitsjad ei toetanud prokuröri apellatsiooni ja taotlesid
jätta prokuröri apellatsioon rahuldamata.

RINGKONNAKOHTU PÕHJENDUSED JA SEISUKOHT




                                                                                        11(20)
5. Kohtukolleegium tutvunud toimiku materjalidega, maakohtu otsuse, prokuröri ja
süüdistatavate Evert Tismus ja Ursel Veimann kaitsjate apellatsioonide väidetega ning
kuulanud ära kohtumenetluse pooled, leiab, et prokuröri apellatsioonis märgitu väärib
tähelepanu.

5.1 Kolleegium viitab Riigikohtu kriminaalkolleegiumi 5. mai 2003. a otsuses nr 3-1-1-17-03
väljendanud seisukohale, mille kohaselt kriminaalmenetluses lasub tõendite esmase hindamise
kohustus esimese astme kohtul. Riigikohtu praktikas on ringkonnakohtu tõendite hindamist
puudutavate volituste osas asutud seisukohale, et ringkonnakohtul on õigus esimese astme
kohtu poolt kriminaalasjas kogutud tõenditele antud hinnangut muuta vaid siis, kui selleks on
veenvad põhjused. Lisaks sellele on Riigikohtu kriminaalkolleegium 26. septembri otsuses nr
3-1-1-77-05 märkinud, et kui erinevad kohtud hindavad tõendeid ning nendest tehtavaid
järeldusi olulisel määral erinevalt, peab ringkonnakohus lisaks omapoolsele tõendite
analüüsile näitama ära ka esimese astme kohtu poolt tõendite hindamisel tehtud vead, mis
kinnitavad kohtuliku uurimise ühekülgsust või puudulikkust ja mis viivad enda koostoimes
või ka eraldivõetult maakohtu järeldused mittevastavusse faktiliste asjaoludega.
Kolleegium leiab üksmeelselt, et maakohtule on alust ette heita järelduste meelevaldsust
süüdistatavate Evert Tismuse ja Meelis Semjonovi tahtluse tuvastamisel neile inkrimineerinud
kuriteos. Maakohus hinnates süüdistatavatele Evert Tismusele ja Meelis Semjonovile
inkrimineeritud kaasaaitamistegu, jõudis ebaõigele järeldusele põhjusel, et ei lahendanud
süüdistatavate Evert Tismuse ja Meelis Semjonovi süüküsimust terviklikult. Seega tuleb
nõustuda prokuröriga, et maakohus kohaldas ebaõigesti materiaalõigust, tunnistades vääralt
süüdistatavad Evert Tismuse ja Meelis Semjonovi süüdi KarS § 121 lg 2 p 1-§ 22 lg 3 järgi.

5.2 Esitatud apellatsioonis taotleb prokurör maakohtu poolt käsitletud kaasaaitaja tahtlusest
tehtud järelduste ümberhindamist ja Evert Tismuse ja Meelis Semjonovi süüdimõistmist neile
inkrimineeritud kuriteos KarS § 113 lg 1 - § 25 lg 2 ja § 22 lg 3 järgi.
Maakohus märkis õigesti, et KarS § 22 lg 2 kohaselt on kaasaaitaja isik, kes tahtlikult osutab
teise isiku tahtlikule õigusvastasele teole füüsilist, ainelist või vaimset kaasabi. Kaasaaitamine
on teise isiku õigusvastase teo toetamine ehk soodustamine. Kaasaitamine on tahtlik tegu.
Kaasaaitajal peab olema vähemalt kaudne tahtlus oma kaasaaitamisteo suhtes, samuti peab
olema vähemalt kaudse tahtlusega hõlmatud ka täideviija õigusvastane tegu.
Kaasaaitamine on tahtlik, kui isik peab võimalikuks, et toetab võõrast tegu, mis viiakse lõpule
tema teopanuse toel ka siis, kui ta ei kiida seda heaks.
Kolleegium nõustub maakohtuga, et kõik süüdistatavad olid Kose valda sõitu alustades või
vähemalt selle sõidu kestel teadlikud, et Ursel Veimann soovib vägivallaga arveid klaarida
isikuga, s.t kannatanu RT-ga, kes tunnistaja Õ kaasabil oli sündmuskohale kutsutud.
Maakohtuga tuleb nõustuda ka selles, et narkojoobes Ursel Veimanni agressiivne käitumine ja
kaasavõetud tulirelv tõendavad asjaolu, et kannatanu suhtes oli plaan kasutada vägivalda.
Maakohtuga tuleb nõustuda ka selles, et uuritud tõendid kogumis ja teo toimepanemise
tehiolude alusel saab tõsikindlalt väita, et Evert Tismus ja Meelis Semjonov oma käitumisega
aitasid kaasa sellele, et Ursel Veimann saaks Kose vallas tunnistaja Õ kaudu või tema kaasabil
klaarida oma suhteid kannatanuga. Süüdistatava Ursel Veimanni agressiivsus ning laetud
laskekõlbuliku relva kaasavõtmine ja sellega autost väljumine tähendas seda, et kannatanu
suhtes kasutatakse vägivalda. Sellele vaatamata olid Evert Tismus ja Meelis Semjonov nõus
Veimanniga sündmuskohale sõitma ja oma käitumisega toetama Ursel Veismanni edasist
tegevust. Kokkuvõtvalt asus maakohus seisukohale ning millega ringkonnakohus nõustub, et
kaasaaitajatel Evert Tismusel ja Meelis Semjonovil oli vähemalt kaudne tahtlus oma
kaasaaitamisteo suhtes. Nii on üheselt tõendamist leidnud, et süüdistatav Evert Tismus
sõidutas süüdistatava Ursel Veimanni ja Meelis Semjonovi autoga sündmuskohale ja sealt ära.


                                                                                           12(20)
Kohtumine kannatanuga lepiti kokku süüdistatava Evert Tismuse telefonilt ning Evert Tismus
valgustas autotuledega sündmuskohta. Süüdistatav Meelis Semjonov võttis kaasa
laskekõlbuliku tulirelva ja andis selle Ursel Veimannile ning hiljem väljus autost ja julgestas
Ursel Veimanni teo toimepanemisel ning hiljem petis Meelis Semjonov relva enda kummuti
alla.

5.3 Riigikohus on kestvalt oma lahendites märkinud, et kuriteole saab kaasa aidata ka kaudse
tahtlusega ning kaasaaitamisteona käsitletakse mitte üksnes sellist tegu, mis on täideviimisteo
absoluutseks eelduseks, vaid ka sellist tegu, mis vaid toetab ja kinnitab täideviija tahtlust.
Samuti on Riigikohtu kriminaalkolleegium märkinud, et ajalises plaanis võib
kaasaaitamistegu aset leida nii teo ettevalmistamise staadiumis (näiteks teootsuse
tugevdamine või juhiste andmine teo toimepanekuks), selle täideviimisel (näiteks vahendi
andmine vahetult koosseisu realiseerimise ajal) kui ka peale koosseisu realiseerimist (näiteks
eelnevalt lubatud varjamine). Kaasabi võib anda nii füüsilise teoga (näiteks takistades
vägivallakuriteo puhul kannatanu lahkumist); aineliselt (näiteks toimepandava kuriteo jaoks
vajalike rahaliste vahendite või eseme andmine); kui ka vaimselt (näiteks toimepanijale teo
toimepanemiseks nõu andes, tema teootsust kinnitades või ka eelnevalt lubades kuriteoga
saadud vara hoida või realiseerida). Kaasaaitamistegu võib olla nii tegevuse kui ka
tegevusetuse vormis (vt Riigikohtu kriminaalkolleegiumi 28. märtsi 2002. a otsus
kriminaalasjas nr 3-1-1-28-02, p 10).

Maakohus asus vääralt seisukohale, et kaasaaitajate Evert Tismuse ja Meelis Semjonovi
tahtlus, s.h ka mitte kaudse tahtluse vormis kannatanu tapmisele kaasa aidata ei ole
tõendamist leidnud. Kolleegiumil tuleb märkida, et maakohtu otsuse seisukohad selles osas
(kd 4 lk 108), ei ole selged, ammendavad ja vastuoludeta.
Üksnes kaasaaitamisteo tahtlikkus ei tähenda samas veel, et kaasaaitamise subjektiivsed
koosseisutunnused oleksid realiseeritud. Selleks peab kaasaaitajal olema nn kahekordne
tahtlus, see tähendab tal peab vähemalt kaudse tahtluse vormis olema tahtlus ka toimepanija
poolt õigusvastase teo toimepanemise suhtes. Tahtlus toimepanija poolt tahtliku õigusvastase
teo toimepanemiseks tähendab minimaalselt vähemalt seda, et kaasaaitaja peab võimalikuks
konkreetse koosseisupärase teo toimepanemist täideviija poolt ja möönab seda. Seevastu on
tahtlus välistatud olukorras, kus kaasaaitaja peab küll võimalikuks ja möönab täideviija poolt
mingi õigusvastase teo toimepanemist, kuid tal puudub sellest teost täpsem ettekujutus. Selles
mõttes on kaasaaitamise jaoks vajalik, et kaasaaitaja kujutaks endale konkreetset
individualiseeritavat kuriteosündmust selle ebaõigussisu olulisemates joontes ette.
Olulisemate joontena tuleb mõista kahjustatava õigushüve liiki ja õigushüve kahjustamise
viisi ja määra (vt ka Riigikohtu kriminaalkolleegiumi varasemat samasisulist seisukohta 2.
veebruari 2004. a otsuses kriminaalasjas nr 3-1-1-150-03, p 17).
Nõustuda tuleb prokuröriga, et maakohtus leidis üheselt tuvastamist, et süüdistatav Meelis
Semjonov andis Ursel Veimannile tulirelva. Vähetähtis ei ole asjaolu, et gaasirelv oli ümber
tehtud tulirelvaks (kd 1 lk 207-213), mida ilmselgelt saab kasutada tapmiseks. Seega andis
süüdistatav Meelis Semjonov Ursel Veimannile laskekõlbliku tulirelva, kaasas oli
süüdistataval Meelis Semjonovil ka laskemoon ning Ursel Veimannile antud relv oli ka
laetud. Süüdistatav Meelis Semjonov andes laskekõlbliku ja laetud tulirelva üle agressiivsele
ja joobes Ursel Veimannile võlgade nõudmise hõlbustamiseks vägivallaga, pidas võimalikuks
ja möönis ilmselgelt vähemalt kaudse tahtluse tasandil kannatanu elu kahjustamist ja ka surma
saabumise võimalikkust. Seega süüdistatav Meelis Semjonov andes laskekõlbuliku laetud
tulirelva agressiivselt meelestatud Ursel Veimanni kasutusse suhete klaarimisel vägivallaga,
kujutab inimene ette mistahes vigastusi ja mistahes tagajärge, ka surma saabumist. Seda
enam, et süüdistatav Meelis Semjonov viibis kogu aja koos Ursel Veimanniga, kui viimane


                                                                                        13(20)
peksis ja tulistas korduvalt kannatanut. Kolleegium asub seisukohale, et märgitud asjaolud
kinnitavad üheselt Meelis Semjonovi tahtluse ulatumist Ursel Veimanni poolt toime pandud
põhiteo laadi ja ulatuseni.

Maakohus on jõudnud järeldusele, et Evert Tismuse teopanus oli selline, mis oluliselt
hõlbustas Ursel Veimannil põhiteo toimepanemist ning Evert Tismus pidi tõenditest nähtuvalt
aru saama, et võla nõudmine ei toimu rahumeelselt, vaid Ursel Veimann hakkab kannatanu
suhtes vägivalda kasutama. Maakohus on üheselt tuvastanud, millega kolleegium nõustub, et
Evert Tismus pakkus Ursel Veimannile transporti nii sündmuskohale kui ka sealt ära ning
kohtumine kannatanuga lepiti kokku just Evert Tismuse telefoni kasutades. Seejuures ei ole
vähetähtis asjaolu, et Evert Tismus hoiatas eelnevalt oma tuttavat, et Ursel Veimann soovib
temalt võlgu ning kuna Ursel Veimann on agressiivne, siis ärgu P enne mingeid kõnesid vastu
võtku, kui Evert Tismus talle sõnumi saadab. Relv anti Meelis Semjonov poolt Ursel
Veimannile üle autos. Seega on tegelikkuses maakohus üheselt tuvastanud objektiivsed
asjaolud, mis otseselt viitavad sellele, et Evert Tismus teadis Ursel Veimanni poolt kannatanu
suhtes vägivalla kasutamise hakkamist, s.h tulirelva abil, kuid ekslikult jõudnud järeldusele, et
süüdistatava Evert Tismuse tahtlus ei ulatu Ursel Veimanni põhiteoni. Kolleegium asub
seisukohale, et märgitud asjaolud kinnitavad üheselt Evert Tismuse tahtluse ulatumist Ursel
Veimanni poolt toime pandud põhiteo laadi ja ulatuseni. Süüdistatav Evert Tismus ootas
autoga Ursel Veimanni kuriteopaigas, valgustades sündmuskohta täistuledega, mis pimestasid
kannatanu sõnade kohaselt teda ja hiljem sõidutas süüdistatavad sündmuskohalt ära. Kuriteo
toimepanemisele kaasaaitamine on ka abi osutamine pärast kuriteo toimepanemist. Selline
lubadus võib olla ka vaikiv ja antud kuriteo toimepanemise ajal (vt RKKK 3-1-1-104-97).
Süüdistatava Evert Tismuse osavõtt kuriteo toimepanemisele kaasaaitajana seisnes ilmselgelt
ka tema poolt juhitud autoga teiste süüdistatavatega sündmuskohalt põgenemise tagamises.

Kolleegium asub kokkuvõtvalt seisukohale, et antud juhul süüdistatavad Evert Tismus ja
Meelis Semjonov pidasid võimalikuks ja möönsid, et Ursel Veimann kasutab neilt saadud abi
tahtliku õigusvastase teo toimepanemiseks. Kuna süüdistatavate Evert Tismuse ja Meelis
Semjonovi teadvus hõlmas kannatanu suhtes vägivalla kasutamist, s.h laskekõlbuliku ja laetud
tulirelva kasutades, siis käitusid nad kannatanu suhtes toimepandud tapmiskatse suhtes
tahtlikult (kaudne tahtlus). Maakohus on jätnud tähelepanuta Riigikohtu kriminaalkolleegiumi
seisukoha, mille kohaselt on kaasaaitamine võimalik ka konkludentse käitumisega, st see ei
vaja eelnevat fikseeritud kokkulepet ja kaasaaitamistegu võib aset leida põhiteo
toimepanemise käigus.
Lähtudes eeltoodust leiab kolleegium, et on täielikult tõendatud Meelis Semjonovi ja Evert
Tismuse poolt KarS § 113 lg 1 - § 25 lg 2 ja § 22 lg 3 järgi kvalifitseeritava kuriteo
toimepanemine, mistõttu tuleb maakohtu ostus tühistada nende süüdimõistmises KarS § 121
lg 2 p 1-§ 22 lg 3 järgi ning Meelis Semjonov ja Evert Tismus tuleb süüdi mõista KarS § 113
lg 1 - § 25 lg 2 ja § 22 lg 3 järgi.

6. Järgnevalt käsitleb kohtukolleegium süüdistatavatele Meelis Semjonovile ja Evert
Tismusele karistuse mõistmise küsimust.
KarS § 56 lg 1 kohaselt on karistamise alus isiku süü. Karistuse mõistmisel arvestatakse
kergendavaid ja raskendavaid asjaolusid, võimalust mõjutada süüdlast edaspidi hoiduma
süütegude toimepanemisest ja õiguskorra kaitsmise huvisid.
Käesolevas asjas ei ole prokurör süüdistusaktis Meelis Semjonovi ja Evert Tismuse karistust
kergendavaid ja raskendavaid asjaolusid märkinud.
KarS § 113 sanktsioon näeb ette kuue- kuni viieteistaastase vangistuse.



                                                                                          14(20)
KrMS § 331 lg-te 2 ja 3 kohaselt arutab ringkonnakohus kriminaalasja esitatud apellatsiooni
piires. Seega ei saa kolleegium mõista Meelis Semjonovile ja Evert Tismusele rangemat
karistust, kui seda taotles prokurör.

6.1 Prokurör on taotlenud Meelis Semjonovile mõista karistuseks KarS § 113 lg 1 - § 25 lg 2
ja § 22 lg 3 järgi kvalifitseeritava kuriteo toimepanemise eest 7 aastat vangistust. KrMS § 238
lg 2 alusel vähendada karistust 1/3 võrra. Kohaldada KarS § 73 lg 1, 2, 3 sätteid ning
määrata, et koheselt kuulub kandmisele 4 kuud vangistust ning ülejäänud vangistust ei pöörata
täitmisele, kui Meelis Semjonov ei pane 5 aasta pikkuse katseaja jooksul toime uut tahtlikku
kuritegu.
Kolleegium ei pea prokuröri poolt taotletud vangistuse määra põhjendatuks arvestades Meelis
Semjonovi süü suurust. Kolleegium märgib, et karistusseadustiku mõtte kohaselt tuleb
karistuse mõistmisel keskenduda põhiliselt teole ja üldjuhul ei tohi süüdistatava isik kuriteost
lahutatult olla iseseisvaks karistuse liigi ning määra valiku aluseks, kuid samas tuleb siiski
vältimatult arvestada süüdistatava isikuga eripreventiivsest prognoosist lähtuvalt. Kellegi
tegelik karistuslik mõjutamine saab toimuda vaid inimese hoiakute muutmise kaudu ja seega
konkreetse isiku omadusi arvestades. Seetõttu peabki karistuse eripreventiivse eesmärgi
saavutamiseks arvestama ka süüdlase isikut (vt Riigikohtu otsused nr 3-1-1-40-04; 3-1-1-99-
06). Meelis Semjonov on varem kriminaalkorras karistamata, ta töötab ning antud andmed on
iseloomustavaks asjaoluks. Süüdistatava Meelis Semjonovi süüd ei saa lugeda ülemäära
suureks. Karistuse mõistmisel on üks peamine kriteerium, et hinnata tuleb konkreetse teo
sisemist ebaõigust. Riigikohtu kriminaalkolleegium on lahendis nr 3-1-1-12-06 märkinud, et
süü suuruse tuvastamisse tuleb kaasata teo toimepanemise tehiolud, otsuses nr 3-1-1-99-06 on
öeldud, et süü suurusest lähtuvalt peab kohus andma karistuse liiki ja määra sisaldava
põhjendatud karistusõigusliku hinnangu toimepandud kuriteole (otsuse p 14). Tähendust
omab seega suurel määral konkreetne teo toimepanemise viis (nn täideviimis-ebaõigus),
kusjuures tähelepanu pööratakse ka teo toimepanemise ohtlikkusele, mis on samuti
objektiivseks kategooriaks. Kolleegium leiab, et Meelis Semjonovi suhtes on võimalik
saavutada karistuse eesmärk mõistes temale vangistuse sanktsiooni alammääras, st 6 aastat
vangistust, mida KrMS § 238 lg 2 alusel vähendada 1/3 võrra.
Kuigi Riigikohtu senises praktikas on asutud seisukohale, et karistusseadustiku süstemaatilise
tõlgendamise pinnalt tuleb karistusest tingimuslikult vabastamisel lähtuda põhimõttest, et
tingimuslikult vabastatu katseaeg peab olema mõistetud vangistusest pikem. Seega sellisest
põhimõttest lähtuvalt ei saa, kooskõlas KarS § 73 lg-s 3 sätestatuga, enam kui viieks aastaks
vangistatute puhul karistuse kandmisest tingimuslik vabastamine üldse kõne alla tulla, kuid
kuna prokurör taotles KarS § 73 sätete kohaldamist, tuleb kolleegiumil sellega nõustuda.
Samuti asus apellant seisukohale, et KarS § 73 lg 1, 2, 3 alusel kuulub koheselt kandmisele 4
kuud vangistust, millega kolleegium täielikult nõustub. Kolleegium nõustub, et katseaja toime
mõjub Meelis Semjonovile oluliselt distsiplineerivamalt, kui ta on vahetult kogenud, mida
kujutab endast ja milliste tegelike vabadusepiirangutega on vangistus seotud.

6.2 Prokurör on taotlenud Evert Tismusele mõista karistuseks KarS § 113 lg 1 - § 25 lg 2 ja §
22 lg 3 järgi kvalifitseeritava kuriteo toimepanemise eest 5 aastat vangistust. KrMS § 238 lg 2
alusel vähendada karistust 1/3 võrra. KarS § 73 lg 1, 2, 3 alusel määrata, et koheselt kuulub
kandmisele 8 kuud vangistust ning ülejäänud vangistust ei pöörata täitmisele, kui Evert
Tismus ei pane 5 aasta pikkuse katseaja jooksul toime uut tahtlikku kuritegu
Kuivõrd prokurör on palunud karistada süüdistatavat Evert Tismust alla sanktsiooni
alammäära, siis ei saa kolleegium mõista Evert Tismusele rangemat karistust, kui seda taotles
prokurör, mistõttu tuleb Evert Tismust karistada vangistusega 5 aastat, mida KrMS § 238 lg 2
alusel vähendada 1/3 võrra.


                                                                                         15(20)
Samuti asus apellant seisukohale, et KarS § 73 lg 2 alusel kuulub koheselt kandmisele 8 kuud
vangistust
Riigikohus on oma lahendis nr 3-1-1-99-06 p 21 märkinud, et lühivangistuse määramine võib
kõne alla tulla siis, kui kohus pärast seda, kui on kirja pannud veenvad põhjendused isiku
tingimuslikult karistusest vabastamiseks, leiab siiski, et katseaja toime võiks sellele
konkreetsele isikule mõjuda oluliselt distsiplineerivamalt, kui ta on vahetult kogenud, mida
kujutab endast ja milliste tegelike vabadusepiirangutega on vangistus seotud. Karistuse
kandmisest osalise vabastamise instituudi eesmärk on üksnes nn šokivangistus, mida tuleb
sisustada eripreventiivselt kui isiku tõsist hoiatamist lühiajalise - s.o mõnekuulise
vangistusega (vt RKKKo nr 3-1-1-41-04 ja nr 3-1-1-21-05). Osalisel karistusest tingimuslikul
vabastamisel tuleb kohesele ärakandmisele määratavat karistust käsitada igal juhul vaid
kuudes vältava lühivangistusena. Tulenevalt Riigikohtu seisukohtadest avaldub sellise
sanktsiooni preventiivne toime vangistuse lühiajalisuses, kuid käesolevaks ajas taotleb
prokurör vangistusest täitmisele pöörata 8 kuud, mis ilmselgelt ei ole enam lühivangistus ega
täida seega oma eesmärki. Seda enam, et varasemalt on süüdistatav juba antud asjas viibinud
eelvangistuses 4 kuud 7 päeva, mistõttu asub kolleegium seisukohale, et KarS § 73 lg 2 alusel
kuulub kohesele ära kandmisele vangistus 4 kuud 7 päeva. Kuivõrd eelvangistuses viibis
Evert Tismus 4 kuud 7 päeva, siis tuleb kohesele kandmisele kuuluv karistus lugeda kantuks.

7. Kohtukolleegium peatub ka menetluskuludel.
Maakohtu otsusega mõisteti välja menetluskulud Evert Tismuselt kokku 1 120 eurot, s.o
ekspertiiside tegemise kuludest 475 eurot (aktid 15E-GE1543 ja 16GE-GE0042 ning
süüdimõistva kohtuotsusega kaasnev sundraha 645 eurot. Meelis Semjonovilt kokku 1 738
eurot, s.o ekspertiiside tegemise kulud 685 eurot (akti 16E-TB0002 järgi 210 eurot),
aktide15E-GE1543 ja 16GE-GE0042 järgi 475 eurot); määratud kaitsjale makstud tasu 408
eurot ja süüdimõistva kohtuotsusega kaasnev sundraha 645 eurot.
Kuna kohtukolleegium tühistab maakohtu otsuse Evert Tismuse ja Meelis Semjonovi
süüdimõistmises KarS § 121 lg 2 p 1-§ 22 lg 3 järgi ja mõistab Meelis Semjonovi ja Evert
Tismuse süüdi KarS § 113 lg 1 - § 25 lg 2 ja § 22 lg 3 järgi, siis tuleb otsus tühistada ka
Meelis Semjonovilt menetluskulu summas kokku 1 738 eurot ja Evert Tismuselt
menetluskulu summas kokku 1 120 eurot väljamõistmises osas.
KrMS § 180 lg 1 kohaselt hüvitab süüdimõistva kohtuotsuse korral menetluskulud
süüdimõistetu.
KrMS § 175 lg 1 p 9 kohaselt on menetluskulu süüdimõistva kohtuotsusega kaasnev
sundraha. KrMS § 179 lg 1 p 1 kohaselt on süüdimõistva kohtuotsusega kaasneva sundraha
suurus esimese astme kuriteos süüdimõistmise korral 2,5 kuupalga alammäära. Kuna tegemist
on menetluskuluga, mis ei ole materiaalses mõttes käsitletav karistusena, siis tuleb sundraha
väljamõistmisel kohaldada kohtuotsuse tegemise ajal kehtivat sundraha koefitsienti.
Riigikohtu kriminaalkolleegium on juhtinud sellele asjaolule kohtute tähelepanu 9. septembri
2005. a otsuses nr 3-1-1-63-05, 12. detsembri 2008. a otsuses nr 3-1-1-46-08 ja 16. novembri
2010. a otsus nr 3-1-1-83-10.
Süüdistatavad Meelis Semjonov ja Evert Tismus mõistetakse süüdi KarS § 113 lg 1 - § 25 lg
2 ja § 22 lg 3 järgi, esimese astme kuriteos, mistõttu tuleb Meelis Semjonov ja Evert Tismus
välja mõista sundraha 1 075 eurot. Kokku kuulub Meelis Semjonovilt välja mõistmisele
menetluskulu summas 2 168 eurot, s.o ekspertiiside tegemise kulud 685 eurot (akti 16E-
TB0002 järgi 210 eurot), aktide15E-GE1543 ja 16GE-GE0042 järgi 475 eurot); määratud
kaitsjale makstud tasu 408 eurot ja süüdimõistva kohtuotsusega kaasnev sundraha 1 075 eurot.
Evert Tismuselt kuulub välja mõistmisele menetluskulu summas kokku 1 550 eurot, s.o
ekspertiiside tegemise kuludest 475 eurot (aktid 15E-GE1543 ja 16GE-GE0042) ning
süüdimõistva kohtuotsusega kaasnev sundraha 1 075 eurot.


                                                                                      16(20)
8. Süüdistatava Evert Tsimus kaitsja Sven Sillar palus tühistada Harju Maakohtu otsus ja
mõista Evert Tismus täielikult õigeks.
Punktides 5-5.3 asus kolleegium seisukohale, et on täielikult tõendatud Evert Tismuse poolt
KarS § 113 lg 1 - § 25 lg 2 ja § 22 lg 3 järgi kvalifitseeritava kuriteo toimepanemine ning
Evert Tismus tuleb süüdi mõista KarS § 113 lg 1 - § 25 lg 2 ja § 22 lg 3 järgi, siis ei ole
võimalik süüdistatava Evert Tismuse õigeksmõistmine.
Kolleegium ei nõustu kaitsja apellatsioonis tooduga, et maakohtu otsus rajaneb üksnes elulisel
usutavusel ja oletustel.
Apellant on jätnut tähelepanuta asjaolu, et maakohus ei ole rajanud otsust elulisele
usutavusele, vaid maakohus on otsuse järeldustes toetunud maakohtu istungil uuritud tõendite
kogumile, milleks on nii kannatanu ütlused, tunnistajate ütlused ja süüdistatavate ütlused ning
teised kogutud kirjalikud tõendid. Kolleegium leiab, et maakohtu otsus ei tugine oletustel,
vaid tugineb asjaoludel, mille kohus on tunnistanud tõendatuks. Samas puudub kaitsja
apellatsioonis põhjendused, miks tuleb kaitseväiteid kuriteosündmusest pidada eluliselt
usutavamaks kui süüdistus versiooni. Ka ei ole kaitsja viidanud apellatsioonis konkreetsetele
tõenditele, mis kummutaks maakohtu otsuses toodud järeldused ja kinnitaks apellatsioonis
toodud versiooni. Seejuures on kaitsja jätnud tähelepanuta, et maakohus on analüüsinud
põhjalikult süüdistatava Evert Tismuse väiteid, versiooni ja kaitsja tõstatatud kahtlusi (kd 4 lk
104-108). Nii on maakohus põhjendanud, millega on ümberlükatud süüdistatava Evert
Tismuse väited, andnud hinnangu tema ütluste usaldusväärsusele ning kontrollinud nende
haakuvust teiste tõenditega.

8.1 Kaitsja Sven Sillari apellatsioonis taotletakse KrMS § 7 lg-s 3 sätestatud in dubio pro reo
põhimõtet aluseks võttes tõlgendada tekkinud kahtlused süüdistatava kasuks ning kohtul
tuleks igal juhul lähtuda kriminaalmenetluses kohaldatavast in dubio pro reo põhimõttest.
Ringkonnakohus asub seisukohale, et süüdistatava kasuks tuleb tõlgendada vaid selline
kõrvaldamata kahtlus süüdistusversiooni paikapidavuses, mis on konkreetseid asjaolusid
arvestades eluliselt usutav ning süüdistatava kasuks tõlgendatakse ainult kõrvaldamata
kahtlused, kuid antud kohtuasjas ei ole tõusetunud kahtlusi, mis tuleks tõlgendada
süüdistatava kasuks. Nii on Riigikohtu kriminaalkolleegium üheselt lahendis 3-1-1-77-15
märkinud, et oluline on aga silmas pidada, et selle nn põhjendatud kahtluse tekkeks (sh ka
KrMS § 7 lg 3 tähenduses) peab kriminaalasjas esinema tõsiseltvõetav tõenduslik alus.
Põhjendatud või siis ka kõrvaldamata kahtluse nõue ei tähenda seega kindlasti seda, et kohtul
tuleks isiku süüküsimuse käsitlemise aluseks võtta süüdistatava jaoks soodsaim versioon
olukorras, kus puuduvad igasugusedki kaitseversiooni kinnitavad toetuspunktid.
Tõenduslikult tähendab see, et esitatud kaitsetees peab olemuslikult haakuma kriminaalasjas
kinnitust leidnud ülejäänud tõendikogumiga. Kohtuasjas ei haaku kaitsja poolt apellatsioonis
toodud versioonid ja oletused kriminaalasjas kinnitust leidnud tõendikogumina.

8.2 Kaitsja esitas apellatsioonis taotluse, hüvitada maakohtu õigusabikulud summas 3 460
eurot, kuna olukorras, mil KarS § 113 järgi kohtusse esitatud süüdistus kvalifitseeritakse
kohtus ümber KarS § 121 järgi, on õigusabikulud põhjendatud ning seetõttu tulnuks need
riigilt kas siis täiesulatuses või osaliselt Evert Tismuse kasuks välja mõista.
Kolleegium ei rahuldanud kaitsja taotlust mõista Evert Tismus õigeks, mistõttu ei kuulu
kohaldamisele KrMS § 181 lg 1 sätted ning kaitsja taotlus mõista maakohtu õigusabi kulud
riigilt kas siis täiesulatuses või osaliselt Evert Tismuse kasuks välja mõista, rahuldamisele ei
kuulu.




                                                                                          17(20)
9. Süüdistatava Ursel Veimanni kaitsja Indrek Repnau palub lugeda Ursel Veimannile
käesolevas kriminaalasjas mõistetud kergem karistus (6 aastat vangistust) kaetuks temale
Harju Maakohtu 14.04.2016.a. otsusega mõistetud raskema karistusega (10 aastat vangistust).
Karistusseadustiku § 65 lg 1 reguleerib liitkaristuse mõistmist neil juhtudel, kui pärast
süüdimõistva kohtuotsuse kuulutamist tuvastatakse, et süüdimõistetu on pannud enne
kohtuotsuse kuulutamist toime ka teise kuriteo. Seega kirjeldab KarS § 65 lg 1 lause 1
olukorda, mil on tegemist kuritegude hiljem tuvastatud kogumiga.
Kolleegium nõustub apellandiga, et tavaolukorras oleks pidanud arutama Ursel Veimanni
mõlemat kuritegu koos ja mõistma nii üksikkaristused kui ka liitkaristuse ühe kohtuotsusega.
Kuritegude kogumi hilisema tuvastamise korral ei ole aga võimalik sellist olukorda täielikult
taastada. Riigikohus varasemas praktikas korduvalt tõdenud, et kuigi kuritegude hiljem
tuvastatud kogumi korral mõistetakse liitkaristus mitme kohtuotsuse järgi, peab kohus siiski
looma olukorra, kus enne esimese kohtuotsuse kuulutamist mitu kuritegu toime pannud
isikute karistusõiguslik kohtlemine oleks võrdne, vaatamata sellele, kas nende kuritegude eest
mõistetakse karistus ühe kohtuotsusega KarS § 64 lg 1 järgi või mitme kohtuotsusega KarS §
65 lg 1 järgi (vt Riigikohtu põhiseaduslikkuse järelevalve kolleegiumi 20. veebruari 2007. a
otsus kriminaalasjas nr 3-4-1-2-02 ja kriminaalkolleegiumi 22. mai 2008. a otsus
kriminaalasjas nr 3-1-1-26-08). Seega tuleb antud põhimõtteid järgida ka käesoleva asja
lahendamisel.
KarS § 65 lg 1 esimesest lausest tuleneb sõnaselgelt kohtu kohustus mõista süüdistatavale
liitkaristus KarS §-s 64 sätestatud korras. Viimane sätestab kuritegude kogumi eest mõistetava
liitkaristuse üldised reeglid.
Apellant taotleb liitkaristuse mõistmisel lähtuda absorbtsiooniprintsiibist, lugedes kergema
karistuse kaetuks raskema karistusega. Kolleegium asub seisukohal, et maakohus on
õigustatult kohaldanud üksikkaristustest raskeima suurendamist ehk karistuste osalise liitmise
põhimõtet KarS § 64 lg 1 alusel, kuna toimepandud kuriteod (tapmise katse ja narkootilise
aine suures koguses ebaseaduslik käitlemine) on kindlasti nendeks teguriteks, mis mõjutavad
süüdistatava süü suurust ja põhjendavad liitkaristuse moodustamisel asperatsioonipõhimõtte
rakendamist. Maakohus on liitkaristust suurendanud, kuni see vastas süü suurusele ja
karistuse eesmärkidele ning kolleegium nõustub maakohtuga. Harju Maakohtu 14.04.2016.a.
otsusega mõistetud karistus 10 aastat KarS § 184 lg 21 järgi on mõistetud alla sanktsiooni
keskmist määra (keskmine määr 13 aastat). Antud kriminaalasjas on mõistetud karistuseks 9
aastat, seega taaskord alla sanktsiooni keskmist määra (keskmine määr 10 aastat 6 kuud).
Riigikohtu kriminaalkolleegium on üheselt asunud seisukohale, et liitkaristuse mõistmisel
mõne kuriteo ebaõiguse sootuks arvestamata jäämise vältimiseks tuleks pigem hoiduda
absorbtsioonipõhimõtte rakendamisest juhul, kui liidetavatest raskeima kuriteo eest mõistetud
üksikkaristus ei vasta selle kuriteo eest ette nähtud sanktsiooni ülemmäärale (vt 3-1-1-20-16).
Kolleegium asub seisukohale, et liitkaristuse moodustamisel ei saa lähtuda
absorbtsiooniprintsiibist, kuivõrd raskeim karistus ei ole vastav süü suurusele ja karistuse
eesmärkidele. Käesolevas asjas on tagatud selliselt isiku võrdne kohtlemine nende isikutega,
kellele mõistetakse mitme kuriteo eest liitkaristus ühe kohtuotsusega. Seejuures tuleb
märkida, et ka ühe kohtuotsusega mõistetud liitkaristuse mõistmisel kohaldatakse KarS § 64
lg 1 sätteid ning ka siis on kohtul võimalus mõistetud raskeimat üksikkaristust suurendada või
lugeda kergem karistus kaetuks raskeima karistusega. Lisaks väärib märkimist, et kaitsja
etteheited kriminaalasjade ühendamata jätmise osas ei ole asjakohased, kuivõrd KarS § 184
lg 21 järgi esitatud süüdistusasja arutati kokkuleppemenetluses 14.04.2016 ning käesolev
kriminaalasi saabus kohtusse üldmenetluses mais 2016, kuid mida hiljem arutati
lühimenetluse korras. Seega puudus kohtul igasugune võimalus kohtuasju liita. Samuti
soovides kriminaalasjade liitmist oli süüdistataval Ursel Veimannil ilmselgelt võimalus



                                                                                        18(20)
kokkulepet mitte sõlmida või ka sõlmitud kokkuleppest loobuda, mistõttu etteheited selles
osas on ainetud.

10. KrMS § 175 lg 1 p 4 kohaselt on määratud kaitsjale makstav tasu menetluskulu.
Süüdistatava Meelis Semjonovi kaitsja Juho- Enn Aule esitas taotluse hüvitada temale
õigusabi osutamisega seotud kulud. Kaitsja taotles istungil osalemise eest hüvitada temale
koos käibemaksuga, kokku summas 48 eurot. Kohtukolleegium leiab, et kaitsja taotlus on
põhjendatud ning kuulub rahuldamisele. KrMS § 185 lg 1                   sätestab, et kui
apellatsioonimenetluses tehakse üks KrMS § 337 lg 1 p 2-4 või lõikes 2 nimetatud lahend,
kannab menetluskulud riik. Ringkonnakohus tühistab Harju Maakohtu 30.juuni 2016.a
kohtuotsuse osaliselt ja teeb uue otsuse, mistõttu käesoleval juhul kannab
apellatsioonimenetluses tekkinud menetluskulud riik.

10.1 Süüdistatava Evert Tismuse valitud kaitsja vandeadvokaat Sven Sillar esitas
ringkonnakohtule taotluse apellatsioonimenetluses kantud menetluskulude hüvitamiseks
summas 1 200 eurot.
Kohtukolleegium leiab, et arvestades apellatsiooni mahtu ja ka prokuröri apellatsioonile
esitatud vastuse koostamise mahtu ja sellele kulunud aega, ei ole kaitsja poolt taotletud
summa KrMS § 175 lg 1 p 1 tähenduses mõistlik.
Riigikohus on varem selgitanud, et valitud kaitsjale makstav tasu on käsitatav menetluskuluna
üksnes osas, milles see tasu on mõistliku suurusega. Mõistlikku suurust ületavat kaitsjatasu
menetluskulu hulka ei arvata ja järelikult ei saa kriminaalasja menetleja otsustada ka selle
hüvitamist. (Vt Riigikohtu kriminaalkolleegiumi 31. mai 2013. a otsus asjas nr 3-1-1-108-12,
p 29.) Seejuures on kohtul kaalutlusruum, hindamaks tehtud kaitsetoimingute ja selleks
koostatud dokumentide vajalikkust, samuti nende koostamisele kulunud aega. Isikule tuleb
hüvitada kaitsjatasu üksnes ulatuses, mis on seotud põhjendatud kaitsetoimingutega. Kohtu
poolt ebavajalikeks loetavate teenuste eest või õigusabi osutamiseks liigselt kulutatud aja eest
makstud tasu isikule ei hüvitata (vt Riigikohtu kriminaalkolleegiumi 2. detsembri 2011. a
otsus asjas nr 3-1-1-99-11, p-d 9-12).
Riigikohtu kriminaalkolleegium on viidanud Riigikohtu tsiviilkolleegiumi seisukohale, mille
kohaselt on kohtul võimalus hinnata esindaja töö mahtu muu hulgas selle kaudu, kuivõrd tema
koostatud menetlusdokumendid asjas erinevad või sarnanevad (vt Riigikohtu
tsiviilkolleegiumi 18. mai 2010. a otsus asjas nr 3-2-1-43-10, p 14). Riigikohtu
halduskolleegium on samuti sarnaselt selgitanud, et vajalike ja põhjendatud menetluskulude
väljamõistmise otsustamiseks tuleb analüüsida kaebuse koostamiseks läbitöötamist vajava
materjali mahukust ning kaebuse koostamise keerukust ja aeganõudvust (vt Riigikohtu
halduskolleegiumi 18. mai 2009. a määrus asjas nr 3-3-1-28-09, p 11).
Kolleegiumi hinnangul on kaitsja poolt märgitud õigusabiteenuse tunnihind arutatava
kriminaalasja kontekstis mõistliku suurusega ja ka osutatud õigusteenus on olnud tervikuna
vajalik, kuid kolleegium seab kahtluse alla kaitsja esitatud arve alusel apellatsioonkaebuse
koostamiseks ja prokuröri apellatsioonile vastuväidete esitamiseks kulunud aega, arvestades
nende mahtu. Apellatsiooni ja kirjaliku vastuse argumendid on äärmiselt lühikesed, mille tõttu
ei saa õigusteenuse osutamisele kulutatud aega lugeda ajamahukaks ega aeganõudvaks ja täies
ulatuses põhjendatuks Märgitud põhjustel loeb kolleegium valitud kaitsjatele makstud
õigusabikuludest mõistliku suurusega tasuks kokku 600 eurot (5 tundi), millele lisandub
käibemaks 120 eurot, seega kokku summas 720 eurot.
Kuna kohtukolleegium tühistab Harju Maakohtu 30.juuni 2016.a kohtuotsuse osaliselt ja teeb
uue otsuse, siis jäävad apellatsioonimenetluses kantud menetluskulud riigi kanda. Seoses
sellega mõistab kohtukolleegium Eesti Vabariigilt Evert Tismuse kasuks välja tema poolt
valitud kaitsjale apellatsioonimenetluses makstud tasu 720 eurot.


                                                                                         19(20)
11. Eeltoodu alusel ja juhindudes KrMS § 337 lg 1 p-st 4; § 340 lg 4 p-st 1 tühistab
kohtukolleegium Harju Maakohtu 30.juuni 2016.a otsuse osaliselt ja teeb tühistatud osas uue
otsuse. Prokuröri apellatsiooni kohtukolleegium rahuldab osaliselt, kaitsjate apellatsioonid
jätta rahuldamata.


/allkirjastatud digitaalselt/     /allkirjastatud digitaalselt/   /allkirjastatud digitaalselt/



   Orvi Tali                            Ivi Kesküla                    Sten Lind




                                                                                       20(20)

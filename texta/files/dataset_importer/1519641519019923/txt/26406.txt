                              KOHTUMÄÄRUS
Kohus                             Viru Maakohus

Kohtunik                          Heli Väinaste

Määruse tegemise aeg ja koht      13.01.2016, Rakvere kohtumaja, kirjalikus menetluses


Väärteoasja number                4-16-125

Väärteoasi                        G K kaebus PPA Ida prefektuuri Rakvere politseijaoskonna
                                  15.11.2015 väärteoprotokolli nr AB1429010, 14.12.2015
                                  määruse ja 23.12.2015 määruse peale väärteoasjas nr:
                                  2590,15,004641
Menetlustoiming                   Kaebuse läbivaatamine

Menetlusosalised ja nende         Kaebuse esitaja/menetlusalune isik: G K, isikukood xxxx,
esindajad                         elukoht xxxx
                                  Seaduslik esindaja: E L, isikukood xxxx, elukoht xxxx, e-
                                  post: xxxx
                                  Kohtuväline menetleja: PPA Ida prefektuuri Rakvere
                                  politseijaoskond

RESOLUTSIOON:

Jätta G K kaebus PPA Ida prefektuuri Rakvere politseijaoskonna 15.11.2015
väärteoprotokolli nr AB1429010, 14.12.2015 määruse ja 23.12.2015 määruse peale
väärteoasjas nr: 2590,15,004641 rahuldamata.

Määruse peale ei saa esitada määruskaebust (VTMS § 191 p 12).


Asjaolud

08.01.2016 esitas menetlusaluse isiku G K seaduslik esindaja E L Viru Maakohtu Rakvere
kohtumajale kaebuse Ida prefektuuri Rakvere politseijaoskonna piirivalvur E A poolt
väärteoasjas nr: 2590,15,004641 15.11.2015 koostatud väärteoprotokolli nr AB1429010
peale, kohtuvälise menetleja 14.12.2015 määruse lahendi kättesaamise edasilükkamise kohta
peale ja 23.12.2015 kohtuvälise menetleja juhi õigusaktiga volitatud ametniku määruse peale.




                                                                                          1
Kaebus on adresseeritud Viru Maakohtu Rakvere kohtumajale, kuid ei ole järgitud VTMS §
78 lõikes 3 sätestatud korda ning on esitatud otse kohtule. Menetlusökonoomilistel
kaalutlustel ei tagastanud kohus kaebust selle esitajale, vaid nõudis kohtuväliselt menetlejalt
ise välja kaebuse aluseks olevad väärteoasja materjalid. 11.01.2016 saatis kohtuväline
menetleja kohtule väärteoasja nr: 2590,15,004641 toimiku.

Kaebuse kohaselt koostas Ida prefektuuri Rakvere politseijaoskonna piirivalvur E A
15.11.2015 väärteoprotokolli nr AB1429010. Väärtegu, mida menetlusalusele isikule ette
heidetakse seisnes väärteo kirjelduse kohaselt selles, et 15.11.2015 kella 20.00 ajal, olles
alaealine, tarbis xxxx linnas/vallas, staadioni juures, alkohoolselt jooki viina.
Indikaatorvahendi näit oli 0,89 mg/l. Mõõtmine oli tehtud alkomeetriga Alcoqvant 6020.
Sellise teoga rikkus menetlusalune isik, väärteoprotokolli kohaselt, alkoholiseaduse (AS) § 46
nõudeid ja väärtegu kvalifitseeriti AS § 71 järgi. Menetlusaluse isiku seaduslik esindaja esitas
02.12.2015 vastulause ja palus väärteoprotokoll tühistada, kuna väärteoprotokollis kirjeldatud
rikkumise kohta ei eksisteeri. 14.12.2015 koostas Ida prefektuuri Rakvere politseijaoskonna
ennetus- ja menetlustalituse menetlusteenistuse vanemväärteomenetleja A V määruse
väärteoasjas nr: 2590,15,004641, lahendi kättesaamise edasilükkamise kohta. Määruses on
menetleja asunud seisukohale, et menetlusalusele isikule etteheidetav tegu on kvalifitseeritav
karistusseadustiku (KarS) § 71 lg 1 järgi ja tegu pandi toime xxxx. Samas menetleja möönis,
et protokolli koostanud ametnik on rikkunud menetlusõigust, jättes parandatud
väärteoprotokolli menetlusalusele isikule tutvustamata. Kuid määruses asus menetleja
seisukohale, et tegemist ei ole sellise menetlusõiguse rikkumisega, mis tooks kaasa menetluse
lõpetamise. Menetlusaluse isiku seaduslik esindaja esitas 22.12.2015 kohtuvälise menetleja
asutuse juhile kaebuse kohtuvälise menetleja tegevuse peale. Kaebuses viitas avaldaja
menetlusnormide olulisele rikkumisele ja palus kohtuvälise menetleja juhil lõpetada
väärteoasjas nr: 2590,15,004641 menetlus. 23.12.2015 koostas kohtuvälise menetleja juhi
õigusaktiga volitatud ametnik kaebuse lahendamise määruse. Kaebuse lahendamise käigus
kaebuse lahendaja nõustus kaebuses väljatoodud asjaoludega ja sellega, et kohtuväline
menetleja on määruse koostamisel teinud vigu, kuid rahuldas kaebuse osaliselt ja kohustas
kohtuvälist menetlejat tegema täiendavad parandused. Väärteomenetluse lõpetamise osas
jättis kaebuse lahendaja kaebuse, motiveerimata oma otsust, rahuldamata. 28.12.2015 koostas
kohtuväline menetleja ebaselguste lahendamise määruse.

Kaebuses asusid menetlusalune isik ja tema seaduslik esindaja seisukohale, et nii
väärteoprotokollis kui ka menetleja poolt 14.12.2015 koostatud määruses kirjeldatud ajal ja
kohas, etteheidetavat sündmust pole aset leidnud. Samuti jäi menetlusalusele isikule
arusaamatuks, millise seaduse alusel on temale etteheidetav tegu kvalifitseeritav, kuna
väärteoprotokollis on etteheidetav tegu kvalifitseeritud „Alkoholiseaduse“ § 71 järgi aga
14.12.2015 määruses KarS § 71 lg 1 järgi. Kaebuse kohaselt peale avaldaja vastulauset ja
kaebust kohtuvälise menetleja tegevuse peale on kohtuväline menetleja korduvalt teinud
täiendusi ja parandusi väärteoasja nr: 2590,15,004641 väärteoprotokollis nr AB1429010.
Esimese paranduse tegi kohtuväline menetleja enne menetlusaluse isiku seadusliku esindaja
vastulauset, kuid rikkudes VTMS § 70, jättis selle menetlusalusele isikule teatavaks tegemata.
Sellist menetlusnormide rikkumist möönis ka 14.12.2015 Ida prefektuuri Rakvere
politseijaoskonna ennetus- ja menetlustalituse menetlusteenistuse vanemväärteomenetleja.

Võttes arvesse eeltoodut ja juhindudes VTMS § 29 lg 1 p 1 ja § 78 lg 1 palus kaebuse esitaja
kohtul lõpetada menetlus väärteoasjas nr: 2590,15,004641.




                                                                                              2
Kohtumääruse põhjendused

Väärteomenetluse seadustiku (VTMS) § 78 lg 1 kohaselt, kui isik ei nõustu käesoleva
seadustiku § 77 lõike 2 kohaselt kaebust lahendades tehtud määrusega (kohtuvälise menetleja
juhi või tema õigusaktiga volitatud ametniku määrusega) ja vaidlustatakse kohtuvälise
menetleja tegevust, millega on rikutud isiku õigusi ja vabadusi, on isikul õigus esitada kaebus
maakohtule.

VMTS § 78 lg 2 p 1 kohaselt võib menetlusosaline esitada kaebuse 10 päeva jooksul alates
vaidlustatava määruse kättesaamisest. Kuna kaebusest ei nähtu, millal on kaebuse esitaja
saanud kätte kohtuvälise menetleja 23.12.2015 määruse ning seda ei osanud täpsustada ka
kohtuväline menetleja, siis loeb kohus kaebuse esitatuks tähtaegselt.

VMTS § 79 lg 1 kohaselt vaatab maakohtunik kaebuse läbi selle saamisest alates viie päeva
jooksul. Sama paragrahvi lg 2 kohaselt vaadatakse kaebus läbi kirjalikus menetluses kaebuse
piires ja selle isiku suhtes, kelle suhtes see on esitatud.

Esitatud kaebusest jääb kohtule selgusetuks, millist konkreetset kohtuvälise menetleja
tegevust, millega on rikutud isiku õigusi ja vabadusi, soovib kaebuse esitaja vaidlustada.

Kaebuse esitaja on väljendanud, et kui väärteoprotokollis olev teokirjeldus on puudulik, on
rikutud menetlusaluse isiku VTMS § 19 lg 1 p-st 1 tulenevat õigust teada, millist väärteoasja
tema suhtes menetletakse. Menetlusalusel isikul ei ole võimalik mõista, kus on talle
etteheidetav tegu toime pandud ning milline on väärteo kvalifikatsioon. Samas nähtub asja
materjalidest, et kohtuväline menetleja on teinud väärteoprotokolli parandused seoses teo
toimepanemise kohaga. VMTS § 68 lg 2 kohaselt, kui protokolli koostades tuleb
tõendusteavet täiendada või muuta väärteo kvalifikatsiooni, täiendatakse protokolli, seega ei
välista seadus võimalust juba koostatud ja menetlusalusele isikule tutvustatud
väärteoprotokolli täiendamiseks.

Lisaks viitab kaebuse esitaja, et protokolli koostanud ametnik on rikkunud menetlusõigust,
jättes parandatud väärteoprotokolli menetlusalusele isikule tutvustamata. Nimetatud rikkumist
möönis ka kohtuväline menetleja oma 14.12.2015 määruses, kuid asus seisukohale, et
tegemist ei ole sellise menetlusõiguse rikkumisega, mis tooks kaasa menetluse lõpetamise.
Viidatud määrusega määrati tutvustada menetlusalusele isikule parandatud väärteoprotokolli
ning viidati, et määruse peale võib VTMS § 76 alusel esitada kaebuse kohtuvälise menetleja
juhile 15 päeva jooksul alates määruse kättesaamisest.

Kaebuse esitaja esitas kohtuvälise menetleja juhile kaebuse 22.12.2015 ning taotles menetluse
lõpetamist väärteoasjas. Kaebuse lahendaja jäi seisukohale, et väärteoasjas ei ole olnud sellist
menetlusõiguse rikkumist, mis tooks kaasa menetluse lõpetamise. Riigikohtu lahendi nr 3-1-
1-84-07 kohaselt on lubamatu olukord, kus kohtuvälise menetleja otsuses märgitav väärteo
lühikirjeldus sisaldab faktilisi asjaolusid, mida väärteoprotokollis ega selle täiendustes
nimetatud ei ole, antud väärteoasjas ei ole aga kohtuväline menetleja lahendit teinud. Kaebuse
lahendaja nõustus, et lahendi kättesaamise edasilükkamise määruses on väärteo
kvalifikatsioon ja toimepanemise koht märgitud valesti ning rahuldas kaebuse osaliselt,
kohustades kohtuvälist menetlejat parandama lahendi kättesaamise edasilükkamise määruses
eksitud kvalifikatsioon ja teo toimepanemise koht. 28.12.2015 on kohtuväline menetleja
koostanud ebaselguste lahendamise määruse ning lugenud õigeks kvalifikatsiooniks



                                                                                              3
Alkoholiseaduse § 71 ja teo toimepanemise kohaks Loksa linn, Harju maakond. Määrus on
edastatud menetlusaluse isiku seaduslikule esindajale.

Eeltoodust tulenevalt, asub kohus seisukohale, et kohtuväline menetleja on täiendanud
väärteoprotokolli, kõrvaldanud seal esinenud puudused ning teavitanud sellest menetlusalust
isikut, tagades ühtlasi uue või täiendava vastulause esitamise võimaluse. Sellega on
kohtuväline menetleja juba kõrvaldanud eelpool nimetatud rikkumised. Rohkem kohtuvälise
menetleja tegevusi, millega on rikutud isiku õigusi ja vabadusi, esitatud kaebuses välja toodud
ei ole, vaid on kohtule esitatud menetlusaluse isiku taotlus väärteomenetlus VTMS § 29 lg 1 p
1 alusel lõpetada.

VTMS § 79 lg 3 kohaselt võib maakohtunik kaebust lahendades: 1) jätta kaebus rahuldamata;
2) rahuldada kaebus täielikult või osaliselt ja kui õiguste rikkumist ei saa enam kõrvaldada,
tunnistada isiku õiguste rikkumist; 3) tühistada vaidlustatud määrus või peatada vaidlustatud
menetlustoiming täielikult või osaliselt, kõrvaldades õiguste rikkumise.

VTMS § 79 lg 3 ei anna kohtule õigust väärteomenetlust VTMS § 29 lg 1 p 1 alusel lõpetada.
Sellest tulenevalt ning lähtudes eeltoodust jätab kohus menetlusaluse isiku kaebuse
rahuldamata.

/allkirjastatud digitaalselt/

Heli Väinaste
Kohtunik




                                                                                             4

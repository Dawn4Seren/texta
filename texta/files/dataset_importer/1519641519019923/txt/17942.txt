                            KOHTUOTSUS
                                 EESTI VABARIIGI NIMEL

Kohus                                 Tartu Ringkonnakohus
Kohtukoosseis                         Maili Lokk, Einar Vene ja Tanel Saar
Otsuse tegemise aeg ja koht           19. aprill 2016, Tartu
Haldusasja number                     3-14-52581
Haldusasi                             Martin Villemsi kaebus Tartu Vangla vastu varalise kahju
                                      20 euro hüvitamise nõudes
Vaidlustatud kohtulahend              Tartu Halduskohtu 27. aprilli 2015. a otsus
Menetluse alus ringkonnakohtus        Martin Villemsi apellatsioonkaebus
Asja läbivaatamine                    Kirjalik menetlus
Menetlusosalised                      Kaebaja Martin Villems
                                      Vastustaja Tartu Vangla

RESOLUTSIOON

    1. Jätta Martin Villemsi apellatsioonkaebus rahuldamata.
    2. Jätta Tartu Halduskohtu 27. aprilli 2015. a otsuse resolutsioon muutmata. Muuta
        osaliselt otsuse põhjendusi varalise kahju hüvitamise nõude rahuldamata jätmise
        osas, täiendades neid käesolevas otsuses toodud põhjendustega.
    3. Jätta kaebaja menetluskulud apellatsiooniastmes (riigilõiv) Eesti Vabariigi kanda.


EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse avalikult
teatavakstegemisest. Kassatsioonkaebuse esitamise viimane päev on 19. mai 2016.


 ASJAOLUD JA MENETLUSE KÄIK
        1.     14. augustil 2014 esitas kinnipeetav Martin Villems Tartu Vanglale kahju
        hüvitamise taotluse, milles soovis, et Tartu Vangla kompenseeriks talle Turbo
        kõnekaardile jäänud kõneaja 20 euro ulatuses.
 Tartu Vangla jättis 10. oktoobri 2014 otsusega nr 1-13/885-2 kahju hüvitamise taotluse läbi
 vaatamata pädevuse puudumise tõttu.
        2.     24. oktoobril 2014 saabus Tartu Halduskohtusse M. Villemsi kaebus, milles ta
        soovis, et Tartu Vangla hüvitaks temale TOP Connect OÜ Turbo kõnekaardile jäänud
        kõneaja 20 euro ulatuses. Kaebaja selgitas, et Tartu Vanglasse saabudes oli ta sunnitud
       vangistusseaduse (VangS) § 28 lgst 1 tuleneva õiguse realiseerimiseks soetama TOP
       Connect OÜ kõnekaardi. Kaebaja väidete kohaselt muutis 2014. aasta suvel Tartu Vangla
       kõneteenuste pakkujat, kelleks sai Elisa AS. Uue teenusepakkuja telefonidega ei olnud
       võimalik endise teenusepakkuja kõnekaarti enam helistamiseks kasutada. Kaebaja leiab,
       et vangla oleks pidanud tagama kinnipeetavatele võimaluse kõneaeg Turbo kõnekaardil
       ära kasutada.
HALDUSKOHTU PÕHJENDUSED
       3.     Tartu Halduskohtu 27. aprilli 2015 otsusega jäeti M. Villemsi kaebus rahuldamata.
Halduskohus leidis, et telefoni kasutamise võimaluse tagamine on VangS § 28 lg 1 alusel vangla
avalik ülesanne. Vaidlust ei ole selles, et kaebajale väljastati Tartu Vanglasse saabumisel
väljastusosakonna poolt Turbo kõnekaart koos informatsiooniga, et kaardile laetud kõneaega ei
tagastata. Samas oli ka info, et peale vanglast vabanemist on teenus kättesaadav laua- ja
mobiiltelefonidelt ehk kaardile jäänud kõneaega on võimalik kasutada ka hiljem vabaduses.
Vaidlus on selles, kas Tartu Vangla peab kaebajale kompenseerima Turbo kõnekaardile jäänud
kõneaja. Halduskohus asus seisukohale, et olukorras, kus kaebajal on võimalik kasutada
vaidlusalust kõnekaarti pärast vanglast vabanemist, ei ole vastustaja kaebajale varalist kahju
tekitanud, sest Turbo kõnekaardile kantud raha ei ole vangla käsutuses.
MENETLUSOSALISTE PÕHJENDUSED RINGKONNAKOHTUS
       4.     M. Villems esitas apellatsioonkaebuse, milles palub halduskohtu otsuse tühistada
       ning teha uus otsus, millega tema kaebus rahuldada või saata asi tagasi halduskohtule
       uueks läbivaatamiseks.
Apellatsioonkaebuse kohaselt on halduskohus jätnud arvestamata oluliste asjaoludega. Otsuse
punktis 9 põhjendab kohus oma seisukohta sellega, et kaebajal on võimalik kasutada Turbo
kõnekaarti pärast vabanemist. Kohus on tähelepanuta jätnud asjaolu, et kaebaja käesolev karistus
lõpeb aastal 2021 ning pärast seda kaebaja loovutatakse Harju Maakohtu määruse alusel
Hispaania Kuningriigile. Eeltoodu alusel on kohtu põhjendused ekslikud ning viinud vale otsuse
tegemiseni.
Lisaks on halduskohus jätnud tähelepanuta, et kaebaja on kõneaja kompenseerimise korral
kohustus anda üle oma Turbo kõnekaardi rekvisiidid ja kõneajajääk Tartu Vanglale. Selle järel
saaks Tartu Vangla arutada endise lepingupartneriga edasisi samme ning see oleks tekkinud
olukorrale kõige õiglasem lahendus.
       5.   Tartu Vangla palub jätta apellatsioonkaebus rahuldamata ja halduskohtu otsus
       muutmata.
Vastustaja hinnangul on kaebaja etteheide oluliste asjaoludega arvestamata jätmise osas alusetu,
kuna kaebaja ei ole vastavaid asjaolusid kaebuses maininud ega oluliseks pidanud. Samuti ei
selgita kaebaja, kuidas mõjutab karistusaja pikkus eelmise telefoniteenuse pakkuja kõnekaardile
kasutamata jäänud kõneaja hüvitamist, kuna TOP Connect OÜ kõnekaardi kasutamine väljaspool
vanglat ei ole ühegi tähtajaga seotud.
Vastustaja juhtis tähelepanu ka asjaolule, et kasutamata kõneaja eest raha tagastamiseks on
apellandil õigus pöörduda taotlusega TOP Connect OÜ poole.
Täiendavates selgitustes leidis vastustaja, et kinnipeetavaid teavitati piisavalt varakult
kõnesideteenuse operaatori vahetusest ning sellega kaasnevatest muudatustest, mh sellest kui
kaua saab Turbo kõnekaarti kasutada ning kuidas kaardile jäänud kasutamata kõneaega
väljaspool vanglat kasutada saab.
RINGKONNAKOHTU PÕHJENDUSED

                                              2
       6.     Ringkonnakohus leiab, et apellatsioonkaebuse rahuldamiseks puudub alus.
       7.     Vastavalt riigivastutuse seaduse § 7 lg-le 1 isik, kelle õigusi on avaliku võimu
       kandja õigusvastase tegevusega avalik-õiguslikus suhtes rikkunud (edaspidi kannatanu),
       võib nõuda talle tekitatud kahju hüvitamist, kui kahju ei olnud võimalik vältida ega ole
       võimalik kõrvaldada sama seaduse §-des 3, 4 ja 6 sätestatud viisil õiguste kaitsmise või
       taastamisega.
       8.     Kohtupraktikas on omaks võetud, et nimetatud sättest tuleneb ühtlasi, et isikul on
       õigus esitada hüvitise nõue juhul, kui kahju tekkimine on põhjuslikus seoses haldusorgani
       õigusvastase tegevusega. Seega tuleb jaatada kahju hüvitamise kohustust juhul, kui Tartu
       Vangla on käitunud õigusvastaselt ja see on kaasa toonud varalise kahju tekkimise M.
       Villemsile.
Ringkonnakohus nõustub halduskohtuga, et kahju hüvitamise nõue on alusetu, kuna kaebajale ei
ole varalist kahju tekitatud. Samas peab ringkonnakohus vajalikuks märkida, et esmajoones
välistab varalise kahju hüvitamise nõude rahuldamise kaebaja suutmatus tõendada varalise kahju
tekkimist. M. Villems ei ole nii kohtueelses menetluses ega kohtumenetluses esitanud tõendeid
vaidlusaluse TOP Connect OÜ Turbo kõnekaardi olemasolu ning nimetatud kaardile 20 euro
laadimise kohta.
Lisaks ei ole ringkonnakohtu hinnangul Tartu Vangla tegevus olnud õigusvastane ja seda
alljärgnevatel põhjendustel. Ringkonnakohus nõustub halduskohtuga, et telefoni kasutamise
võimaluse tagamine on VangS § 28 lg 1 alusel vangla avalik ülesanne. Tartu Vangla 23. märtsi
2016. a avaldusest nähtuvalt alustati 2. juunil 2014 Tartu Vangla eluosakondades
kinnipeetavatele kõnesideteenuse operaatori vahetuse kohta teabe jagamist. Teave, milles
märgitu kohaselt on võimalik TOP Connect OÜ Turbo kõnekaarte kasutada kuni 13. juulini
2014, pandi üles avatud osakondade infotahvlile ning suletud osakondades jagati sama teavet
kambritesse, vajadusel selgitati operaatori vahetumisega kaasnevaid muudatusi. Ringkonnakohus
nõustub vastustaja, et kinnipeetavaid teavitati piisavalt varakult kõnesideteenuse operaatori
vahetusest ning sellega kaasnevatest muudatustest. Lisaks juhib ringkonnakohus tähelepanu, et
operaatori vahetamisel ei võetud kinnipeetavatelt ära telefoni kasutamise võimalust ning
ringkonnakohtu hinnangul ei ole vangla operaatori vahetamisega ebamõistlikult piiranud VangS
§ 28 lgst 1 tulenevat õigust kasutada telefoni TOP Connect OÜ Turbo kõnekaardiga, kuna
vastavat kõnekaarti oli võimalik kasutada ligikaudu poolteist kuud pärast teate edastamist
kinnipeetavatele. Seega puudub vangla tegevuses õigusvastasus.
Eeltoodu alusel on kohus seisukohal, et kahju hüvitamise nõude eeldused ei ole täidetud ning
M. Villemsi nõue varalise kahju hüvitamiseks on alusetu.
       9.      Eeltoodud põhjendustel jätab ringkonnakohus apellatsioonkaebuse rahuldamata
       ning Tartu Halduskohtu 27. aprilli 2015. a otsuse resolutsiooni muutmata, kuid muudab
       osaliselt põhjendusi varalise kahju hüvitamise nõude rahuldamata jätmise osas,
       täiendades neid käesolevas otsuses toodud põhjendustega. Kaebaja oli ringkonnakohtus
       menetlusabi korras riigilõivu tasumisest vabastatud. Halduskohtumenetluse seadustiku
       (HKMS) § 108 lõike 1 järgi kannab menetluskulud pool, kelle kahjuks otsus tehti. HKMS
       § 118 lg 3 sätestab, et kui menetlusabi saaja on kohustatud hüvitama menetluskulud ja
       vastaspoolelt neid tema kasuks välja ei mõisteta, jätab kohus menetluskulud riigi kanda.
       Seega jääb kaebaja riigilõiv apellatsiooniastmes Eesti Vabariigi kanda.




        Maili Lokk                      Einar Vene                       Tanel Saar


                                             3
allkirjastatud digitaalselt   allkirjastatud digitaalselt   allkirjastatud digitaalselt




                                         4

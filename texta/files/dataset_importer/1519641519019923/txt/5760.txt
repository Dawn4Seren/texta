                                                                                  1-15-2343




                        KOHTUMÄÄRUS
Kohus                              Tartu Maakohus

Määruse tegemise aeg ja koht       3. oktoober 2016.a, Võru kohtumaja

Kriminaalasja nr                   1-15-2343

Kohtunik                           Marju Persidskaja

Kohtuistungi sekretär             Liia Tigane

Kriminaalasi                       Süüdlase K. H. vangistusest tingimisi enne tähtaja
                                   lõppemist vabastamise otsustamine

Prokurör                           Kirjaliku arvamusega prokurör Meelis Juursoo

Kaitsja                            Andres Veski

Süüdlane                           K. H. , isikukood xxxxxxxxxxx, kannab karistust Tartu
                                   Vanglas


RESOLUTSIOON

Juhindudes KarS §-dest 75, 76 ja KrMS §-dest 426 lg 1, 432 lg 3, 32 ja 33 kohtunik määras:

1. Vabastada K. H. temale Tartu Maakohtu 09.09.2015.a otsusega nr 1-15-2343
   mõistetud karistusest tingimisi enne tähtaja lõppemist.

2. KarS § 76 lg 5 alusel määrata K. H. katseaeg 6 (kuus) kuud.

   KarS § 78 p 2 kohaselt hakkab katseaeg kulgema alates kohtumääruse jõustumisest.

3. Kohustada K. H.        järgima katseajal KarS § 75 lg-s 1 sätestatud järgmisi
   kontrollnõudeid:

− elama kohtu määratud alalises elukohas – Jüri 80-67, Võru linn;
− ilmuma kriminaalhooldaja määratud ajavahemike järel kriminaalhooldusosakonda
  registreerimisele;
− alluma kriminaalhooldaja kontrollile oma elukohas ning esitama talle andmeid oma
  kohustuste täitmise ja elatusvahendite kohta;
− saama kriminaalhooldusametnikult eelneva loa elukohast lahkumiseks Eesti territooriumi
  piires kauemaks kui viieteistkümneks päevaks;
− saama kriminaalhooldusametnikult eelneva loa elu-, töö- või õppimiskoha vahetamiseks;
                                                                                     1-15-2343


− saama kriminaalhooldusametnikult eelneva loa Eesti territooriumilt lahkumiseks ja
  väljaspool Eesti territooriumi viibimiseks.

4. KarS § 75 lg 2 p 2, 4 alusel kohustada K. H. järgima katseajal järgmisi kohustusi:

− mitte tarvitama alkoholi;
− asuma tööle või võtma end töötuna arvele 1 (ühe) kuu jooksul vabanemisest alates.

5. Välja mõista K. H. menetluskuluna riigi õigusabi tasu ja kulu katteks 98,40
   (üheksakümmend kaheksa eurot ja nelikümmend senti) eurot riigituludesse.

   Riigi kasuks välja mõistetud menetluskulu tuleb tasuda 30 (kolmekümne) päeva jooksul
   pärast määruse jõustumist Maksu- ja Tolliameti arveldusarvele EE351010052031000004
   SEB Pank AS või EE502200221014193355 Swedbank AS või EE873300333499990003
   Danske Bank AS Eesti filiaal või EE401700017002872300 Nordea Bank AB Eesti filiaal,
   märkides ära viitenumbri 99915700062046 ning selgituse “K. H. , 03.10.2016 määrus nr 1-
   15-2343, menetluskulud“.

6. Määrus saata täitmiseks Tartu Vangla kriminaalhooldusosakonna Võru esindusele ja
   K. H. ning teadmiseks kaitsjale, Tartu Vanglale ja prokurörile.



Edasikaebamise kord ja tähtaeg

Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu Maakohtule
kirjalik määruskaebus 15 päeva jooksul, alates päevast, mil isik sai vaidlustatavast
kohtumäärusest teada või pidi teda saama.

Menetluse käik ja asjaolud

Tartu Maakohtu 09.09.2015.a otsusega nr 1-15-2343 tunnistati K. H. süüdi KarS § 424 järgi
ning karistuseks mõisteti 1 aasta vangistust. KarS § 65 lg 2 alusel suurendati mõistetavat
karistust Tartu Maakohtu 31.01.2014.a otsusega mõistetud karistuse ärakandmata osa võrra
ning liitkaristuseks mõisteti 1 aasta 2 kuud ja 7 päeva vangistust.

Tartu Ringkonnakohtu 21.10.2015.a määrusega nr 1-15-2343 jäeti K. H. kaitsja Anu Pärteli
apellatsioon Tartu Maakohtu 9. septembri 2015.a otsuse peale läbi vaatamata. Riigikohtu
13.01.2016.a määrusega nr 3-7-1-1-1052 jäeti K. H. kaitsja Anu Pärteli määruskaebus
menetlusse võtmata.

Tartu Maakohtu 17.03.2016.a määrusega nr 1-15-2343 loeti Tartu Maakohtu 09.09.2015.a
otsusega K. H. mõistetud liitkaristusest, so 1 aastast 2 kuust ja 7 päevast vangistusest kantuks
2 kuud ja 7 päeva vangistust ning K. H. kandmisele kuuluvaks karistuseks loeti 1 aasta
vangistust alates 23.02.2016.a.

Seega algas kinnipeetava karistusaeg 23.02.2016.a ja lõppeb 23.02.2017.a.




                                              2 (5)
                                                                                    1-15-2343

23.08.2016.a saabusid Tartu Maakohtusse Tartu Vangla materjalid kinnipeetava tingimisi enne
tähtaega vangistusest vabastamise otsustamiseks. Tartu Vangla ei toeta K. H. ennetähtaegset
vabastamist.

Kohtumenetluse poolte seisukohad

Süüdlane K. H. avaldas istungil, et soovib tingimisi enne tähtaega vangistusest vabaneda.
Vabanedes on temal kindel elu- ja töökoht. Soovib elada edaspidi seaduskuulekalt. Vanglasse
ei soovi tagasi sattuda. On olemas lähedased, kes toetavad. Hetkel kannab karistust avavanglas.
On nõus võtma endale ka katseajaks lisakohustused: mitte tarvitada katseajal alkoholi ja asuda
tööle ühe kuu jooksul peale vabanemist.

Kaitsja oli seisukohal, et K. H. tingimisi enne tähtaega vangistusest vabastamine on
põhjendatud. Arusaamatu on miks vangla on hinnanud uue kuriteo riskiprotsendi nii kõrgeks.
K. H. kannab esmakordselt reaalset vangistust, hetkel kannab seda avavanglas. Temal ei ole
ühtegi rikkumist vangistuse ajal. Vabanedes on kindel elu- ja töökoht. On teinud õiged
järeldused ning soovib elada seaduskuulekalt.

Prokurör oma kirjalikus seisukohas nõustub vangla seisukohaga isiku vabastamise osas ega
toeta isiku tingimisi ennetähtaegset vabastamist.

Kohtu seisukoht

KrMS § 426 lg 1 kohaselt võib karistuse täitmise asukoha järgse maakohtu täitmiskohtunik
pärast süüdimõistetu poolt karistusseadustiku §-s 76, § 761 lõikes 1 või §-s 77 sätestatud
karistusaja ärakandmist vabastada süüdimõistetu vangistusest tingimisi enne tähtaja lõppemist.

KarS § 76 lg 1 p 2 kohaselt võib kohus teise astme kuriteos süüdlase katseajaga tingimisi enne
tähtaega vangistusest vabastada, kui ta on tegelikult ära kandnud vähemalt poole mõistetud
karistusajast, kuid mitte vähem kui neli kuud.

Tartu Maakohtu 17.03.2016.a määrusega täpsustati K. H. Tartu Maakohtu 09.09.2015.a
otsusega mõistetud karistust, milleks loeti 1 aasta vangistust, mida süüdlane kannab alates
23.02.2016.a. Kuna K. H. on käesolevaks ajaks kandnud karistusajast ära vähemalt poole, siis
on olemas KarS § 76 lg 1 p-st 2 tulenev formaalne alus kinnipeetava ennetähtaegseks
vabastamiseks.

KarS § 76 lg 4 kohaselt arvestab kohus tingimisi enne tähtaega vangistusest vabastamise
otsustamisel kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdlasele kaasa tuua tingimisi enne tähtaega karistusest vabastamine.

Kohus on seisukohal, et K. H. on võimalik karistuse kandmiselt ennetähtaegselt vabastada,
kuna ta kannab esmakordselt reaalset vangistust, ta on aru saanud alkoholi liigtarvitamise
probleemist, soovib sellega tegeleda ning vangistuse kandmise ajal ei ole temal ühtegi
rikkumist.

Kinnipeetava iseloomustuse (vangla toimiku teine osa, lk 29-31) kohaselt on K. H. kuuel korral
kriminaalkorras karistatud ning käesolevalt kannab ta esimest reaalset vangistust. Vangistuses
on süüdlane läbinud individuaalse nõustamise alkoholi tarvitamise ja kuritegeliku käitumise
ajendite teemadel. Psühholoogi hinnangul on K. H. adekvaatsed ja positiivsed tulevikuplaanid,
süüdlane omab head ettekujutust, mida ta peab tegema, et edaspidi seaduskuulekalt toime tulla.

                                             3 (5)
                                                                                      1-15-2343

Omab ülevaadet enda riskiolukordadest ja on motiveeritud järgima tehtud plaane. K. H. osales
vangistuses majandusabitöödel abitöölisena ning töökohustust täitis eeskujulikult. Süüdlasel on
vabanedes kindel elukoht isale kuuluvas korteris. K. H. on vabanedes ka kindel töökoht
asutuses Kivipartner OÜ, mille kohta on väljastatud ka garantiikiri (vangla toimiku teine osa,
lk 32-33). Süüdlasel puuduvad vangistuses distsiplinaarkaristused. Tartu Vangla otsusest
nähtub, et K. H. on paigutatud edasise karistuse kandmiseks Tartu Vangla kinnisest vanglast
avavanglasse. Otsusest nähtub, et Vangla on jälginud kinnipeetava käitumist mitme kuu vältel
ning on tekkinud veendumus, et kinnipeetav ei pane avavanglasse paigutamisel toime uusi
õigusrikkumisi.

K. H. päritoluperekonda kuuluvad õde, ema ja isa, kes töötab Soomes, seega suhtleb rohkem
emaga. Perekonnas puuduvad kriminaalse taustaga inimesed. Pereliikmed toetavad K. H.
ennetähtaegset vabastamist, seega on süüdlasel vabaduses toetav lähivõrgustik. Süüdlasel on
küll kriminaalkorras karistatud isikuid tutvusringkonnas, kuid omab ka sõpru, kes on
seaduskuulekad.

Alkoholi tarvitamisega on kaasnenud mitmed õigusrikkumised. Tänaseks on K. H. aru saanud,
et kõigi tema probleemide peamiseks põhjuseks on olnud liigne alkoholi tarvitamine, millest
kindlasti loobuda soovib. Vestlusel kirjeldas süüdlane, et on tänaseks aru saanud alkoholi
kahjulikkusest ning vanglast vabanemisel on eesmärgiks keskenduda tööl käimisele ja
võlgnevuste tasumisele. K. H. on enda sõnul vanglakaristusest õppinud ning leidnud, et see ei
ole koht, kus ta oma elu veeta soovib. Süüdlane kuritegelikke hoiakuid ei väljenda. Tänasel
päeval leiab, et kriminaalhooldus on vajalik ning ei soovi enam vanglasse sattuda.

K. H. kannab esimest reaalset vangistust ning süüdlane on oma mõtteviisi suuresti muutnud.
Ta plaanib loobuda alkoholi tarvitamisest, mis on olnud üheks suurimaks kuritegude
toimepanemise põhjuseks. K. H. on võtnud eesmärgiks vabanedes tööle keskenduda ning mitte
enam süütegusid toime panna ega vanglasse sattuda. Kohtu hinnangul avaldaks ennetähtaegne
vabastamine ja kriminaalhooldusele allutamine K. H. tugevamat eripreventiivset mõju kui
karistuse täielik ärakandmine. Ennetähtaegsel vabanemisel saab K. H. tõestada, et ta on
muutunud, suuteline loobuma alkoholi tarvitamisest, võimeline edaspidi õigusrikkumistest
hoiduma ning täitma talle katseajaks määratud kohustusi. Kriminaalhooldusele allutamisel
säilib K. H. üle järjepidev kontroll, mis aitab kaasa tema käitumise parandamisele ja
resotsialiseerumisele. Kui süüdlane rikub katseaja tingimusi, siis on kohtul võimalik karistus
ka uuesti täitmisele pöörata.

Et ei toimuks tagasilangust, tuleb K. H. määrata lisakohustused mitte tarvitada alkoholi ja asuda
tööle või võtta end töötuna arvele. Kuna K. H. suurimaks probleemiks on alkoholi
liigtarvitamine, tuleb talle määrata kohustus mitte tarvitada alkoholi. Majandusliku toimetuleku
kindlustamiseks tuleb süüdlasele määrata lisakohustus asuda tööle või võtta end töötuna arvele.
K. H. andis istungil nõusoleku määrata temale katseajaks eelnimetatud lisakohustused. Lisaks
eelpool nimetatud kohustustele, tuleb K. H. katseaja jooksul täita ka KarS § 75 lg-s 1 sätestatud
kontrollnõuded.

KarS § 76 lg 5 sätestab, et katseaeg määratakse ärakandmata karistusaja ulatuses, kuid mitte
lühemana kui kuus kuud. Katseajaks allutatakse süüdlane käesoleva seadustiku §-s 75
sätestatud käitumiskontrollile, kuid mitte rohkem kuni kahekümne neljaks kuuks. Kuna
süüdlasel on ärakandmata karistusaeg lühem kui 6 kuud, siis tuleb K. H. määrata katseaja
pikkuseks seaduses sätestatud minimaalne katseaeg, so 6 kuud.

Menetluskulud

                                              4 (5)
                                                                                   1-15-2343

Süüdlasele K. H.        riigi õigusabi korras määratud kaitsja advokaat Andres Veski
(Advokaadibüroo Sirje Must) esitas kohtule taotluse riigi õigusabitasu hüvitamiseks 98,40 euro
ulatuses. Süüdlaselt K. H. tuleb välja mõista riigi kasuks 98,40 eurot.


/allkirjastatud digitaalselt/
Marju Persidskaja
kohtunik




                                             5 (5)

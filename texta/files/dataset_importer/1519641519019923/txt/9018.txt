                        KOHTUMÄÄRUS

Kohus                             Tartu Ringkonnakohus

Kohtukoosseis                     Üllar Roostoja, Kai Kullerkupp, Andra Pärsimägi

Määruse tegemise aeg ja koht      19. august 2016. a Tartu

Tsiviilasja number                2-14-62583

Tsiviilasi                        Aadu Jaansoo kaebus kohtutäitur Risto Kütt 05.12.2014
                                  otsustele täiteasjades 072/2014/1527 ja 072/2014/1528 ning
                                  kaebus kohtutäituri tegevusele
Vaidlustatud kohtulahend          Viru Maakohtu 25. mai 2016. a määrus

Kaebuse esitaja ja kaebuse liik   Aadu Jaansoo määruskaebus

Kohtuistungi toimumise aeg        Kirjalik menetlus

Menetlusosalised ja nende         Määruskaebuse esitaja (avaldaja): Aadu Jaansoo (isikukood
                                  XXXXXXXXXX)
esindajad
                                  Vastustaja: Jõhvi kohtutäitur Risto Kütt


RESOLUTSIOON
1. Jätta määruskaebus rahuldamata.
2. Jätta Viru Maakohtu 25. mai 2016. a määrus muutmata.

Menetluskulude jaotus
Jätta menetluskulud TsMS § 172 lg 10 alusel Aadu Jaansoo kanda.
Edasikaebamise kord

Menetlusosalisel on õigus esitada määruskaebus Riigikohtule 15 päeva jooksul alates käesoleva
määruse kättetoimetamisest.

Hagita menetluses Riigikohtus võib menetlusosaline menetlustoiminguid teha ning avaldusi ja taotlusi
ise või advokaadi vahendusel.

Juhul, kui menetlusosaline taotleb menetlusabi, peab ta esitama tähtaja kestel määruskaebuse. Kaebuse
põhjendamiseks või riigilõivu tasumiseks või kaebuses esineva sellise puuduse kõrvaldamiseks, mis
on seotud menetlusabi taotlemisega, annab kohus mõistliku tähtaja pärast menetlusabi taotluse
lahendamist, kui nimetatud taotlus ei ole esitatud põhjendamatult või tähtaja pikendamise eesmärgil.

ASJAOLUD

1. Avaldaja esitas kaebuse kohtutäituri Risto Küti 5. detsembri 2014 otsustele täiteasjades
072/2014/1527 ja 072/2014/1528 täitemenetluste lõpetamisteks ning kohtutäituri tegevusele.
Kohtutäitur jättis oma otsusega kaebuse rahuldamata.
Kaebaja arvates seisneb kohtutäituri tegevuse ja otsuste õigusvastasus täitemenetlustes nr
072/2014/1527 ja 072/2014/1528 eelkõige selles, et kohtutäitur on eksinud täitmisteates ja
sissenõudjale väljastatud õiendites täitemenetluse numbritega ja sissenõudja poolt täiturile
avalduse esitamise kuupäevadega.
Võlgnevus on kohtutäituri tasu osas ja seda ei ole avaldaja nõus tasuma, kuna kohtutäitur ei ole
käitunud õigesti ja ta on rikkunud seadust. Kohtutäitur on olnud ebaprofessionaalne.

2. Kohtutäitur vaidles kaebusele vastu. Täitemenetlused algatati jõustunud kohtulahendite
alusel ning võlgnikule saadetud täitmisteated vastavad seaduse nõuetele. Kohtutäituri otsused
täiteasjades nr 072/2014/1527 ja 072/2014/1528, sh kaebus kohtutäituri tegevusele on
põhjendatud. Seega ei anna avaldaja kaebustes toodud asjaolud alust kaebuste rahuldamiseks ja
täiteasjades 1527 ja 1528 menetluse lõpetamiseks. Kohtutäitur on 22. oktoobril 2014
väljastanud sissenõudjale viimase taotlusel õiendi, milles on ekslikult viidatud valele täiteasjale
(peaks olema lõpuga 1527, kuid on lõpuga 1528), kuid nimetatud trükiviga ei oma olemuslikult
mingeid tagajärgi täiteasjas 1527 juba seetõttu, et viide täitedokumendile on õige ja
täitedokumendist tulenevad selged nõuded avaldaja vastu. Samuti on nõuded avaldaja vastu
kajastatud talle saadetud täitmisteates. Täiteasjas 1528 täitmisteates toodud kuupäev
15. oktoober 2014 on täitemenetluse algatamise kuupäev. Sissenõudja on esitanud avalduse
täiturile 6. oktoobril 2014 ja juhul, kui ka ekslikult on märgitud avalduse esitamise kuupäevaks
täitemenetluse alustamise kuupäev, siis ei oma see õiguslikke tagajärgi (sh täiteasja
lõpetamine), kuna täitmisteates on kajastatud kõik TMS § 24 lg 3 sätestatud kohustuslikud
tingimused ja need on õiged.

MAAKOHTU LAHEND

3. Viru Maakohus tegi 25. mail 2016 määruse, millega jättis kaebus rahuldamata ja
menetluskulud Aadu Jaansoo kanda.

4. Maakohus leidis, et kohtutäituri eksimist täitemenetluse numbriga ja täitmisavalduse
esitamise kuupäevadega ei saa käsitleda kohtutäituri õigusvastase tegevusena, mis tooks kaasa
kohtutäituri otsuste tühistamise ja tegevuse ebaseaduslikuks tunnistamise. Kaebusest ei nähtu,
et kohtutäitur oleks rikkunud täitemenetluse läbiviimise nõudeid. Avaldaja väite osas, et


                                                2
täitmisteadetele ei olnud lisatud sissenõudjate täitmisavaldusi, märkis maakohus, et TMS § 24
lg 4 kohaselt lisatakse täitmisteatele ainult täitedokumendi ärakiri, st täitmisteatele ei pea olema
lisatud sisssenõudja täitmisavaldust. Täitedokumendi ärakiri on täitmisteatele lisatud mõlemas
täiteasjas (II kd, tl. 43, 70). Ekslik on avaldaja arusaam, et kohtutäitur on kohtule saatnud
õiendid, mille alusel alustati tsiviilasi. Kohtutäitur on saatnud õiendid sissenõudjatele ning
õiendi sisuks on selgitus, et sissenõudjate nõudeid ei ole hetkel võimalik täita. Kohtutäituri
õiendite alusel ei algata kohus tsiviilasju.

5. Mis puutub avaldaja seisukohta, et kuna kohtutäitur on rikkunud seadust, ei pea ta
kohtutäituri tasu maksma, selgitas maakohus, et TMS § 38 lg-te 1 ja 2 kohaselt kannab
täitekulud võlgnik ja need nõuab võlgnikult sisse täitekulude otsuse alusel kohtutäitur, kes tegi
täitekulude otsuse. TMS § 37 lg 1 kohaselt on täitekuludeks kohtutäituri tasu ning kohtutäituri
poolt pärast täitemenetluse alustamist täitemenetluseks tehtud vajalikud kulutused. Toimiku
materjalides on mõlemas täiteasjas tehtud kohtutäituri tasu väljamõistmise otsused (II kd, tl. 44,
71), mis on võlgnikule kätte toimetatud koos täitmisteadetega. Kohtutäituri tasu väljamõistmise
otsustest nähtub selgelt, milliseid täitekulusid võlgnikult nõutakse, millal need tasuda tuleb ning
vaidlustamise tähtaeg. Asja läbivaatamisel pole tuvastatud asjaolusid, mis annaks aluse
kohtutäituri tasu väljamõistmise otsuste tühistamiseks.

MÄÄRUSKAEBUSE ESITAJA TAOTLUS JA PÕHJENDUSED

6. Aadu Jaansoo esitas määruskaebuse Viru Maakohtu 25. mai 2016. a määrusele, milles palub
tühistada kohtumääruse resolutsiooni punktid 1 ja 2 täielikult ning teha uus määrus, millega
tühistatakse Jõhvi kohtutäitur Risto Küti poolt kõik selle asja raames tehtud otsused.
Alternatiivselt palub kaebaja saata asi uueks läbivaatamiseks maakohtule. Määruskaebuse
esitaja esitas taotluse menetlusabi saamiseks. Kõik menetluskulud (seal hulgas kulud
õigusabile, ka konto arestimisega seotud kulud) palub määruskaebuse esitaja jätta kohtutäituri
kanda.

Määruskaebuses esitatud väidete kohaselt:
  1) ei ole Jõhvi tööpiirkonna kohtutäituril õigust eelpool nimetatud täiteasju territoriaalse
      alluvuse põhimõttest tulenevalt menetleda. TMS § 4 lg 1 järgi pöörab sissenõude
      võlgniku varale kohtutäitur, kelle valdkonna eest vastutava ministri määrusega
      määratud tööpiirkonnas on võlgniku elu- või asukoht või kelle tööpiirkonnas asub
      võlgniku vara, kui käesolevas seadustikus ei ole sätestatud teisiti. Avaldaja elu- või
      asukoht ega vara ei asu Jõhvi piirkonna kohtutäituri tööpiirkonnas;
  2) on kohtutäituri poolt väljaantud tegelikkusele mittevastavad dokumendid õigustühised;
  3) on ebaõige maakohtu väide, et kohtutäituri õiendi alusel ei algata kohus tsiviilasju.
      Kohtutäituri poolt väljastatud tegelikkusele mittevastavad õiendid olid esitatud tõendina
      tsiviilasjas nr 2-14-59126, mis tekitas avaldajale ebameeldivusi;
  4) on vastuvõetamatu maakohtu seisukoht, mille järgi tuleb avaldajal tasuda täitekulud.
      Kohtutäitur on tegutsenud õigusvastaselt ning seega puudub täituril ka alus saada tasu.

VASTUSTAJA SEISUKOHT

8. Vastustaja (kohtutäitur) on seisukohal, et määruskaebus tuleb jätta rahuldamata ja
menetluskulud avaldaja kanda. Vastustaja nõustub Viru Maakohtu määruses toodud
põhjendustega.




                                                 3
RINGKONNAKOHTU SEISUKOHT

8. Ringkonnakohus leiab, et määruskaebus tuleb jätta rahuldamata. Määruskaebuses esitatud
põhjendused ei anna alust määruskaebuse rahuldamiseks ega maakohtu määruse muutmiseks.

9. Ringkonnakohus märgib, et kohtutäiturimäärustiku § 1 p 1-4 järgi on Eestis neli
kohtutäiturite tööpiirkonda – Harju (hõlmab Harju maakonda), Viru (hõlmab Lääne-Viru ja Ida-
Viru maakonda), Tartu (hõlmab Tartu, Viljandi, Jõgeva, Põlva, Valga ja Võru maakonda) ja
Pärnu (hõlmab Pärnu, Saare, Hiiu, Lääne, Järva ja Rapla maakonda) tööpiirkond. Kuna
määruskaebuse esitaja elukoht asub Lääne-Virumaal (Porkuni külas Tamsalu vallas), siis TMS
§ 4 lg 1 alusel oli Jõhvi kohtutäituril, kelle tööpiirkond on Viru, õigus pöörata sissenõuet
määruskaebuse esitaja varale.

10. Maakohus on õigesti leidnud, et kohtutäitur ei rikkunud täitemenetluse läbiviimise korda.
Kuigi kohtutäitur on eksinud täiteasjade täitmisteadetes täitemenetluse alustamise
kuupäevadega, on täitmisteadetes kajastatud kõik TMS § 24 lg 3 sätestatud kohustuslikud
tingimused ning tegemist ei ole ebaseaduslike dokumentidega. Seega kohtutäitur ei ole
tegutsenud õigusvastaselt.

11. Ringkonnakohus leiab, et menetluse käigus ei ole tuvastatud ühtegi asjaolu, mis annaks
avaldajale õiguse mitte tasuda täitekulusid. TMS § 38 lg 1 ja 2 kohaselt kannab täitekulud
võlgnik ja need nõuab võlgnikult sisse täitekulude otsuse alusel kohtutäitur, kes tegi täitekulude
otsuse.




/digitaalselt allkirjastatud/     /digitaalselt allkirjastatud/       /digitaalselt allkirjastatud/
      Üllar Roostoja                    Kai Kullerkupp                      Andra Pärsimägi




                                                4

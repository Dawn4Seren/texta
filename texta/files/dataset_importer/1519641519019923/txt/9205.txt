                                                                                    4-16-3538




                          KOHTUMÄÄRUS
Kohus                              Tallinna Ringkonnakohus
Määruse tegemise aeg ja koht       17. august 2016, Tallinn
Kriminaalasja number               4-16-3538
Kohtunik                           Orvi Tali
Väärteoasi                         Mikk Arkmani väärteoasi KarS § 262 lg 1 tunnustel
Apelleeritud kohtuotsus            Harju Maakohtu 30. mai 2016. a otsus
Apellatsiooni esitaja              menetlusalune isik Mikk Arkman (ik 38609246517;
                                   elukoht XXX; e-post XXX)



RESOLUTSIOON
Jätta Mikk Arkmani taotlus apellatsiooniõiguse kasutamise soovist teavitamise tähtaja
ennistamiseks rahuldamata.


Edasikaebamise kord
Kohtumäärus ei ole määruskaebe korras vaidlustatav.


ASJAOLUD JA MENETLUSE KÄIK
1. Harju Maakohus mõistis 30.05.2016. a otsusega Mikk Arkmani süüdi KarS § 262 lg 1 järgi
ning talle mõisteti karistuseks arest 15 päeva.

2. Kohtuotsuse lõpposa kuulutati 30.05.2016. Kohtuotsuse lõpposa kuulutamise järgselt anti
see M. Arkmanile allkirja vastu kätte (tl 65). Kohtuotsuse lõpposas on märgitud, et juhul, kui
kohtumenetluse pool soovib kasutada apellatsiooniõigust, peab ta sellest kirjalikult teatama
maakohtule seitsme päeva jooksul alates kohtuotsuse lõpposa kuulutamisest (tl 63 pöördel).

3. 14.06.2016 esitas M. Arkman Harju Maakohtule taotluse pikendada kaebetähtaega kahe
nädala võrra, s.o kuni 28.06.2016, seoses kaitsja leidmisega. Ringkonnakohus käsitleb eeltoodud
taotlust apellatsiooniõiguse kasutamise soovist teatamise tähtaja ennistamise taotlusena.

4. Seonduvalt kohtutoimikule lisatud apellatsiooniga, märgib ringkonnakohus, et tegemist on
väärteoasjas nr 4-16-3557 esitatud apellatsiooniga, mistõttu ei ole see antud väärteoasjaga
seotud.



                                                                                          1(2)
                                                                                       4-16-3538

RINGKONNAKOHTU SEISUKOHT
5. VTMS § 137 sätestab nn kaheastmelise apellatsioonitähtaja. VTMS § 137 lg 1 kohaselt
tuleb apellatsiooniõiguse kasutamise soovist teatada maakohtule kirjalikult seitsme päeva
jooksul, alates kohtuotsuse või selle lõpposa kuulutamisest. Apellatsioon esitatakse
ringkonnakohtule kirjalikult 15 päeva jooksul alates päevast, millal maakohtu otsus on
kohtumenetluse pooltele tutvumiseks kättesaadav. Seega tuleb apellatsioonitähtajana mõista nii
apellatsiooniõigusest kasutamise soovist teatamise (RKKK 3-1-1-35-05; 3-1-1-135-04) kui ka
apellatsiooni esitamise tähtaega. Apellatsiooniõiguse kasutamise soovist otsuse teinud kohtule
seitsme päeva jooksul teatamise kohustuse näol on tegemist absoluutse nõudega, mille täitmata
jätmine või hilinenud täitmine toob endaga kaasa apellatsiooni läbi vaatamata jätmise.

6. Kuivõrd apellatsioonitähtajana tuleb mõista ka apellatsiooniõiguse kasutamise soovist
teatamise tähtaega, on VTMS § 137 lg-st 6 tulenevalt tähtaja ennistamise taotluse läbi vaatamine
ringkonnakohtu pädevuses.

7. Harju Maakohtu 30.05.2016. a kohtuotsuses on selgitatud, et kui kohtumenetluse pool
soovib kasutada apellatsiooniõigust, peab ta sellest kirjalikult teatama maakohtule 7 päeva
jooksul. M. Arkman sai kohtuotsuse isiklikult allkirja vastu kätte 30.05.2016 (tl 65). VTMS § 38
lg 1 kohaselt järgitakse kohtuvälises menetluses ja kohtumenetluses menetlustähtaegade ja
menetluskulude arvestamisel ning menetlustähtaja ennistamisel kriminaalmenetluse sätteid.
KrMS § 171 lg 1 kohaselt ei arvata tähtaja hulka päeva, millest loetakse tähtaja algust. Seega oli
apellatsiooniõiguse kasutamise soovist teatamise tähtaja alguse päevaks 31.05.2016 ja viimaseks
päevaks 06.06.2016.
VTMS § 137 lg 5 kohaselt võib kohus apellatsioonitähtaja määrusega ennistada, kui ta tunnistab
selle möödalastuks mõjuval põhjusel. Seega peab kohus tähtaja ennistamise avalduse
lahendamisel hindama, kas on tõendatud mõjuva põhjuse olemasolu, mis ei võimaldanud isikul
tähtaega järgida.
14.06.2016 esitatud taotluses ei ole välja toodud mõjuvat põhjust, mis tingiks apellatsiooniõiguse
kasutamise soovist teatamise tähtaja ennistamise. Apellatsiooniõiguse kasutamise soovist
teatamine ei eelda õigusalaseid teadmisi, mistõttu ei pea ringkonnakohus kaitsja leidmise soovi
mõjuvaks põhjuseks tähtaja mööda laskmiseks.

8. Eeltoodu alusel ning juhindudes VTMS § 38 lg-st 1, § 137 lg-test 1, 5, 6, 7, KrMS §-st 171
jätab ringkonnakohus M. Arkmani taotluse apellatsiooniõiguse kasutamise soovist teatamise
tähtaja ennistamiseks rahuldamata.


(allkirjastatud digitaalselt)

Orvi Tali
kohtunik




                                                                                             2(2)

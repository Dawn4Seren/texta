                                  KOHTUOTSUS
                                       Eesti Vabariigi nimel


 Kohus                                Harju Maakohus
 Otsuse tegemise aeg ja koht          30.märtsil 2016.a, Tallinn, Liivalaia kohtumaja
 Väärteoasja number                   4-15-10154
 Kohtunik                             Karin Olentšenko
 Väärteoasi                           kaebus      PPA     Põhja     prefektuuri   korrakaitsebüroo
                                      liiklusjärelevalvekeskuse liiklusmenetlustalituse 10.11.2015
                                      otsusele nr 2302,14,014404


 Kohtumenetluse pooled                Kaebuse esitaja: Donat Voronin (isikukood 38809180236,
                                      elukoht XXXX)
                                      Kohtuväline      menetleja:      PPA      Põhja     Prefektuuri
                                      korrakaitsebüroo                     liiklusjärelevalvekeskuse
                                      liiklusmenetlustalitus (asukoht Tallinn, Pärnu mnt 139)
 Asja läbivaatamine                   Kohtuistungil 03.03.2016


 RESOLUTSIOON
 Juhindudes VTMS § 132 p 1 kohus otsustas:
 Donat Voronini kaebus jätta rahuldamata ja PPA Põhja prefektuuri korrakaitsebüroo
 liiklusjärelevalvekeskuse liiklusmenetlustalituse 10.11.2015 otsus nr 2302,14,014404 –
 muutmata.


 Edasikaebamise kord
 Väärteomenetluse seadustiku (VTMS) §-de 155 ja 156 alusel on menetlusaluse isiku advokaadist
 kaitsjal, kohtuvälisel menetlejal või tema advokaadist esindajal õigus esitada kassatsioonkaebus
 Riigikohtule 30 päeva jooksul, arvates kohtuotsuse kuulutamisest, teatades kassatsiooni esitamisest
 maakohtule 7 päeva jooksul samast päevast arvates.
 Kohtuotsuse lõpposa on kuulutatud 30.03.2016.a. Kassatsiooniteate esitamisel on kohtuotsus
 tervikuna kohtumenetluse pooltele kohtus tutvumiseks kättesaadav 22.04.2016.a.


Asjaolud
PPA Põhja prefektuuri korrakaitsebüroo liiklusjärelevalvekeskuse liiklusmenetlustalituse
liiklusmenetlustalituse vanemväärteomenetleja Omari Askileiskiri 10.11.2015 otsusega             nr
2302,14,014404 karistati Donat Voroninit LS § 261 lg 1 alusel rahatrahviga 50 trahviühiku ulatuses,
s.o. 200.00 eurot.
19.10.2015 koostatud väärteoprotokolli nr AB1473995 kohaselt 08.12.2014 kell 10:40 Harju
maakonnas, Tallinnas, Rahumäe tee 6/1 Donat Voronin mootorsõiduki Ford Sierra reg.nr XXXX
omanikuna       ja    liiklusjärelevalve   teostaja nõudmisel, ei esitanud andmeid, kes oli tema
sõiduki roolis liiklusõnnetuse hetkel 02.11.2014 kell 01:29 Tallinnas, Tuukri 26.
Sellega rikkus Donat Voronin LS § 72 lg 2 ning pani toime LS § 261 lg 1 järgi kvalifitseeritava
väärteo.

Kaebuse sisu
24.11.2015 esitas Donat Voronin kohtule kaebuse eelnimetatud otsuse peale, milles taotleb
väärteomenetluses nr 2302,14,014404 10.11.2015 tehtud otsuse tühistamist ja menetluse lõpetamist.
Voronin leiab, et vaidlustatud otsusest ega väärteoprotokollist ei selgu, kas lause „mootorsõiduki
omanikuna ja liiklusjärelevalve teostaja nõudmisel ei esitanud andmeid“ kirjeldab süüteo faktilisi
asjaolusid või menetlusaluse isiku tegevusele antavat õigushinnangut. Tekst „kes oli tema sõiduki
roolis 02.11.2014 kell 01:29 Tallinnas, Tuukri 26“ selgelt ei saa olla süüks arvatava etteheide aluseks.
Politseipoolse etteheide vigane sõnastamine on isiku kaitseõiguse oluline rikkumine, mis toob kaasa
otsuse tühistamise. Vaidlustatud otsuses ei ole ühtegi tõendit analüüsitud ega ühelegi tõendile
viidatud, millega rikkus kohtuväline menetleja üldist motiveerimiskohustust. Menetlusalune isik on
vastulause tähtajaliselt esitanud 30.10.2015 e-toimiku süsteemi kaudu. Vastulausega
mittearvestamine kohtuvälise menetleja poolt on raske menetlusõiguse rikkumine, mis toob kaasa
menetluse lõpetamise. Kaebuse esitaja on seisukohal, et ei ole võimalik süüdistada isikut selles, et
tema loobub ütluste andmisest, kui protokollist ega muudest tõendist ei selgu, mille kohta temale
esitatakse küsimusi või nõutakse teavet või kes, millal ja millistel asjaoludel nõudis isiku käest
vastava informatsiooni väljastamist. Menetlusalusele isikule jääb arusaamatuks, millest tulenevalt
karistatakse teda LS § 261 lg 1 järgi sanktsiooniga ette nähtud maksimaalse, st 50 trahviühiku
ulatuses, mitte keskmise karistusega. Lisaks ükski väärteoprotokollis viidatud tõendist ei tõenda LS
§ 72 lg 1 sätestatud normi rikkumist. Kui menetleja ise pole tõendanud rikkumist, mille kohta
nõutakse isiku käest andmeid, on ainetu rääkida tuletatud kohustamisnormi rikkumisest. Kaebuse
esitaja on seisukohal, et tal oli õigus keelduda ütluste andmisest enda vastu, mistõttu väärteomenetlust
tuleb lõpetada VTMS § 29 lg 1 alusel.
30.10.2015 menetlusalune isik D.Voronin oli esitanud vastulause, milles taotles väärteomenetluse
lõpetamist VTMS § 29 lg 1 ja 73 lg 1 p 2 alusel. Kaebuse esitaja leidis, et tema tunnistajana
väljakutsumine on olnud ebaseaduslik ja alusetu. Tegemist on politseiasutuse omavoliga, mis on
tingitud soovist kasutades tavaisiku eeldatavat juriidilist kirjaoskamatust rikkuda tema õigusi.
Menetleja poolt antud seletusest, koostatud dokumentidest ja tervikuna menetluse kulgemist jälgides
on selge, et D.Voroninit peeti algusest peale menetlusaluseks isikuks ning tema õigusi rikuti sihilikult
enda menetleja positsiooni hõlbustamiseks. VTMS § 19 lg 1 p-s 1 on sätestatud menetlusaluse isiku
õigus teada, millist väärteoasja tema suhtes menetletakse, sama lõike punkt 4 sätestab menetlusaluse
isiku õiguse (mitte kohustuse) anda ütlusi. VTMS § 2 kohaselt kohaldatakse ka väärteomenetluses
kriminaalmenetluse sätteid, arvestades väärteomenetluse erisusi. KrMS § 34 lg 1 p 1 sätestab üheselt,
et kahtlustataval on õigus ütluste andmisest loobuda. Enda ja lähedaste vastu ütluste andmisest
keeldumine on põhiseaduslik õigus (PS § 22), mille tagamine on süüteomenetluses kohustuslik (RKL
nr 3-1-1-86-08 p 8.1,3.2). Kaebuse esitaja on seisukohal, et LS § 72 lg 2 koostoimes LS § 261 lg 1
on suunatud pisimate rikkumiste, nn kui kiiruse ületamise või valesti parkimise osalenute isikute ringi
väljaselgitamisele, kuid ei hõlma mis iganes sõidukiga seotud rikkumisi. Menetlust tagavate ja isiku
põhiõiguste garanteerivate õigusnormide omavahelise konflikti puhul pidi menetleja kas jätkama
menetlust väidetavalt toimunu liiklusõnnetuse faktis, selgitamaks õnnetuse põhjustanud isiku, või
loobuma menetluse jätkamisest. Isikut ei tohi karistada süüd välistavate asjaolude ilmnemisel.

Kohtumenetlus ja kohtuotsuse põhjendused
Kohtuistungil jäi kaebuse esitaja kaebuse juurde.
Kohtuvälise menetleja esindaja asus seisukohale, et menetlusalune isik on väärteo toime pannud ja
palus jätta kaebuse rahuldamata.
Vastavalt VTMS §-le 87 arutatakse väärteoasja ainult menetlusaluse isiku suhtes ja väärteoprotokolli
piirides. VTMS § 123 lg. 2 kohaselt kohus arutab väärteoasja täies ulatuses (ab ovo), sõltumata

                                                                                                      2
esitatud     kaebuse       piiridest,   kontrollides kohtuvälise menetleja otsuse tegemise aluseks
olnud faktilisi ja õiguslikke asjaolusid. Väärteoasja arutamine ab ovo tähendab muu hulgas maakohtu
kohustust vastata VTMS §-s 133 loetletud küsimustele ja näidata VTMS § 110 alusel kohtuotsuse
põhiosas nii tõendite analüüsi kui ka seda, millised asjaolud on loetud tõendatuks ning millele on
otsuse tegemisel tuginetud (RKL 3-1-1-122-13).
Menetlusaluse isiku kaebuse korral arutab maakohus väärteoasja igal juhul tervikuna uuesti,
Riigikohtu kolleegium asus seisukohale, et maakohtu otsus asendab kohtuvälise menetleja otsuse
isegi olukorras, kus maakohus jätab kohtuvälise menetleja otsuse osaliselt või tervikuna muutmata
(Riigikohtu lahend nr 3-1-1-46-13). Seega on kohtu pädevuses hinnata menetlusaluse isiku poolt
vastulauses ja kaebuses esitatud seisukohti ning otsustada, kas tema tegu on väärtegu ning kas selle
toimepanemine on piisavalt tõendatud.

Tutvunud kaebusega ja väärteotoimiku materjalidega, ära kuulanud kaebuse esitaja ja kohtuvälise
menetleja esindaja ning hinnanud väärteoasjas kogutud tõendeid kogumis leiab kohus, et Donat
Voronini kaebus ei kuulu rahuldamisele.
Kohus uuris järgmisi väärteotoimikus asuvaid kirjalikke tõendeid:
- Väärteoasjas 2302,14,014404 02.11.2014 koostatud sündmuskoha vaatlusprotokollist ja LÕ nr
   2322 aktist nähtub, et vaatluse alla on võetud Tuukri 26 asuv parkimisala vaatesuunaga Tuukri tn
   poolt Tuukri 26 suunas. Sõidutee ala on kaetud asfaltkattega, mis on kuiv ja ilma kõrgemate
   kohtade ja aukudeta. Sõidutee on vaatluskohas tasane, suurim lubatud sõidukiirus 50 km/h. Ilm
   selge, sademeteta. Parkimisala laius on 17,1 m, parkimiskohtade vaheline laius on 7,7m. Ühe
   parkimiskoha pikkus 5,0m. Parkimisala Tuukri 26 poolsest servast 0,6 m ja sama parkimisala
   vastassuunas vasakpoolsest servast 0,6 m kaugusel asub liiklusõnnetuses osalenud sõiduauto
   BMW320D reg.nr XXXX esimese vasakpoolse nurgaga. Sama sõiduauto vasakpoolse tagumise
   nurga kaugus ala vasakpoolsest servast on 0,9m. Esimese osaleja sõiduki BMW320 reg.märk
   XXXX omanikuks on märgitud XXXXning teise osaleja sõiduki Ford Sierra reg.märk XXXX
   omanik on Donat Voronin. Sündmuskoha vaatlusprotokollile on lisatud sündmuskoha skeem ja
   fototabel.
- Asitõendi vaatlusprotokoll, millest nähtub, et CD-R plaadil on näha kaamerapilt, mis näitab
   Tuukri 26 esist parkimisplatsi. Kell 01.27.31 läheb 2 inimest tumedasse sõidukisse mis on
   pargitud sõiduki esiosaga sõidutee poole. 01.28.13 hakkab sõiduk tagurdama, 01.28.31 sõidab
   korraks edasi ning 01.28.39 tagurdab uuesti. 01.29.02 liigub edasi ning 01.29.09 jääb korraks
   seisma teisel parkimiskohal. 01.29.12 hakkab uuesti tagurdama ning 01.29.19 sõidab otsa taga
   parkinud sõidukile. 01.29.21 sõidab edaspidi tagasi parkimiskohale ja 01.29.30 hakkab uuesti
   tagurdama. Sel ajal tuleb eemalt 01.29.47 meesterahvas ja vaatab kannatada saanud sõidukit ning
   läheb ära. 01.30.01 sõiduk tagurdab, sõidab edasi, jälle tagurdab ning 01.30.21 sõidab minema.
   Videolt ei ole näha sõidukite reg. märke.
- Donat Voroninile 10.11.2014 edastatud kutse ilmuda tunnistajana väärteoasjas nr
   2302,14,014404, millest nähtuvalt teda kohustati ilmuma 18.11.2014 (koos sõidukiga Ford
   reg.märk XXXX) ning D.Voronini teade kohtuvälisele menetlejale e-maili teel, et ta viibib kuni
   06.12.2014 välismaal (tl 14-15).
- 08.12.2014 tunnistajana üle kuulatud Donat Voronin loobus ütluste andmisest, sest need
   potentsiaalselt võivad süüdistada väärteo toimepanemises teda ennast või tema sugulasi.
- Donat Voroninile 09.10.2015 edastatud kutse ilmuda menetlusalusena isikuna väärteoasjas nr
   2302,14,014404, millest nähtuvalt teda kohustati ilmuma 19.10.2015 (tl 13).
- 19.10.2015 menetlusaluse isikuna üle kuulatud Donat Voronin loobus ütluste andmisest väärteo
   kohta.
- 11.11.2015 kohtuvälisele menetlejale edastatud teade, millest nähtuvalt D.Voronin seoses
   kaebuse esitamise sooviga vajab taaskord asja toimiku koopiat koos videosalvestusega CD
   plaadist ning 12.11.2015 kinnitus, et D.Voronin sai toimiku koopia kätte.
- Karistusregistri väljavõttest nähtuvalt on Donat Voroninil üks kehtiv väärteokaristus, teda
   karistati 04.06.2015 LS § 227 lg 2 järgi rahatrahviga, mis on tasutud 28.06.2015.

                                                                                                  3
Kohtuistungil seletas kaebuse esitaja Donat Voronin, et esimene kord politseis tal paluti rääkida,
kuidas ta põhjustas liiklusõnnetuse sellel aadressil. Tema autoga oli põhjustatud liiklusõnnetus ja
politseil oli vaja teada, kes oli sõiduki roolis. Tema loobus ütluste andmisest, sest ei teadnud, kuidas
võidakse tema ütlusi kasutada ja kelle vastu pöörata. Teine kord politseis ta tutvus toimikuga ja nägi,
et tema autoga liiklusõnnetuse põhjustamine ei ole tõendatud. Tema autot kasutab kolm isikut, Donat
Voronin, XXXX ja XXXX. Keeldus vastamast kohtu küsimustele, kas ta sõitis oma autoga sellel
päeval 02.11.2014 ning kes sõitis sellel päeval tema autoga.

Esmalt D.Voronin vaidlustab seda, et temale kuuluv sõiduk Ford Sierra reg.nr XXXX osales
02.11.2014 kell 01:29 Tallinnas, Tuukri 26 „Caravan Hause“ parklas toimunud liiklusõnnetuses. Isik
tunnistas, et mitu korda käis tutvumas väärteoasja materjalidega ning veendus, et videosalvestisel
sõiduki registreerimisnumber ei ole nähtav. Jättes muud väärteoasjas kogutud tõendid hindamata
menetlusalune isik jõudis järeldusele, et ei ole tõendatud, et videosalvestusel on jäädvustatud temale
kuuluv sõiduk. Kohus ei nõustu selle seisukohaga ning selgitab, et hinnates väärteoasjas kogutud
tõendid nende kogumis on ikkagi võimalik jõuda järeldusele, et menetlusalusele isikule kuuluv
mootorsõiduk Ford Sierra reg.nr XXXX põhjustas 02.11.2014 liiklusõnnetuse.

AÕS § 68 lg 3 kohaselt omand tekib ainult seaduses sätestatud juhtudel. Käesolevas väärteoasjas
puudub vaidlus, et D.Voronin on mootorsõiduki Ford Sierra reg.nr XXXX seaduslik omanik.
Tulenevalt VTMS § 2 kohaldatakse väärteomenetluses kriminaalmenetluse sätteid, arvestades
väärteomenetluse erisusi. VTMS § 31 lg 1 kohaselt tõendamisel ja tõendite kogumisel järgitakse
väärteomenetluses kriminaalmenetluse sätteid käesolevas seadustikus sätestatud erisusi arvestades.
VTMS § 58 lg 1 kohaselt väärteomenetlust alustatakse esimese menetlustoiminguga. Väärteoasjas
alustati menetlust seoses 02.11.2014 juhtunud liiklusõnnetusega (LÕ 2322), mille menetluse käigus
olid välja selgitatud liiklusõnnetuses osalenud sõidukite registreerimisnumbrid. Liiklusõnnetuse
põhjustanud sõiduauto lahkus sündmuskohalt, kuid sündmust nägid pealt mitmed isikud, mida
kajastab videosalvestus ja teised väärteoasjas kogutud tõendid. Käesolevas väärteoasjas
liiklusõnnetuse toimumise kinnitamiseks oli kohtuvälisele menetlejale esitatud videosalvestis, videol
toimuva kohta on koostatud asitõendi vaatlusprotokoll. Võrreldes sündmuskoha vaatluse käigus
koostatud fototabeleid, liiklusõnnetuse aktis kirjeldatut ja videosalvestust kohus leiab, et nii fotodel
kui videosalvestusel on kajastatud ühe ja sama sündmuse olustik, mille detailid kattuvad omavahel.
Selliste tõendamiseseme asjaolude (vanemat tüüpi auto mark, värv) kokkulangemine ajas ja ruumis
oleks absurdne. Kaebuse esitajale ei sobi kopeeritud videosalvestise kvaliteet, kuid kui teostatava
videovalve käigus ei oleks autode numbrid nähtavad, puudunuks taolises videovalves mõte: restorani
töötajad ei saaks identifitseerida nende juurde saabuvate klientide mootorsõidukeid (vt. nt
http://www.caravangrill-house.ee/ - meie restorani klientidele on mugav tasuta parkimise võimalus
restorani ees), mis viitab sellele, et klientidele mittekuuluvad sõidukid ei saa restorani ees parkida,
mille korraldamiseks toimibki videovalve.
Märkimisväärne on asjaolu, et liiklusõnnetus toimus kell 01:30 öösel ning politseipatrull saabus
kohale alles kella 04:25 ajal, ehk kolm tundi peale juhtunut. Taoline ajavahemik kinnitab
liiklusõnnetuses osalenud teise (kahjustada saanud) sõiduki omaniku veendumust liiklusõnnetuse
asjaoludes: ta ei lahkunud sündmuskohalt, andis ütlusi omakäeliselt ning allkirjastas liiklusõnnetuse
akti teise osaleja andmetega (politsei juuresolekul). Sündmuskohalt lahkunud sõiduauto
registreerimismärk oli samal päeval kohapeal tuvastatud, sest sündmust nägid pealt ka kõrvalised
isikud.
Kahetsusväärselt liiklusreeglite rikkumised on saanud süstemaatilisteks ja tavapärasteks sündmusteks
ning karistusi nende eest tihtipeale peetakse ebavajalikeks ning üleliigseteks. Reeglina
korrakaitseorgani huviorbiidi kõigepealt sattub sõiduk ning alles pärast seda tuvastatakse selle juht,
mistõttu see mingil määral tagab anonüümsuse ja karistamatuse liikluses. Käesolevas väärteoasjas
algusest peale oli teada liiklusõnnetust põhjustanud mootorsõiduk, kuid selle juhi (liiklusõnnetuse
toimepanija) tuvastamine oli raskendatud, kuna juht lahkus sündmuskohalt. Kohus, analüüsinud ja

                                                                                                      4
hinnanud kõiki ülaltoodud tõendeid kogumis, leiab, et tõendamist on leidnud 02.11.2014
liiklusõnnetuse toimumine kell 01:29 Tallinnas, Tuukri 26, milles osales Donat Voroninile kuuluv
mootorsõiduk Ford Sierra reg.nr XXXX.

LS § 72 lg 2 sätestab, et kui mootorsõiduki omanik annab mootorsõiduki kasutada teisele isikule,
peab ta mootorsõiduki kasutamise ajal ja teise isiku poolt mootorsõiduki kasutamise lõppemisest
arvates kuue kuu jooksul säilitama ning liiklusjärelevalve teostaja või kohtu nõudmisel esitama
järgmised andmed: 1) mootorsõidukit kasutanud isiku ees- ja perekonnanimi; 2) mootorsõidukit
kasutanud isiku aadress; 3) mootorsõidukit kasutanud isiku sünniaeg või isikukood; 4)
mootorsõidukit kasutanud isiku juhiloa number. LS § 261 lg 1 näeb ette vastutuse mootorsõiduki
omaniku poolt LS § 72 lõikes 2 sätestatud kohustuse mittetäitmise eest.

VTMS § 58 lg 1 kohaselt väärteomenetlust alustatakse esimese menetlustoiminguga. VTMS § 69 lg
2 p 1 kohaselt väärteoprotokollis märgitakse teokirjeldus, mis peab kajastama kõiki neid faktilisi
asjaolusid, mille alusel on menetleja arvates võimalik lugeda süüteokoosseis täidetuks.
Väärteoprotokollist nähtub, et menetlusalune isik Donat Voronin pani väärteo toime 08.12.2014 kell
10:40 kui ta aadressil Rahumäe tee 6/1 Tallinn mootorsõiduki omanikuna ja liiklusjärelevalve teostaja
nõudmisel ei esitanud andmeid, kes oli tema sõiduki roolis liiklusõnnetuse hetkel 02.11.2014 kell
01:29 Tallinnas, Tuukri 26.

Kohus ei nõustu kaebuse esitaja seisukohaga, et LS § 72 lg 2 ei hõlma mis iganes sõidukiga seotud
rikkumisi. LS § 72 lg 2 on üldkehtiv käitumisreegel, mis on sätestatud reservatsioonideta ning kuulub
täitmisele, sellega on hõlmatud kõik rikkumised, mille puhul on vajalik mootorsõiduki kasutaja
andmete tuvastamine. Tulenevalt eeltoodust sõiduki omanik või vastutav kasutaja peab teadma, kes
sõidukit kasutab ja nõudmisel andmed esitama. Kuna sõiduki kasutaja on vabastatud Eesti siseselt
sõiduki kasutamise volikirja omamise nõudest, LS § 72 lg 2 täitmine võimaldab kuue kuu jooksul
tuvastada sõiduki kasutaja isikuandmeid. Seadus ei sätesta, millisel viisil peab toimuma LS § 72 lg
2 andmete säilitamine, kuid selge on see, et omanik peab neid andmeid esitama ja nad peavad olema
tõesed (teadvalt valeütluste andmine väärteomenetluses on kriminaalkorras karistatav KarS § 318
järgi). LS § 72 lg 2 sätestatu puhul on tegemist sõiduki omaniku kohustusega, mille peamiseks
eesmärgiks on õiguskorra tagamine. Seadus kohustab omaniku säilitama LS § 72 lg 2 nimetatud
andmeid selle sõiduki tegeliku kasutaja kohta. Õigusnorm võimaldab sõiduauto omanikul vabaneda
vastutusest juhtudel, millal süüteo toimepanijaks on sõiduki kasutanud isik. Seega LS § 72 lg 2 on
õigussäte, millest kinni pidamine võimaldab omanikul ennast õigustava tõendi säilitamise ja hilisema
avaldamise teel vabaneda vastutusest, ehk avalikustada enda alibi. Alibi esitamisel peab süüdistatav
tõendama, et ta viibis süüteo toimepanemise ajal mujal ega saanud seega viibida süüteo
toimepanemise kohas. Alibi puhul lasub tõendamiskohustus süüdistataval, kes peab tõendama, et ta
täitis andmete säilitamise kohustuse, st süüdistatav esmalt kaitseb ennast ja seejärel kohtuväline
menetleja peab selle versiooni ümber lükkama.

Kohus ei nõustu kaebuse esitaja seisukohaga, et väärteoprotokollis toodud lühikirjeldus on eksitav
või kahetimõistetav. Kohtuistungil D.Voronini poolt antud seletusest selgub, et 08.12.2014 politseis
ta sai väga hästi aru, mida talle süüks arvatakse, mille tõttu loobus (kaebuse esitaja kasutab sõna
loobus sõna keeldus asemel, kohtu märkus) ütluste andmisest KrMS § 71 lg 1 ja 2 alusel. Politsei
nõudis Voroninilt LS § 72 lg 2 p 1-4 sätestatud andmete esitamist, mitte ütluste andmist selle kohta,
kes pani toime 02.11.2014 liiklusõnnetuse. Kohtuväline menetleja soovis mootorsõidukit kasutanud
isiku andmeid (ees- ja perekonnanimi, aadress, sünniaeg või isikukood ning juhiloa number)
fikseerida tunnistajana ülekuulamise protokollis. LS § 72 lg 2 p 1-4 sätestatud andmed ei saa käsitleda
ütlustena ainult selle tõttu, et neid soovitakse protokollida tunnistaja ülekuulamise protokollis. LS §
72 lg 2 p 1-4 nimetatud andmeid on võimalik esitada ka muul viisil, näiteks esitada sõidupäevik,
sõidumeeriku väljavõte, volikiri, rendileping, saateleht vms.


                                                                                                     5
Seega käesolevas vöörteomenetluses kuni tunnistajana               ülekuulamiseni      kohtuväline
menetleja uuris/menetles 02.11.2014 toime pandud rikkumist - liiklusõnnetust ja pärast D.Voronini
ülekuulamist uuris/menetles andmete esitamata jätmist. Tunnistajana väljakutsumine oli seaduslik,
sest otseselt D.Voroninile süüdistuse esitamiseks puudus alus, kuna väärteoasja täpsemad asjaolud
olid tuvastamata. Seega LS § 72 lg 2 p 1-4 andmete esitamisest keeldumine on põhjuslikkus seoses
mootorsõiduki omaniku kohustusega, millist kaebuse esitaja rikkus.

Kuna juba 08.12.2014 Voroninilt küsiti andmeid kasutaja kohta, mitte ei süüdistatud teda
liiklusõnnetuse toimepanemises, saab järeldada, et kohtuvälisel menetlejal puudus muu
süüdistusversioon. Ka D.Voronini vastulause sisust nähtub, et ta omab juriidilisi teadmisi seega sai
ta aru, et kuivõrd teda kutsuti välja tunnistajana, järelikult kohtuvälisel menetlejal puuduvad otsesed
tõendid tema süüdistamiseks liiklusõnnetuse toimepanemises. Tunnistaja ülekuulamine oli
korraldatud LS § 72 lg 2 p 1-4 andmete saamiseks, mida kaebuse esitaja ekslikult pidas terve
menetluse käigus tema õiguste alusetuks rikkumiseks. Seega kaebuse esitaja teadlikult ja tahtlikult
rikkus LS § 72 lg 2 sätestatud kohustust, mille eest teda kohtuvälise menetleja otsusega karistatigi.
Väärteoprotokollis D.Voroninile esitatud süüdistus on piisavalt selge ja kogutud tõendite pinnal on
võimalik tuvastada isiku süü. Kaebuse esitaja konkreetselt süüdistatakse andmete esitamata jätmises,
kui ta oli kohustatud neid esitama, kuid ei teinud seda (omaniku kohustuse rikkumine). Tulenevalt
eeltoodust kohus leiab, et väärteoprotokollis on täielikult kajastamist leidnud kõik LS § 261 lg 1
rikkumise faktilised asjaolud, teokirjeldus vastab süüteo koosseisule ning on piisavalt selge. Sõiduki
omanik võtab vastutuse koorma endale, kui otsustab kaitsta oma lähedasi.

Käesoleval juhul menetlusalune isik tugines oma kaebuses EV Põhiseaduse § 22 kolmandas lauses ja
KrMS § 71 sätestatud õigusele. Samas ka lihtsalt sõiduki kasutajate andmete unustamine või ütlemata
jätmine oleks kaasa toonud LS § 72 (sõidukiomaniku kohustus) rikkumise, mis on LS § 261 lg 1
sätestatud väärtegu. Sõiduki omanik ei pruugi vaatamata seadusest tulenevale kohustusele LS § 72 lg
2 nimetatud andmeid säilitada või lihtsalt otsustab andmeid mitte avaldada ja sellise sõiduki omaniku
kohustuse rikkumise eest on ette nähtud karistus LS § 261 lg 1 järgi.
Sõidukit kasutanud isikute andmete esitamine ei ole võrdsustatav (ei ole seotud) sundimisega
tunnistada iseenda või oma lähedase vastu, sest andmete esitamisele alati ei pruugi järgneda
süüdistuse esitamine. Politsei nõudis Voroninilt LS § 72 lg 2 p 1-4 sätestatud andmete esitamist, mitte
ütluste andmist selle kohta, kes pani toime 02.11.2014 liiklusõnnetuse. Seadusandja poolt kehtestatud
LS § 261 järgi sõiduki omanik vastutab andmete esitamata jätmise eest siis, kui otsustab keelduda
ütluste andmisest, sarnast olukorda ja LS § 72 regulatsiooni on Riigikohus käsitlenud lahendis nr 3-
2-1-3-16 p.11.

Põhiseaduse § 19 kohaselt igaüks peab oma õiguste ja vabaduste kasutamisel ning kohustuste
täitmisel austama ja arvestama teiste inimeste õigusi ja vabadusi ning järgima seadust, seega peavad
olema kaitstud ka teiste isikute õigused, sh selle isiku õigused, kelle sõiduk liiklusõnnetuses
kannatada sai (näiteks juhul, kui teine liiklusõnnetuses osalenud juht sündmuskohalt põgenes).
Põhiväärtuste kollisiooni korral ei saa alternatiivselt ohverdada ühte õigust ning kaitsta ainult teist.
Tuleb leida tasakaalustatud lahendus, mis võimaldab võimalikult väikse kahjuga säilitada ja kaitsta
mõlemat.
Õigusteaduse teooria kohaselt absoluutsed ehk nullreservatsiooniga põhiõigused on näiteks õigus
elule, orjuse ja piinamise keeld. Piiratavad põhiõigused (lihtsa või kvalifitseeritud
seadusereservatsiooniga põhiõigused) on näiteks õigus vabadusele, liikumisvabadus, sõnavabadus,
eraelu ja kodu puutumatus, kirjavahetuse saladus, omandiõigus jne, neid õigusi saab piirata seaduse
alusel, kui see on õigustatud teiste isikute kaitseks või avalikes huvides. Näiteks on seadusandja
kehtestanud vahistamise alused, kuigi inimesel on põhiseaduslik õigus vabadusele.
Riigikohus lahend nr 3-1-2-1-98 on leidnud, et ühiskonnas ei saa olla absoluutseid ehk piiramatuid
põhiõigusi. Mis tahes põhiõiguse realiseerimisvõimalused saavad piiramatult kesta vaid seni, kuni
seejuures ei takistata mingi teise põhiõiguse realiseerimist. Piirang peab mõistetavalt olema legitiimse

                                                                                                      6
eesmärgiga     ja     proportsionaalne,      näiteks korrakaitseorganite normaalne funktsioneerimine
kindlustamaks asja arutamine mõistliku aja jooksul või rikkujate tuvastamine. Seni, kuni piirangut ei
ole tunnistatud põhiseadusvastaseks, on selle rakendamine proportsionaalne, vajalik, sobiv ja
mõõdukas. Jättes LS § 72 lg 2 nõutavad andmed esitamata, vastutab sõiduki omanik VTMS § 261 lg
1 järgi olenemata sellest, mis põhjusel ta jättis andmed esitamata.

Mis puudutab vastulause arvestamata jätmist, siis tõepoolest kohtuvälise menetleja otsuses puudub
märge vastulause esitamise ja arvestamise kohta, kuid otsusest võib siiski aru saada, et kohtuvälise
menetleja otsuses on arvestatud tõenditega, millega menetleja luges väärteo toimepanemise
tõendatuks. Samas ka kohtuistungil kohtuväline menetleja selgitas, miks jäi vastulauses esitatu
lahendi tegemisel arvestamata - on tõesti kahetsusväärne, et riigi selline suur süsteem (e-toimik) ei
toimi nii nagu peaks. VTMS § 74 lg 1 p 8 sätestatud nõue täitmata jätmine ei too kaasa menetluse
lõpetamist, sest tegemist ei ole olulise menetlusõiguse (VTMS § 150 mõttes) rikkumisega ja
käesoleva otsusega asendab kohus väärteoasjas kohtuvälise menetleja poolt tehtud otsuse.

KarS § 15 lg 3 kohaselt väärteona on karistatav nii tahtlik kui ettevaatamatu tegu. KarS § 16 lg 2
kohaselt isik paneb teo toime kavatsetult, kui ta seab eesmärgiks süüteokoosseisule vastava asjaolu
teostamise ja teab, et see saabub, või vähemalt peab seda võimalikuks. Väärteomenetluses on tõendid,
et Donat Voronin tahtlikult keeldus omaniku kohustuse täitmisest ja teadis, et taoline käitumine on
karistatav. Kohus asub seisukohale, et LS § 72 lg 2 nõue täitmata jätmise pani D.Voronin toime
kavatsetult, sest seadis eesmärgiks enda või teiste isikute vastutusest vabastamise liiklusõnnetuse
põhjustamise eest.
Väärteoasja arutamisel ja otsuse tegemisel on otsuse teinud ametiisik välja selgitanud kõik asjaolud,
mida oli võimalik asjas kogutud materjalidega välja selgitada, menetlusõigust otsuse tegemisel
rikutud ei ole: menetlusalusele isikule õigusi selgitati, menetlusaluse isikuna oli ta üle kuulatud,
VTMS § 150 loetletud väärteomenetlusõiguse olulisi rikkumisi ei ole tuvastatud. Väärtegu on õigesti
kvalifitseeritud, selle on toime pannud menetlusalune isik Donat Voronin, õigusvastasust ja süüd
välistavaid asjaolusid ei ole tuvastatud.
LS § 261 lg 1 sätestab, et mootorsõiduki omaniku või vastutava kasutaja poolt käesoleva seaduse §
72 lõikes 2 sätestatud kohustuse mittetäitmise eest, - karistatakse rahatrahviga kuni 50 trahviühikut.

Karistuse määramisel peab juhinduma KarS § 56, mille lõike 1 kohaselt on karistamise aluseks süü
ning karistuse mõistmisel arvestatakse kergendavaid ja raskendavaid asjaolusid, võimalust mõjutada
süüdlast edaspidi hoiduma süütegude toimepanemisest ja õiguskorra kaitsmise huvisid. Karistust
kergendavaid asjaolusid antud väärteoasjas ei esine. Donat Voronin on täisealisest isikust
mootorsõiduki juht, kes peaks aru saama, et liiklusnõuded on kehtestatud kõikide liiklejate sh tema
enda huvides. Keeldudes liiklusjärelevalve teostaja nõudmisel tema mootorsõiduki kasutanud isiku
andmete esitamisest D.Voronin käitus provokatiivselt ning kavatsetult hõlbustas süüteo varjamist.
Selline käitumine on ühiskonnaohtlik, sest see arendab süütegusid sooritanud isikutel karistamatuse
tunnet, seega esineb KarS § 58 p 9 märgitud raskendav asjaolu – süüteo toimepanemine teise süüteo
varjamiseks. Kohtuvälise menetleja poolt sanktsiooni maksimaalses määras kohaldatud karistus, ehk
50 trahviühikut, so 200 eurot on vastavuses menetlusaluse isiku süüga ning täidab karistuse eesmärke.
Kohtu arvates on sellises suuruses karistuse määramine põhjendatud, arvestades asjaolu, et Donat
Voronin pani süüteo toime kavatsetult (KarS § 16 lg 2), tegemist ei olnud ettevaatamatusest
toimepandud teoga. Kaebuse esitaja ei ole välja toonud asjaolusid, millised kergendaksid tema süüd,
kohtuvälise menetleja otsuses on arvestatud kõiki tuvastatud asjaolusid.
Eeltoodust tulenevalt ja juhindudes VTMS § 132 p 1 jätab kohus kaebuse rahuldamata ja PPA Põhja
prefektuuri korrakaitsebüroo liiklusjärelevalvekeskuse liiklusmenetlustalituse 10.11.2015 otsuse nr
2302,14,014404 – muutmata.

kohtunik
/allkirjastatud digitaalselt/

                                                                                                    7

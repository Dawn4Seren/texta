                             KOHTUOTSUS
                                  EESTI VABARIIGI NIMEL

 Kohus                               Tartu Ringkonnakohus

 Otsuse tegemise aeg                 10. mai 2016

 Väärteoasja number                  4-16-324

 Kohtukoosseis                       Maarika Kuusk, Tiit Lõhmus, Aarne Sarjas

 Väärteoasi                          Ardo Niidumaa LS § 224 lg 2 ja § 201 lg 2 järgi

 Apelleeritud kohtuotsus             Tartu Maakohtu 21. märtsi 2016 otsus

 Apellatsiooni esitaja               Menetlusaluse   isiku   Ardo      Niidumaa    kaitsja
                                     vandeadvokaadi abi Mihkel Gaver, apellatsioon
 Kohtuväline menetleja               Politsei- ja Piirivalveameti Lõuna prefektuur. Esindaja
                                     vanemväärteomenetleja Toomas Lihtmaa


 Menetlusalune isik                  Ardo Niidumaa (isikukood: 39602092715). Eesti
                                     Vabariigi kodanik; elukoht: XXX, töökoht: XXX OY.

RESOLUTSIOON

   1. Jätta Tartu Maakohtu 21. märtsi 2016 otsus muutmata.
   2. Apellatsioon jätta rahuldamata.

EDASIKAEBAMISE KORD:

Kassatsioon esitatakse otsuse teinud Riigikohtule kirjalikult 30 päeva jooksul alates päevast, mil
kohtumenetluse poolel on võimalik tutvuda ringkonnakohtu otsusega. Kassatsiooni esitamise
õigus on menetlusaluse isiku advokaadist kaitsjal, kohtuvälisel menetlejal või tema advokaadist
esindajal.

ASJAOLUD JA MENETLUSE KÄIK

1. Tartu Maakohus arutas Ardo Niidumaa süüdistust LS § 224 lg 2 järgi selles, et tema 1.
jaanuaril 2015. a kella 5:59 paiku Põlva maakonnas, Kanepi vallas, Kanepi alevikus a.
Weizenbergi tn 55 suunaga Jõe tn poole juhtis sõiduautot Škoda Felicia (reg nr XXX ) lubatud
alkoholipiirmäära ületades. A. Niidumaa väljahingatava õhu ühes liitris oli alkoholisisaldus 0,56
mg/l. Võttes arvesse laiendmääramatust 0,05 mg/l, loeti lõplikuks tulemiks 0,51 mg/l. Mõõtmine
toimus Alcotestiga Dräger Safety Alcotest 7110 MK EST ARDM – 0088. Mootorsõidukit juhtis
A. Niidumaa mootorsõiduki juhtimisõiguseta, olles eelnevalt juhtimiselt kõrvaldatud.
Nimetatud tegudega rikkus A. Niidumaa liiklusseaduse § 69 lg 3, § 33 lg 11 ja § 90 lg 1 p 3
nõudeid.

2.     Tartu Maakohtu 21. märtsi 2016 otsusega loeti A. Niidumaa poolt väärteoprotokollis
märgitud väärteod toimepanduks 1. jaanuaril 2016 kell 5:59. A. Niidumaa tunnistati süüdi LS
§ 224 lg 2 ja § 201 lg 2 järgi ning teda karistati 21-päevase arestiga. KarS § 68 lg 2 alusel arvati
karistusaja hulka kinnipidamise aeg (1 - 2 jaanuar 2016), s.o 1 päev. A. Niidumaad kohustati
ilmuma aresti kandmiseks PPA Lõuna prefektuuri Tartu arestimajja 3 päeva jooksul alates
kohtuotsuse jõustumisest.

3.     Kohus põhistas A. Niidumaa süüditunnistamist järgmiselt.

3.1     Sündmuse toimumise ajaks tuleb lugeda 1. jaanuar 2016, mitte 2015, nagu on märgitud
protokollis. Kuna menetlusalune isik peeti kinni 1. jaanuaril 2016, oli tal kohe võimalik aru saada,
et väärteoprotokollis heidetakse talle ette teo toimepanemist just sellel kuupäeval ning protokolli
kirjutades on väärteomenetleja eksinud aastaarvu kirjutamisel. Tegemist ei ole VTMS § 150 lg 2
rikkumisega, mis tingiks väärteomenetluse lõpetamise.

3.2     Väärteoprotokollis on piisavalt selgelt ja konkreetselt märgitud etteheidetavate tegude
lühike kirjeldus ja kvalifikatsioon viidetega liiklusseaduse nõuete rikkumisele. Asjaolust, et
väärteoprotokollis ei ole seotud teokirjeldusi rikutud liiklusnõuete ja kvalifikatsiooniga, ei saa
järeldada kaitseõiguse rikkumist. Liiklusseadus on menetlusalusele isikule vabalt kättesaadav ning
tal on võimalus veenduda nõuete sisus ja vastavas kvalifikatsioonis. Väärteoprotokollist nähtub
üheselt, et A. Niidumaad süüdistatakse mootorsõiduki juhtimises juhtimisõiguseta, kui teda oli
varem juhtimiselt kõrvaldatud, ning seadusega lubatud alkoholipiirmäära ületamise eest.

3.3     Menetlusaluse isiku ja tunnistaja A.T. ütlustest nähtub, et nemad 1. jaanuaril 2016 autot ei
juhtinud, vaid magasid autos. Juhti nad nimetada ei osanud. Kohus leidis, et A. Niidumaa ja A.T.
ütlustesse tuleb suhtuda kriitiliselt, kuna nad olid eelnevalt tarvitanud alkoholi. Tõendeid tuleb
hinnata ka elulise usutavuse aspektist ja teiste tõenditega kõrvutuna.

3.4    Kohus luges süüteod tuvastatuks tunnistajate E.L. i ja J.H. i ütlustega sellest, kuidas 1.
jaanuaril 2016 olid nad politseipatrullis, mida juhtis J.H. . Nad liikusid Kanepi alevikus
Weizenbergi tänaval Otepää suunas, kui autole lähenes tagant sõiduauto, mis peatus teel
valgustatud alal ja kustutas tuled. Olukorra kontrollimiseks pöördusid nad kohe ringi ja umbes 50
m kaugusele jäänud auto juurde sõitmisel nägid, et juhi kohalt liiguti taha paremale. Auto
tagumisel istmel olevaks isikuks osutus kontrollimisel A. Niidumaa, viimase kõrval vasakul magas
A.T. . Muid isikuid autos ei olnud.

J.H. i ja E.L. i ütlustes vastuolud puuduvad ja need on eluliselt usutavad. Arvestades, et vahemaa
politseinike auto ringipööramise koha ja kontrollitava sõiduki vahel oli suhteliselt väike ning selle
juurde jõudmine vältas 5-10 sekundit, oli kogu aeg auto vähemalt E.L. i vaateväljas ning kuna see
seisis valgustatud kohas, sai tunnistajatele olla tajutav juhi liikumine juhikohalt tagaistmele. Lisaks
kinnitab tunnistajate ütlusi seegi, et autost väljumise jälgi lumel näha ei ole.

3.5     Menetlusaluse isiku ja tunnistaja E.L. i ütlustega ning isiku sõiduki juhtimiselt
kõrvaldamise otsusega saab lugeda tõendatuks, et A. Niidumaal puudus mootorsõiduki juhtimise
õigus. Politsei on ta 15. detsembril 2013. a sõiduki Audi A4 (reg nr XXX ) juhtimiselt kõrvaldanud
kuni mootorsõiduki juhtimisõiguse saamiseni.

3.6     Tõendusliku alkomeetri kasutamise protokoll ja taatlemistunnistus kinnitavad, et
A. Niidumaa alkoholisisaldust kontrolliti vahetult peale auto peatumist kella 6 ajal, ning tulemus
oli positiivne. Põlva politseijaoskonnas 1. jaanuaril 2016 kell 7:25 ajal tõendusliku alkomeetriga
                                                  2
Dräger Safetu Alcotest 7110 MK EST ARDM-0088, mida oli viimati taadeldud 24. juulil 2015,
saadi lõplikuks mõõtmistulemuseks (arvestades laiendmääramatust +/- 0,05 mg/l) 0,51 mg/l.

3.7     Alkomeetri lõplik tulem oli suhteliselt kõrge, mis viitab sellele, et menetlusalune isik
tarvitas alkoholi olulises koguses enne mootorsõidukiga sõitma minemist. Järelikult pani
A. Niidumaa mootorsõiduki juhtimise lubatud alkohol piirmäära ületades toime vähemalt otsese
tahtlusega. Õigusvastasust ja süüd välistavaid asjaolusid kohus ei tuvastanud.

3.8     Karistust mõistes arvestas kohus, et tegemist on raskeimate liiklusseaduse nõuete
rikkumistega. A. Niidumaa pani toime kaks väärtegu ajal, mil liiklus on tavalisest tunduvalt
intensiivsem. Ka alkoholisisaldus väljahingatavas õhus oli suhteliselt kõrge. Oma käitumisega
pani A. Niidumaa ohtu nii enda kui ka kaassõitja elu ning teiste liiklejate elu ja tervise.

A. Niidumaad on korduvalt karistatud väärtegude, sh liiklusalaste süütegude toimepanemise eest.
alates 2011. a on teda karistatud mootorsõiduki juhtimise eest selleks õigust omamata 4 korral, s.h
viimati 26. jaanuaril 2015 arestiga, mis asendati üldkasuliku tööga. A. Niidumaa karistust
kergendavad ja raskendavad asjaolud puuduvad.

Kohus arvestas, et A. Niidumaa on vaatamata korduvatele karistustele ikkagi juhtinud
mootorsõidukit peale alkoholi tarvitamist ja mootorsõiduki juhtimisõiguseta. Seega ei ole
karistused talle mõju avaldanud. A. Niidumaad on võimalik karistada arestiga sanktsiooni
keskmisest määrast kõrgemas määras. Kergem karistus, s.o rahatrahv ei ole võimalik.

4.      Maakohtu otsuse vaidlustas kaitsja M. Gaver, kes taotleb maakohtu otsuse täies ulatuses
tühistamist ja väärteomenetluse lõpetamist VTMS § 144 lg 1 ja § 29 lg 1 p 1 alusel. Alternatiivselt
taotleb kaitsja maakohtu otsuse tühistamist A. Niidumaale mõistetud karistuse osas ja selles osas
uue otsuse tegemist, millega kohaldada isikule kergemaliigilist karistust või vähendada talle
mõistetud arestipäevade hulka ja asendada karistus üldkasuliku tööga. Kaitsja seisukoht on
kokkuvõtlikult järgmine.

4.1    Väärteoprotokolli muutmine kohtu poolt

Väärteoprotokolli muutmine kohtu poolt ei ole lubatav ning on käsitletav väärteomenetluse olulise
rikkumisena. Maakohtul puudub õigus muuta väärteoprotokolli omaalgatuslikult. Kohtueelses
menetluses saanuks seda teha kohtuväline menetleja, kes seda teinud ei ole. Kohtu poolt viidatud
Riigikohtu lahend nr 3-1-1-20-15 ei ole antud olukorras asjakohane. Kohus on muutnud
väärteoprotokolli alusetult.

4.2    Tegude kirjeldusi, rikutud sätteid ning kvalifikatsioone ei ole omavahel seotud

Kaitsja hinnangul ei ole aktsepteeritav käesolevas väärteoprotokollis kasutatav praktika, mille
kohaselt kirjutatakse kahe väärteo kirjeldused kokku, pannakse ühte lahtrisse mitme väärteo
rikutud normid ning kvalifikatsioonid. Protokoll ei ole arusaadav, kuivõrd selles ei ole seostatavad
väärteokirjeldused, neile sisuliselt vastavad rikutud normid ning viited kvalifitseeringutele.
Rikutud on kaitseõigust, sest sisuliselt jääb isikule arusaamatuks, millist rikkumist ja millise
väärteo toimepanemist talle konkreetse kirjelduse pinnalt ette heidetakse. Kuivõrd praegu ei nähtu
protokollist, milline kirjeldus, rikutud säte ja kvalifikatsioon käivad omavahel kokku, puudub
isikul kindlus selles osas, millise kvalifikatsiooni ja sätte rikkumise eest ennast kaitsta. Jääb
küsimus, kas tegemist on üldse kahe eraldi väärteoga või on kohus ekslikult mõistnud kaks
karistust.

Väärteoprotokoll peab sisaldama viiteid tõenditele, millised on asja lahendamiseks vajalikud.
Praeguses asjas ei ole väärteoprotokollis märgitud, milline tõend millise väärteo toimepanemist
tõendab.
                                                 3
4.3 Väärtegude puhul mõistetakse iga väärteo eest eraldi karistus. Kaitsja selles osas aga
maakohtu otsust ei vaidlusta, kuivõrd kaitsja taotluse alusel ei oleks nagunii võimalik isiku
olukorra raskendamine. Küll aga on rikkumise tõttu raske karistuse proportsionaalsuse hindamine,
kuivõrd otsusest ei selgu, milline on iga teo eest eraldi mõistetav karistus.

Kaitsja leiab, et A. Niidumaale mõistetud karistus oli põhjendamatult range. Maakohus on jätnud
põhjendamata, miks ta on mõistnud isikule raskemaliigilise karistuse. Karistust mõistes on
maakohus jätnud tähelepanuta, et A. Niidumaale varasemalt mõistetud karistused ei ole värsked.
Isiku viimane väärtegu on toime pandud 23. septembril 2014, s.o ligikaudu 1,5 aastat tagasi.
Tegemist oli liiklusalase rikkumisega. Eeltoodu tõttu ei saa teha järeldust, et A. Niidumaa ei ole
oma varasematest rikkumistest õppinud. Alusetult on viidatud 2011. a pärinevatele lahenditele. 5
aasta tagune lahend on väärteomenetluses liialt vana selleks, et olla aluseks uue raskemaliigilise
karistuse mõistmisel. Samadel põhjustel leiab kaitsja sedagi, et kohus on isikut alusetult karistanud
sanktsiooni keskmisest määrast kõrgema määraga.

Kaalumata on jäetud ka võimalus asendada karistus üldkasuliku tööga. Menetlusalune isik andis
selleks istungil nõusoleku ja taotleb, et kohus kaaluks karistuse asendamist. Üldkasuliku töö
tegemine oleks isiku jaoks leebem lahendus, kuivõrd ta ei peaks olema töölt eemal 20 päeva. Pika
aresti tagajärjeks on ilmselt töökaotus. Kuna kohus aresti asendamise võimalust ei kaalunudki, on
tegemist materiaalõiguse ebaõige kohaldamisega.

5.      Tartu Ringkonnakohtu kohtuniku määrusega anti menetluspooltele võimalus esitada
kirjalikud seisukohad apellatsiooni osas kuni 29. aprillini 2016. Kirjalikus seisukohas leiab
kohtuväline menetleja, et Tartu Maakohtu otsus tuleb jätta muutmata ja apellatsioon rahuldamata.
A. Niidumaa süü on leidnud tõendamist nii kohtuvälises- kui ka kohtumenetluses.


RINGKONNAKOHTU SEISUKOHT

6.      Tartu Ringkonnakohus, tutvunud väärteoasja materjalidega, maakohtu otsuse ja sellele
esitatud apellatsiooniga, leiab, et maakohtu otsus jääb muutmata ja apellatsioon rahuldamata. Oma
otsust põhjendab apellatsioonikohus järgnevalt.

6.1    Maakohus leidis hinnates kogutud tõendeid nende kogumis, et A. Niidumaa on toime
pannud koosseisupärased, õigusvastased ja süülised väärteod. Apellatsioonikohus nõustub
maakohtu seisukohaga ja leiab, et olemasolevad tõendid kinnitavad ümberlükkamatult, et
A. Niidumaa on toime pannud talle etteheidetavad teod.

6.2    Kaitsja leiab, et maakohus ja kohtuväline menetleja on toime pannud menetlusõiguslikke
rikkumisi, mis on käsitletavad olulistena ja tingivad maakohtu otsuse tühistamise ja
väärteomenetluse lõpetamise või alternatiivselt asja tagasisaatmise maakohtule uueks arutamiseks.

6.2.1 Kaitsja käsitleb menetlusõiguse olulise rikkumisena väärteomenetleja poolt protokolli
märgitud teo toimepanemise aja muutmist kohtu poolt. Ringkonnakohus sellega ei nõustu.

Riigikohus on märkinud, et väärteoprotokollis tuleb teo toimepanemise aeg märkida selleks, et
menetlejatel ja menetlusosalistel oleks võimalik aru saada, millist konkreetset sündmust
väärteoprotokollis kajastatud on. Ühtlasi tagatakse menetlusalusele isikule võimalus lükata ümber
väide, et teo toimepanija on tema, näidates, et ta ei viibinud sündmuskohal (RKKKo 3-1-1-29-06).

Väärteomenetluses arutab kohus VTMS § 123 lg 2 kohaselt väärteoasja täies ulatuses, sh lahendab
kohustuslikus korras VTMS § 133 loetud küsimused. Antud juhul on kohus lugenud tõendatuks,
et teo toimepanemise ajaks tuleb lugeda 1. jaanuar 2016, mitte 2015, nagu on ekslikult märgitud
väärteoprotokollis. Samas leidis kohus, et nimetatu ei ole käsitletav väärteomenetluse olulise
                                               4
rikkumisena, kuna menetlusalusel isikul oli kohe algselt võimalik aru saada, et talle heidetakse
ette teo toimepanemist 1. jaanuaril 2016 (vt otsuse lk 87). Ka A. Niidumaa ise on protokollile
omakäeliselt ütluste lahtrisse kirjutanud: “Mina sõidukit ei juhtinud 01.01.2016“. Samuti nähtub
teistest tõenditest (sõiduki juhtimiselt kõrvaldamise otsus, indikaatorvahendi kasutamise
protokoll, tõendusliku alkomeetri ja indikaatorvahendi kasutamise protokoll, isiku kinnipidamise
protokoll), et menetlustoiminguid tehti A. Niidumaaga 1. jaanuaril 2016 ning menetlusalune isik
on andnud menetlusdokumentidele ka oma allkirja. Seega oli menetlusalusel isikul võimalik aru
saada, millist konkreetset sündmust väärteoprotokollis kajastatakse. Kohus ei muutnud
väärteoprotokolli, vaid luges väärteoprotokollis märgitud väärteod toimepanduks 1. jaanuaril
2016.

6.2.2 Teise etteheitena on kaitsja välja toonud asjaolu, et väärteoprotokollis ei ole tegude
kirjeldusi, rikutud sätteid ja kvalifikatsioone omavahel seotud. Sellega on rikutud menetlusaluse
isiku kaitseõigust.

Apellatsioonikohus leiab, et väärteoprotokollis kajastatud rikkumise kirjeldus, samuti rikutud
normid ja väärteo kvalifikatsioon on selged ja ühemõttelised ning väärteoprotokolli pinnalt on
arusaadav, millise väärteo toimepanemist menetlusalusele isikule ette heidetakse. Seejuures jääb
ringkonnakohtule arusaamatuks kaitsja väide, et kui isikule heidetakse ette mitme väärteo
toimepanemist, siis peaks protokoll sisaldama kahte selliselt üles ehitatud lauset. VTMS § 69 lg 2
p 1 näeb ette, et väärteoprotokollis esitatakse väärteo lühike kirjeldus. Viimane omakorda tähendab
kohtupraktikas, et kajastatud peavad olema kõik need faktilised asjaolud, mille alusel menetleja
arvates on võimalik lugeda süüteokoosseis täidetuks. Teokirjeldus tähendab faktiliste asjaolude,
s.o toimunud sündmuse asjaolude kirjeldamist, mitte aga süüteokoosseisu tunnuste seadusest
ümberkirjutamist. (RKKKo 3-1-1-9-08). Ringkonnakohus nõustub maakohtuga selles, et
asjaolust, et väärteoprotokollis pole teokirjeldusi seotud rikutud liiklusseaduse nõuete ja
kvalifikatsiooniga, ei saa järeldada kaitseõiguse rikkumist. Kohus arutab väärteoasja ainult
menetlusaluse isiku suhtes ja väärteoprotokollis sätestatud ulatuses. Praegusel juhul nähtub, et
maakohus on asja arutamisel lähtunud A. Niidumaale väärteoprotokollis etteheidetud teo
kirjeldusest, tuvastanud menetlusalusele isikule süüks arvatud normide rikkumise ja sedastanud,
et menetlusalune isik on toime pannud LS § 244 lg 2 ja 201 lg 2 järgi kvalifitseeritud süüteod.

Kokkuvõtlikult leiab apellatsioonikohus, et kaitsja poolt välja toodud argumendid ei tingi
väärteomenetluse lõpetamist ega asja tagasisaatmist maakohtule uueks arutamiseks.

6.3   Kaitsja kolmandaks sisuliseks argumendiks on see, et kohus on mõistnud A. Niidumaale
põhjendamatult raske karistuse.

6.3.1 Esmalt selgitab ringkonnakohus, et maakohus ei ole eksinud A. Niidumaale karistust
mõistes materiaalõiguse kohaldamisel. Nimelt näeb KarS § 63 lg 1 ette, et kui isik on toime pannud
ühe teo, mis vastab mitmele eri koosseisule, määratakse talle üks karistus seadusesätte alusel, mis
näeb ette raskema karistuse. Praegusel juhul heidetakse A. Niidumaale ette ühe teo toimepanemist,
mis vastab mitmele eri koosseisule. Seega on maakohus toiminud õigesti, mõistes A. Niidumaale
karistuse KarS § 63 lg 1 järgi.

6.3.2 Ringkonnakohus ei tuvastanud ka muid minetusi karistuse mõistmisel, ent selgitab
järgmist. KarS § 56 lg 1 kohaselt on isikule mõistetava karistuse aluseks tema süü. Kohtupraktikas
arvestatakse lisaks karistuse mõistmisel ka süüdlase isikut iseloomustavaid andmeid ja õiguskorra
huvisid (RKK 3-1-1-13-11, p 9). Isiku süü hindamisel tuleb lähtuda eelkõige asjas tuvastatud
faktilistest asjaoludest ja nendes kajastuvast teo ebaõiguse mahust, samuti KarS §-s 57 sätestatud
karistust kergendavatest ja KarS §-s 58 loetletud karistust raskendavatest asjaoludest (Riigikohtu
üldkogu otsus väärteoasjas nr 3-1-1-116-09, p 20, RKK nr 3-1-1-12-06, p 12 ja RKK 3-1-1-18-11,
p 8.1). Ringkonnakohus märgib, et süü suurus on objektiivsete tunnuste – teo ja selle tagajärje
kaudu mõõdetav ja kohus on kohustatud hindama tagajärje raskust, teo taunitavust ja raskust, teo
                                                5
korduvust jne. Samuti tuleb anda hinnang teos avalduvale subjektiivsele süü suurusele (tahtlus või
ettevaatamatus, teos avalduv suhtumine normi jne).

6.3.3 Ringkonnakohus ei saa eeltoodud kohtupraktikat arvestades maakohtu otsusele etteheiteid
teha – see vastab karistuse mõistmise põhistatuse nõuetele ning kohtu siseveendumuse kujunemine
on konkreetse karistuse liigi ja määra valikul jälgitav. Maakohus arvestas asjaolu, et A. Niidumaad
on varem korduvalt karistatud väärtegude eest (mh liiklusalaste rikkumiste eest) nii rahatrahvi kui
ka arestiga. Karistusregistri andmetest nähtub, et A. Niidumaad on järjepidevalt karistatud
peamiselt liiklusseaduse rikkumise eest. Lisaks on teda karistatud alkoholiseaduse rikkumise eest.
Apellatsioonikohus leiab, et maakohus õigustatult leidnud, et varasemad karistused ei ole
A. Niidumaa õiguskuulekust parandanud. Arvestades lisaks veel isiku süü suurust antud
süüteoasjas, kergendavate asjaolude puudumist ning A. Niidumaa suhtumist õiguskorda ja üha
uute rikkumiste toimepanemist, on ka ringkonnakohtu arvates karistuse eri- ja üldpreventiivseid
eesmärke silmas pidades 21-päevane arest põhjendatud ja proportsionaalne. Samuti nõustub
ringkonnakohus I astme kohtu seisukohaga, et A. Niidumaad on võimalik mõjutada uute süütegude
toimepanemisest hoiduma üksnes arestiga, kuivõrd kergemaliigilised karistused ei ole talle mõju
avaldanud. Karistuse asendamist üldkasuliku tööga ei pea ringkonnakohus põhjendatuks, kuivõrd
eelmise karistuse – 20-päevase aresti asendamine (Tartu Maakohtu Põlva kohtumaja 26. jaanuari
2015 otsus nr 4-14-9096, millega A. Niidumaa tunnistati süüdi LS § 201 lg 2 ja § 234 lg 1 järgi)
üldkasuliku tööga ei evinud uusi süütegusid ärahoidvat toimet.

7.     Eeltoodut arvestades ja juhindudes VTMS § 147 lg 1 p-st 1 jätab ringkonnakohus maakohtu
otsuse muutmata ning esitatud apellatsiooni rahuldamata.



/allkirjastatud digitaalselt/

 Maarika Kuusk
 Aarne Sarjas
 Tiit Lõhmus




                                                6

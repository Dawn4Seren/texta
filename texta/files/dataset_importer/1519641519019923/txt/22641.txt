                        KOHTUOTSUS
                              EESTI VABARIIGI NIMEL

Kohus                          Harju Maakohus

Otsuse tegemise aeg ja koht    26. veebruar 2016.a Tallinn

Kriminaalasja number           1-16-626 (15230101041)

Kohtunik                       Eha Popova

Kohtuistungi sekretär          Julia Senkevitš

Kriminaalasi                   Ants Oriku süüdistuses        KarS §   121 lg 2 p    2,3    järgi
                               lühimenetluses
Prokurör                       Paul Pikma

Süüdistatav                    Ants Orik

                               eluk XXX, ik 36203070357,             Eesti Vabariigi kodanik,
                               keskeriharidus, ametlikult ei tööta, varem kriminaalkorras
                               karistatud, viimati 17.10.2013 Harju Maakohtu poolt KarS § 22 lg
                               3 - 213 lg 1; 25 lg 1 - 394 lg 2 p 1,3; 199 lg 2 p 4 ja 121 järgi
                               vangistusega 2 aastat ja 6 kuud KarS § 74 sätete kohaldamisega
                               katseajaga 3 aastat, karistus kustumata

Kaitsja                        Margus Viira



RESOLUTSIOON
Juhindudes KrMS § 173 lg 1 p 1; 175 lg 1 p 4,9; 237; 238 lg 1 p 3; 238 lg 2; 311 ja 313:

Tunnistada süüdi Ants Orik § 121 lg 2 p 2,3 järgi ning mõista karistuseks      9 (üheksa) kuud
vangistust.

Vähendada KrMS § 238 lg. 2 alusel A. Orikule mõistetavat karistust ühe kolmandiku võrra,
mõistes ärakandmisele kuuluvaks karistuseks vangistuse 6 (kuus) kuud.

Vastavalt KarS § 65 lg 2 suurendada mõistetud karistust Harju Maakohtu 17.10.2013.a. otsusega
mõistetud karistuse ärakandmata osa - 2 aastat 5 kuud ja 27 päeva vangistust – võrra ning
 liitkaristuseks mõista 2 (kaks) aastat 11 (üksteist) kuud ja 27 (kakskümmend seitse) päeva
 vangistust.

 Vastavalt KarS § 68 lg 1 arvata karistuse hulka eelvangistuses viibitud aeg 27.02.2015.a., so 1 (üks)
 päev, ärakandmisele kuulub 2 (kaks) aastat 11 (üksteist) kuud ja 26 (kakskümmend kuus)
 päeva vangistust.

 Tõkend – elukohast lahkumise keeld – jätta endiseks kuni kohtuotsuse jõustumiseni ning karistuse
 algust arvata alates kinnipidamisest.

 Asitõendid:

 - CD-plaat kõnesalvestisega, mis asuvad kriminaalasja juures, jätta kriminaalasja materjalide
 juurde.

 Välja mõista A. Orikult riigituludesse sundraha 645 eurot ja menetluskulud 240 eurot. KrMS
 § 180 lg 3 alusel tuleb menetluskulud tasuda ositi 12 kuu jooksul kohtuotsuse jõustumisest arvates.
 Osamaksete suurus, tasumise graafik ja makserekvisiidid on märgitud kohtuotsuse lahutamatuks
 lisaks olevas makseinfos. Makseinfo koos maksegraafiku ja viitenumbriga edastatakse kohtuistungi
 järgselt kätteandmise võimatusel isiku poolt avaldatud posti- või e-postiaadressile või
 kinnipidamiskohta. Menetluskulude graafikus osamakse tähtajaks tasumata jätmise korral
 maksegraafik tühistada. Kui rahalised nõuded ei ole täies ulatuses tähtaegselt tasutud, suunatakse
 nõuded täitemenetluse läbiviimiseks kohtutäiturile täitemenetluse seadustikus sätestatud korras ning
 süüdimõistetul tuleb kanda ka kohtuotsuse täitmisega seonduvad kulud.

 Edasikaebamise kord
 Kohtuotsuse peale võib edasi kaevata Tallinna Ringkonnakohtule 15 päeva jooksul alates otsuse
 avalikult teatavakstegemisest, teatades apellatsiooniõiguse kasutamise soovist Harju Maakohtule
 kirjalikult 7 päeva jooksul alates kohtuotsuse resolutiivosa kuulutamisest. Kui üks kohtumenetluse
 pool on nimetatud tähtaja jooksul teatanud apellatsiooniõiguse kasutamise soovist ega ole sellest
 loobunud, on ülejäänud kohtumenetluse pooltel apellatsiooniõigus olenemata sellest, kas nad ise on
 apellatsiooniõiguse kasutamise soovist teatanud. Vahistatud süüdistatav või tema kaitsja võib
 esitada apellatsiooni 15 päeva jooksul alates süüdistatavale kohtuotsuse koopia kätteandmisele
 järgnevast päevast.

 ASJAOLUD JA MENETLUSE KÄIK

Ants Orik on kohtu alla antud süüdistatuna KarS § 121 lg 2 p 2, 3 järgi selles, et tema tahtlikult
26.02.2015 kella 23:30 paiku aadressil XXX isikuna, kes on varem toime pannud KarS § 121 järgi
kvalifitseeritava kuriteo, lõi oma elukaaslast XXX korduvalt käte ja jalgadega, mille tagajärjel
kannatanu tundis füüsilist valu ja sai tervisekahjustusi – hematoom parema käe randmel.

Oma tahtliku tegevusega pani süüdistatav toime KarS § 121 lg 2 p 2 ja 3 järgi kvalifitseeritava kuriteo
– teise inimese tervise kahjustamise ja valu tekitava kehalise väärkohtlemise, kui see on toime pandud
lähisuhtes ja korduvalt.
Kohtuistungil ei tunnistanud A. Orik ennast esmalt süüdi, kuid peale täiendavat küsitlemist kaitsja
poolt tunnistas enda süüd ja kahetses juhtunut. Kohtueelses menetluses antud ütluste kohaselt oli A.
Orik 26.02.2015 hilja õhtul kodus, kui sinna tuli XXX, kes oli alkoholi tarvitanud ja hakkas karjuma.
A. Orik käskis tal lahkuda, kuid XXX küünistas teda ning A. Orik lükkas ta eemale. Kannatanu
löömise kohta A. Orik ütlusi ei andnud (tl 33-34).

Süüdistatava süü inkrimineeritava kuriteo toimepanemises on täielikult tõendatud järgmiste
kriminaalasjas kogutud ja kohtuistungil avaldatud tõenditega.

Kannatanu XXX ütluste kohaselt tuli Ants Orik talle 26.02.2015 õhtul nende ühises elukohas XXX
kallale, sest kannatanu oli alkoholijoobes. A. Orik peksis kannatanut jalgade ja kätega, lüües teda
mitmeid kordi, lõpuks võttis A. Orik noateritaja ja lõi sellega kannatanut vastu jalga. Kannatanu
tundis peksmise tagajärjel füüsilist valu, parema käe randmele tekkis hematoom, samuti valutas tal
vasakpoolse käsivarre liiges. Peksmise tõttu hakkas ta karjuma, et naabrid kuuleksid ja enesekaitseks
tõukas A. Oriku endast eemale. Naabrid kutsusid välja politsei. Kannatanu ütluste kohaselt on A. Orik
talle ka umbes 3-4 kuud tagasi kallale tulnud ja teda löönud, kuid kannatanu ei ole sellest politseid
teavitanud. Kannatanu selgitas kohtuistungil vastusena kaitsja küsimusele vägivalla tarvitamisest A.
Oriku suhtes, et ta kaitses ennast (tl 2-4).
Tunnistajate XXX ja XXX ütluste kohaselt elavad nad XXX ning 26.02.2015 õhtul kuulsid
kõrvalkorterist meesterahva ja naisterahva karjumist. Naisterahvas hüüdis „Ära tee, ära tee, jäta
järele“. Peale karjumist kostsid korterist valjud mütsatused, mis kõlasid nagu visatakse või pekstakse
kedagi vastu seina. Korraks jäi korteris kõik vaikseks, siis aga algas karjumine ja mütsatused uuesti.
XXX koputas naabrite uksele, ukse avanud meesterahvas ütles, et naine ei rahune maha, tema selja
taga seisnud naisterahvas püüdis korterist välja saada, kuid mees takistas seda, naine aga karjus
mehele „Lase mind välja“. XXX lahkus oma korterisse ja palus elukaaslasel kutsuda politsei.
Mõlemad tunnistajad nägid kõrvalkorterist väljunud naist, kelle juuksed oli sassis, paremal käel oli
suur verevalum, ninast jooksis verd ja naine kurtis valu üle vasakus käes. Kui tunnistaja XXX küsis
naiselt, kas ta vajab kiirabi, siis vastas naine jaatavalt (tl 18-20,37-40).

Kiirabikaardi nr 1309 kohaselt tuvastati 27.02.2015 kella 01.07 toimunud väljasõidul aadressile XXX
XXX parema käe randmel hematoom (tl 7). Ka isiku läbivaatuse protokolli kohaselt tuvastati
27.02.2015 XXX läbivaatusel vasaku õla piirkonna punetuse ja parema käe randmel hematoomi
olemasolu (tl 8-9). Asitõendi - kõne Häirekeskusele salvestuse – vaatlusprotokoll kinnitab, et
27.02.2015 kella 00.59 ajal helistati häirekeskusesse ja teatati, et XXX viskas mees naise korterist
välja ja vaja on ka kiirabi, naisel on nina verine (tl 22-25).

KarS § 121 kaitseb inimese füüsilist tervist. Rääkides konkreetselt löömise koosseisualternatiivist,
saab see tähendada üksnes valu tekitamist ja järelikult on süüdlase karistamine löömise eest võimalik
vaid olukorras, kus kannatanu löögi tõttu valu tunneb. Üldtuntud on asjaolu, et valulävi ehk vähim
mõjutaja, mida isik tunneb valuna, on subjektiivne nähtus. Valu subjektiivsust silmas pidades tuleb
valu tekitava kehalise väärkohtlemise tuvastamiseks kõigepealt kannatanu ülekuulamisel küsida, kas
ta tundis valu. Kannatanu ütluste kohaselt tundis peale süüdistatava tegevust füüsilist valu (tl 2-4).
Kannatanul nähtavate vigastuste olemasolu ja valu üle kurtmist vasakus käes kinnitavad
naaberkorteris elanud tunnistajate XXX ja XXX ütlused (tl 18-20,37-40). Kohtu arvates on eluliselt
usutav, et kannatanu tundis korduvate löökide tõttu jalgade ja kätega, mille tagajärjel kannatanu kehal
olid ka nähtavad jäljed kehalisest väärkohtlemisest, füüsilist valu ning kannatanul valuaistingu
tekkimine on ka mõistliku kõrvaltvaataja seisukohalt äratuntav. Seega on valu tekkimine tuvastatud
paljude tõendite analüüsi läbi (RKKKo 3-1-1-50-13). Kui kannatanu kinnitab valu tundmist, siis tuleb
täiendavalt hinnata, kas kannatanule valuaistingu tekkimine on süüdistatavale tema teo tagajärjena
objektiivselt omistatav (vt Riigikohtu kriminaalkolleegiumi 04.05.2015 lahend asjas 3-1-1-29-15).
Kannatanu kehalist väärkohtlemist süüdistatava A. Oriku poolt kinnitavad lisaks kirjalikele
tõenditele (asitõendi vaatlusprotokoll) ja kannatanu ütlustele ka eelpoolnimetatud naabritest
tunnistajate ütlused. Kohtuistungil tunnistas ka A. Orik ennast kannatanu kehalises väärkohtlemises
süüdi.

Karistusregistri väljatrükk ning Harju Maakohtu 17.10.2014.a otsuse ärakiri kinnitavad, et Ants Orik
on varem toime pannud kehalise väärkohtlemise (tl 41-46).

Kohus leiab, et süüdistatava tegevusele on antud õige juriidiline hinnang, tema tegu on kvalifitseeritav
KarS § 121 lg 2 p 2 ja 3 järgi ning tema süü on tõendamist leidnud. Kohtus leidis tõendamist, et A.
Orik, isikuna, kes on varem toime pannud kehalise väärkohtlemise, kasutas füüsilist vägivalda enda
elukaaslase suhtes, so lähisuhtes.

KarS § 121 järgi kvalifitseeritava kuriteo toimepanemiseks piisab igas koosseisualternatiivis ka
kaudsest tahtlusest, s.t sellest, et toimepanija üksnes peab võimalikuks süüteokoosseisule vastava
asjaolu esinemist ning möönab seda. Kohus leiab, et A. Orik pani KarS § 121 järgi kvalifitseeritava
kuriteo toime kaudse tahtlusega. Lüües oma elukaaslast XXX korduvalt käte ja jalgadega, pidi
süüdistatav võimalikuks pidama ja möönma, et teine isik võib saada tervisekahjustusi ja tunda valu.
Kohus leiab, et A. Orik ei pannud tegu toime hädakaitses ega ka hädaseisundis ning ei tuvastanud
õigusvastasust või süüd välistavaid asjaolusid.

KarS § 56 lg 1 kohaselt on karistamise aluseks isiku süü. Karistuse mõistmisel arvestab kohus
süüdistatava süü suurust, kergendavaid ja raskendavaid asjaolusid, võimalust mõjutada süüdlast
edaspidi hoiduma süütegude toimepanemisest ja õiguskorra kaitsmise huvisid.

KarS § 121 lg 2 näeb sanktsioonina ette rahalise karistuse või kuni viieaastase vangistuse. Kaitsja
taotles A. Oriku karistamist rahalise karistusega. Kohus leiab, et rahalise karistusega ei ole
süüdistatavat võimalik karistada, kuna sellisel viisil ei ole võimalik saavutada karistuse eesmärke. Ka
ei oleks rahaline karistus A. Oriku poolt täidetav. A. Orikul on 12 kehtivat väärteokaristust, teda on
karistatud rahatrahvidega, mis on valdavalt tasumata. Samuti on A. Orikul tema enda ütluste kohaselt
tasumata varasemad menetluskulud. A. Orikul on 4 kehtivat kriminaalkaristust. Kuna A. Orikut on
varem kriminaalkorras korduvalt karistatud ei ole karistuse eripreventiivset eesmärki silmas pidades
põhjendatud sellise isiku karistamine rahalise karistusega. On ilmne, et A. Orik ei ole enda jaoks
karistustest mingeid järeldusi teinud ning varasemad karistused ei ole mõjutanud teda loobuma
süütegude toimepanemisest.
A. Orikut on korduvalt karistatud vägivallaga seotud kuritegude eest. Viimati karistati A. Orikut
Harju Maakohtu 17.10.2014.a otsusega KarS § 199 lg 2 p 4, § 121, § 213 lg 1 - § 22 lg 3, § 394 lg 2
p 1,3 -§ 25 lg 1 järgi vangistusega 2 aastat ja 6 kuud, mis jäeti KarS § 74 alusel täielikult täitmisele
pööramata, kui A. Orik ei pane 3 aastase katseaja kestel toime uut tahtlikku kuritegu. Käesoleva
kuriteo pani A. Orik toime katseajal. KarS § 74 lg 5 kohaselt juhul, kui süüdlane paneb katseajal
toime uue kuriteo, mille eest teda karistatakse vangistusega, mõistetakse liitkaristus vastavalt
käesoleva seadustiku § 65 lõikes 2 sätestatule. Eeltoodust tulenevalt leiab kohus, et A. Oriku suhtes
on võimalik kohaldada vaid isiku põhiõigusi enimriivavat karistusliiki, so karistust vangistuse näol.

Praktika kohaselt tuleb lähtuda sanktsiooni keskmisest määrast ja seejärel arvestada kergendavaid ja
raskendavaid asjaolusid (vt Riigikohtu kriminaalkolleegiumi 24.10.2011 otsus asjas nr 3-1-77-11, p
11). Kohtuistungil A. Orik küll kahetses juhtunut, kuid A. Oriku käitumine, so oma süü eitamine
kohtueelses menetluses ja kohtuistungi alguses annab põhjendatud aluse arvata, et süüdistatava
kahetsus ei ole siiras. Kohus leiab, et süüdistatava karistust kergendavad ja raskendavad asjaolud
puuduvad. Karistuse mõistmisel arvestab kohus, et kannatanu suhtes kasutatud vägivald ja talle
tekitatud kahjustused ei olnud suured, kannatanu on süüdistatavaga ära leppinud, seega on karistuse
eesmärke võimalik saavutada sanktsiooni miinimummäära lähedase vangistusega.

A. Oriku suhtes kohaldatud tõkend – elukohast lahkumise keeld – tuleb jätta endiseks kuni
kohtuotsuse jõustumiseni ning karistuse algust arvata alates kinnipidamisest.

Kriminaalasjas asitõendiks olev CD-plaat kõnesalvestusega tuleb jätta kriminaaltoimiku juurde.

KrMS § 180 lg 1 kohaselt hüvitab süüdimõistva kohtuotsuse korral menetluskulud süüdimõistetu.
KrMS § 173 lg 1 p 1 ning § 175 lg 1 p 1, 3 ja 9 kohaselt kuuluvad kriminaalmenetluse kulude hulka
kaitsjatasu 240 eurot ja süüdimõistva kohtuotsusega kaasnev sundraha, mis KrMS § 179 lg 1 p 2 järgi
on teise astme kuriteos süüdimõistmise korral 1,5 kuupalga alammäära ehk 645 eurot. KrMS § 180
lg 3 kohaselt arvestab kohus menetluskulusid määrates süüdimõistetu varalist seisundit ja
resotsialiseerumisväljavaateid. KrMS § 180 lg 3 kohaselt juhul, kui menetluskulude hüvitamine käib
süüdimõistetule ilmselt üle jõu, võib kohus osa neist jätta riigi kanda. Selliseid erandlikke asjaolusid,
mis kinnitaks, et süüdistataval käiks kohtukulude tasumine üle jõu, käesolevas asjas tuvastatud ei ole.
Menetluskulude osas peab kohus, arvestades menetluskulude ja sundrahana väljamõistetava summa
suurust, põhjendatuks pikendada süüdistatavale kohtuotsusega menetluskulude vabatahtlikuks
hüvitamiseks antud tähtaega 12 kuuni.



Eha Popova
Kohtunik

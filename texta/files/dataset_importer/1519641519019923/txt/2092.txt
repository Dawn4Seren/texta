                            KOHTUMÄÄRUS

Kohus                             Tartu Ringkonnakohus

Kohtukoosseis                     Triin Uusen-Nacke, Andra Pärsimägi, Viivi Tomson

Määruse tegemise aeg ja koht      24. november 2016, Tartu

Tsiviilasja number                2-16-12225

Tsiviilasi                        Helja Niinemäe kaebus kohtutäitur Oksana Kutšmei
                                  tegevuse peale
Vaidlustatud kohtulahend          Tartu Maakohtu 30. septembri 2016 määrus

Kaebuse esitaja ja kaebuse liik   Kohtutäitur Oksana Kutšmei asendaja Vladimir Kutšmei
                                  määruskaebus
Kohtuistungi toimumise aeg        Kirjalik menetlus

Menetlusosalised ja nende         Määruskaebuse esitaja (puudutatud isik): kohtutäitur Oksana
                                  Kutšmei asendaja Vladimir Kutšmei
esindajad
                                  Vastustaja (avaldaja): Helja Niinemäe (isikukood XXXXX)
                                  Puudutatud isik (sissenõudja): BIGBANK AS (registrikood
                                  10183757)

RESOLUTSIOON

1. Jätta määruskaebus rahuldamata ja Tartu Maakohtu 30. septembri 2016 määrus
muutmata.
2. Jätta määruskaebuse menetlemisega seotud menetluskulud Tartu kohtutäitur Oksana
Kutšmei asendaja Vladimir Kutšmei kanda.
3. Jätta menetluskulude rahaline suurus kindlaks määramata.



                                               1
Edasikaebamise kord
Menetlusosalisel on õigus esitada määruskaebus Riigikohtule 15 päeva jooksul alates
käesoleva määruse kättetoimetamisest.
Hagita menetluses võib menetlusosaline Riigikohtus menetlustoiminguid teha ning avaldusi ja
taotlusi esitada ise või advokaadi vahendusel.
Juhul, kui menetlusosaline taotleb menetlusabi, peab ta esitama tähtaja kestel määruskaebuse.
Kaebuse põhjendamiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus mõistliku tähtaja pärast menetlusabi taotluse lahendamist,
kui nimetatud taotlus ei ole esitatud põhjendamatult või tähtaja pikendamise eesmärgil.


 ASJAOLUD

 1. Helja Niinemäe (võlgnik) esitas 11. augustil 2016 Tartu Maakohtule kaebuse kohtutäitur Oksana
 Kutšmei (kohtutäitur) tegevuse peale. 31. augustil 2016 esitatud täpsustuse kohaselt soovis võlgnik
 esitada kaebuse 1. augustil 2016 täiteasjas nr 084/2009/3017 tehtud sissetulekute aresti muutmise
 otsuse peale.
 Kaebuse ja selle täpsustuse kohaselt suurendas kohtutäitur võlgniku sissetulekutest kinnipeetavaid
 summasid, mille tulemusena jäi kaht last kasvatavale võlgnikule igakuiselt kätte vähem raha, kui
 seaduse järgi ülalpeetavate arvu arvestades pidanuks. Võlgniku sissetulekuks kuus on brutotöötasu
 900 eurot, peretoetus 100 eurot ja pension 167 eurot 40 senti. Kuni 1. augustini 2016 sai võlgnik
 igakuselt kätte 718 eurot 10 senti (sellele lisandus peretoetus 100 eurot), pärast arestimisakti
 muutmist sai võlgnik kätte 655 eurot 29 senti (st pool pensioni 83 eurot 70 senti + 571 eurot 59
 senti töötasu).
 2. Kohtutäitur leidis et kaebus tuleks jätta menetlusse võtmata, kuna kohustuslik kohtueelne
 menetlus on läbimata (võlgnik ei ole seoses sissetuleku arestimise aktide muutmisega eelnevalt
 kohtutäiturile kaebust esitanud). Kohtutäitur lähtus arestimisaktide muutmisel sellest, et võlgniku
 pension on 290 eurot 16 senti ja netotöötasu vahemikus 695 eurot 8 senti kuni 725 eurot 88 senti
 ning täitemenetluse seadustiku järgne arestimisele mittekuuluva sissetuleku suurus on kahte
 ülalpeetavat arvestades 716 eurot 67 senti. Võlgnikul oli täitemenetluse seadustiku järgi võimalik
 esitada avaldus pensioni suuruse muutumisel arestimisakti muutmiseks, kuid ta ei ole seda teinud.
 3. Sissenõudja BIGBANK AS leidis, et kui võlgniku andmed on tõesed, peab võlgniku igakuiselt
 mittearestitav sissetulek olema 716 eurot 67 senti.

 MAAKOHTU SEISUKOHT

 4. Tartu Maakohus rahuldas 30. septembri 2016 määrusega võlgniku kaebuse kohtutäituri tegevuse
 peale ning tühistas vaidlusaluses täiteasjas kohtutäituri 1. augustil 2016 tehtud sissetuleku
 arestimise akti muutmise korralduse. Maakohus jättis menetluskulud kohtutäituri kanda ja mõistis
 kohtutäiturilt võlgniku kasuks välja menetluskulu 15 eurot.
 Maakohus tuvastas, et võlgnik on läbinud TMS § 218 lg-s 1 ja §-s 217 sätestatud kohustusliku
 kohtueelse menetluse. Võlgnik on esitanud e-kirjavahetuse kohtutäituriga, millest nähtub, et
 võlgnik on vaidlustanud enda sissetulekute arestimise. Kohtutäituri büroost on tulnud võlgnikule
 ka vastuskiri, milles on asutud seisukohale, et arestimine on põhjendatud. Võlgniku e-kirja saab
 pidada TMS § 217 kohaseks kaebuseks kohtutäiturile. Olukorras, kus kohtutäitur on vastates
 keeldunud kaebust rahuldamast, võib pidada kohustusliku kohtueelse menetluse läbituks, ning
 võlgnikul on seega TMS § 218 lg 1 järgi õigus esitada kaebus kohtule.


                                                 2
Asjas tuleb välja selgitada võlgniku sissetuleku suurus; ulatus, milles seda võib arestida; ning
ulatus, milles see on arestitud. Tuvastatud asjaoludel on võlgniku sissetulekuks peretoetus
100 eurot kuus, pension 167 eurot 40 senti kuus ja töötasu, mille suurus on kaebuse kohaselt
900 eurot (bruto) kuus ja kohtutäituri vastuse kohaselt 695 eurot 8 senti - 725 eurot 88 senti (neto)
kuus. Pangakonto väljavõtte järgi sai võlgnik juulis 2016 pensioni 290 eurot 16 senti, kuid
septembris ja augustis oli pension 167 eurot 40 senti. Usutav on võlgniku väide, et juulis maksti
talle tagantjärele ka pension juuni eest. Võlgnikule peab jääma sissetulek TMS § 132 järgses
mittearestitavas suuruses. Viidatud sätte järgi on mittearestitav summa 716 eurot 67 senti
(arvestades, et võlgnikul on kaks ülalpeetavat ning, et praegu kehtiv töötasu alammäär on 430
eurot kuus).
TMS § 132 lg 3 järgse mittearestitava sissetuleku suuruse määramisel tuleb arvestada, kui palju
ületab võlgniku sissetulek eeltoodud summat 716 eurot 67 senti. Üldjuhul tuleb mittearestitava
sissetuleku leidmiseks TMS § 132 järgi liita kõik võlgniku sissetulekud, kuid peretoetus kui ka
pool võlgniku pensionist on sissetulekud, millele sissenõude pööramine on TMS § 131 lg 1 p-de
1 ja 10 kohaselt keelatud. Seaduses ei ole selgelt reguleeritud, kas ka selliseid sissetulekuid tuleb
arvestada TMS § 132 järgse mittearestitava sissetuleku arvutamisel või peavad need sissetulekud
jääma võlgnikule kätte lisaks TMS § 132 järgsele summale. Mittearestitava sissetuleku
arvutamisel TMS § 132 järgi tuleb arvestada võlgniku saadavat pensioni, mille eesmärgiks on
isikule endale ülalpidamiseks sissetuleku tagamine. Mittearestitava sissetuleku arvestamisel TMS
§ 132 järgi ei saa aga arvestada peretoetust, mille eesmärgiks on võlgniku lapsele ülalpidamise
kindlustamine. Seega peaks peretoetus 100 eurot jääma võlgnikule kätte täiendavalt TMS § 132
järgsele mittearestitavale summale. Võlgniku töötasu ja pension on kokku 862 eurot 48 senti kuni
893 eurot 28 senti kuus. Seega peab võlgnikule TMS § 132 lg 3 kohaselt täiendavalt arestivabalt
kätte jääma 48 eurot 60 senti (1/3 x (862,48-716,67)) kuni 58 eurot 87 senti ((1/3 x (893,28-
716,67)) eurot kuus.
Võlgniku mittearestitava sissetuleku suurus peaks olema seega 765 eurot 27 senti (716 eurot 67
senti + 48 eurot 60 senti) kuni 775 eurot 47 senti (716 eurot 67 senti + 58 eurot 87 senti) kuus,
millele lisandub peretoetus 100 eurot. Arestida võib võlgniku sissetulekust seega 97 eurot 21 senti
(862 eurot 48 senti (töötasu+pension)– 765 eurot 27 senti) kuni 117 eurot 81 senti (893 eurot
28 senti(töötasu+pension) – 775 eurot 47 senti). Kohtutäitur on arestinud 50% võlgniku pensionist,
st 83 eurot 7 senti kuus ning töötasust 571 eurot 59 senti ületava osa, st 123 eurot 49 senti kuni
154 eurot 29 senti kuus. Võlgnikule on jäänud arestivabalt kätte 655 eurot 29 senti (st pool pensioni
83 eurot 70 senti + 571 eurot 59 senti töötasu) ning peretoetus 100 eurot. Kohtutäitur on võlgniku
sissetulekuid arestides lähtunud valest võlgniku pensioni suurusest ja jätnud TMS § 132 lg-s 3
sätestatud arestimise piirangud üldse tähelepanuta. Seega on kohtutäitur arestinud võlgniku
töötasu suuremas ulatuses, kui seaduse järgi lubatud, mistõttu tuleb võlgniku kaebus rahuldada ja
kohtutäituri 1. augustil 2016 tehtud sissetuleku arestimise akti muutmise korraldus tühistada.

MÄÄRUSKAEBUSE ESITAJA TAOTLUS JA PÕHJENDUSED

5. Kohtutäitur Oksana Kutšmei asendaja Vladimir Kutšmei esitas määruskaebuse, milles palub
maakohtu määruse tühistada ja jätta uue määrusega võlgniku kaebus läbi vaatamata või jätta
alternatiivselt võlgniku kaebus rahuldamata.
Maakohus leidis valesti, et võlgnik on läbinud seaduses sätestatud kohustusliku kohtueelse
menetluse (võlgniku kaebus tulnuks jätta läbi vaatamata). Võlgniku 2. augusti 2016 kirja ei saanud
käsitada TMS § 217 lg 1 mõttes kaebusena.
Maakohus pidas ekslikult võlgniku sissetulekut ülearestituks. Maakohus ei selgitanud
mittearestitava sissetuleku suuruse kindlaksmääramisel välja võlgniku sissetuleku suurust. Konto
väljavõttest nähtuvalt sai võlgnik sissetulekut ka ehete müügist, selle sissetuleku suurust ei ole

                                                 3
tuvastatud ega hinnatud. Samuti leidis maakohus valesti, et peretoetus peab jääma võlgnikule kätte
lisaks TMS § 132 järgsele summale. Peretoetus on universaalne toetus, mis ei sõltu toetuse saaja
(lapse) reaalsest vajadusest ning seda tuleb TMS § 132 järgse mittearestitava sissetuleku
arvutamisel arvestada.

VASTUSTAJA VASTUVÄITED

6. Võlgnik vaidles määruskaebusele vastu ja palus jätta selle rahuldamata.

RINGKONNAKOHTU SEISUKOHT

7. Ringkonnakohus leiab, et määruskaebus tuleb tsiviilkohtumenetluse seadustiku (TsMS) § 657
lg 1 p 1 ja § 659 alusel jätta rahuldamata ning maakohtu määrus muutmata.
Ringkonnakohtu hinnangul ei anna määruskaebuse väited alust maakohtu määruse tühistamiseks.
Ringkonnakohus nõustub maakohtu määruse põhjendustega ja märgib vastuseks määruskaebuses
esitatud väidetele järgmist.
8. Ringkonnakohus nõustub maakohtu seisukohaga, et võlgnik on läbinud TMS § 217 lg-s 1
sätestatud kohustusliku kohtueelse menetluse (TMS § 218 lg 1 teine lause).
TMS § 217 lg 1 järgi võib täitemenetluse osaline esitada kohtutäiturile kaebuse kohtutäituri otsuse
või tegevuse peale täitedokumendi täitmisel või täitetoimingu tegemisest keeldumisel kümne
päeva jooksul alates päevast, kui kaebuse esitaja sai teada või pidi teada saama otsuse või toimingu
tegemisest, kui seaduses ei ole sätestatud teisiti.
Kohtutäituri otsuse ja tegevuse peale kaebuse esitamist reguleeriv TMS § 217 vorminõudeid
kaebusele ei kehtesta. TMS § 218 lg 1 teises lauses sätestatakse, et kohtutäituri otsuse või tegevuse
peale ilma eelnevalt kohtutäiturile kaebust esitamata kohtule kaevata ei saa.
Toimikus on võlgniku ja kohtutäituri vaheline e-kirjavahetus (tl 5- 8). Võlgnik on saatnud
kohtutäiturile 2. augustil 2016 e-kirja, millest nähtuvalt vaidlustas võlgnik kohtutäituri 1. augusti
2016 sissetuleku arestimise akti muutmise korralduse sissetulekute arestimise ulatuse tõttu.
Võlgnik lisas kirjale töövõimetuspensioni suurust tõendava dokumendi väljavõtte. Vastuseks
võlgniku pöördumisele on kohtutäitur palunud 3. augustil 2016 edastada ka viimase nelja kuu
arvelduskonto väljavõtte. Esitatud dokumentide põhjal leidis kohtutäitur, et arestimine on olnud
põhjendatud, ning 3. augustil 2016 on kohtutäituri büroost edastatud võlgnikule sellekohane
seisukoht. Ringkonnakohtu hinnangul järeldas maakohus põhjendatult, et kirjavahetuse sisu
arvestades saab toimikus olevaid kirju käsitada vastavalt kaebusena kohtutäituri tegevuse peale
(võlgniku kiri) ja keeldumisena võlgniku kaebuse rahuldamisest (kohtutäituri vastuskiri). Kaebus
on esitatud TMS § 217 lg 1 järgi tähtaegselt, arvestades, et kohtutäitur tegi vaidlustatav toimingu
1. augustil 2016.
Eeltoodu alusel ei nõustu ringkonnakohus määruskaebuses esitatud väitega, et võlgniku 2. augusti
2016 e-kirja saab lugeda TMS § 134 lg-s 1sätestatud avalduseks. Selline järeldus ei ole tuvastatud
asjaoludega kooskõlas. Võlgnik ei ole esitanud viidatud sätte järgi avaldust, milles palutakse
kohtutäituil muuta sissetuleku akti muutunud asjaolude tõttu.
9. Täitemenetluse seadustikus reguleerivad sissetuleku arestimist TMS §-d 130-136. Riigikohus
on 21. aprillil 2010 tsiviilasjas nr 3-2-1-36-10 tehtud määruse p-s 13 selgitanud, et nende sätete
põhieesmärk on tagada võlgnikule tema suhtes korraldatava täitemenetluse tingimustes tema enda
ja tema ülalpeetavate ülalpidamiseks minimaalselt vajalikud vahendid. Selleks näeb TMS § 131
ette võlgniku sissetulekud, millele ei saa üldse sissenõuet pöörata või millele saab seda teha
erandjuhul. TMS § 132 näeb ette piirangud sissetulekute arestimisel nende suurusest lähtuvalt ja


                                                 4
TMS § 133 sätestab muu hulgas, et kui võlgniku sissetulek on laekunud tema arvelduskontole, siis
kehtivad samasugused arestimise piirangud, nagu on sätestatud TMS §-des 131 ja 132.
Ringkonnakohus ei nõustu ka määruskaebuse esitaja väitega, mille kohaselt maakohus pidas
ekslikult võlgniku sissetulekut ülearestituks, kuivõrd kohus ei selgitanud selle järelduse
tegemiseks välja võlgniku sissetulekute suurust ning leidis valesti, et mittearestitava sissetuleku
arvutamisel ei saa arvestada peretoetust.
TMS § 130 lg 11 järgi loetakse sissetulekuks eelkõige võlgniku töötasu või muud sellesarnast tasu,
päevaraha, konkurentsist hoidumise tasu, intellektuaalse omandi üleandmisest või kasutada
andmisest saadavat tasu, pensioni, dividende ning kaupa, teenust, loonustasu või rahaliselt
hinnatavat soodustust, mida isik on saanud seoses töö- või teenistussuhtega, juriidilise isiku
juhtimis- või kontrollorgani liikmeks olekuga või pikaajalise lepingulise suhtega.
10. Eeltoodud sätte alusel on maakohus arvestanud mittearestitava sissetuleku arvutamisel õigesti
võlgniku arvelduskontole igakuiselt perioodiliste maksetena laekuva pensioni ja töötasuga.
Ringkonnakohtu hinnangul ei kinnita esitatud tõendid määruskaebuse esitaja väidet, et võlgnik
saab püsivat sissetulekut ehete valmistamisest ja müügist. Toimikus olevast võlgniku pangakonto
väljavõttest nähtub, et võlgnik on saanud 21. juunil 2016 12 eurot 47 senti (selgitus „Brita
Kaljuvere ehted“) (tl 68). Ringkonnakohus leiab, et selline ühekordne võlgnikule laekunud raha ei
ole käsitatav summana, mida tuleks TMS § 132 mittearestitava sissetuleku arvutamisel arvestada
(vt ühekordsete laekumiste kohta Riigikohtu 4. märtsi 2008 määrus tsiviilasjas nr 3-2-1-3-08,
p 17). Ringkonnakohus nõustub maakohtuga ka selles, et TMS § 132 järgse mittearestitava
sissetuleku arvutamisel ei saa arvestada võlgnikule laekuva peretoetusega. Maakohus on
analüüsinud siinkohal peretoetuse eesmärki ja oma järeldust piisavalt põhjendanud.
Ringkonnakohus nõustub maakohtu sellekohaste põhjendustega.
11. Lähtudes eeltoodud asjaoludest on maakohus kohaldanud võlgniku mittearestitava sissetuleku
arvutamisel õigesti TMS § 132 lg-d 1-3. TMS § 132 lg 1 järgi sissetulekut ei arestita, kui see ei
ületa ühe kuu eest ettenähtud palga alammäära suurust või vastavat osa nädala või päeva
sissetulekust. TMS § 132 lg 2 järgi, kui võlgnik peab seadusest tulenevalt ülal teist isikut või
maksab talle elatist, suureneb mittearestitav summa iga ülalpeetava kohta ühe kolmandiku võrra
palga alammäärast kuus, välja arvatud juhul, kui sundtäidetakse lapse elatisnõuet. TMS § 132
lg-s 3 sätestatakse, et mittearestitavat summat ületavast sissetuleku osast võib kuni viiele palga
alammäära suurusele summale vastavast osast arestida kaks kolmandikku, seda ületavast
sissetulekust kogu sissetuleku, tingimusel, et arestitav summa ei ületa kahte kolmandikku kogu
sissetulekust. Sätet ei kohaldata, kui sundtäitmisel on elatise nõue (vt TMS § 132 kohaldamise
kohta nt Riigikohtu 5. oktoobri 2016 tsiviilasjas nr 3-2-1-90-16 tehtud määruse p 12).
12. Määruskaebuse rahuldamata jätmise tõttu jäävad menetluskulud ringkonnakohtus TsMS § 171
lg 1 alusel avaldaja kanda. Menetluskulud ringkonnakohtus jäävad rahaliselt kindlaks määramata,
sest määruskaebusele esitatud vastusest nähtuvalt ei ole võlgnik õigusabile kulutusi kandnud.




/allkirjastatud digitaalselt/      /allkirjastatud digitaalselt/     /allkirjastatud digitaalselt/
   Triin Uusen-Nacke                    Andra Pärsimägi                    Viivi Tomson




                                                  5

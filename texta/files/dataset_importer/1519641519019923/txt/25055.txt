                                             RIIGIKOHUS
                                       TSIVIILKOLLEEGIUM


                                          KOHTUMÄÄRUS

 Kohtuasja number                      3-2-1-164-15

 Määruse kuupäev                       Tartu, 27. jaanuar 2016

 Kohtukoosseis                         Eesistuja Peeter Jerofejev, liikmed Ants Kull ja Jaak Luik

 Kohtuasi                              OSAÜHINGU PETROIL PVTK hagi sundtäitmise
                                       lubamatuks tunnistamiseks, enampakkumise kehtetuks
                                       tunnistamiseks ja varalise kahju hüvitamiseks

 Vaidlustatud kohtulahend              Tallinna Ringkonnakohtu 4. juuni 2015. a määrus tsiviilasjas
                                       nr 2-15-3957

 Kaebuse esitaja ja kaebuse liik       OSAÜHINGU PETROIL PVTK määruskaebus

 Menetlusosalised ja nende             Hageja OSAÜHING PETROIL PVTK, esindaja vandeadvokaat
 esindajad Riigikohtus                 Martin Tälli

                                       Kostjad kohtutäitur Kersti Seisler, Eesti Vabariik (Maksu- ja
                                       Tolliameti kaudu), Osaühing Neopol Invest, AKTSIASELTS
                                       JETOIL

 Asja läbivaatamise kuupäev            11. jaanuar 2016. a, kirjalik menetlus



RESOLUTSIOON
1. Tühistada Tallinna Ringkonnakohtu 4. juuni 2015. a määrus tsiviilasjas nr 2-15-3957 ja saata
asi samale ringkonnakohtule läbivaatamiseks.
2. Määruskaebus rahuldada.
3. Tagastada OSAÜHINGULE PETROIL PVTK määruskaebuselt tasutud kautsjon.


ASJAOLUD JA MENETLUSE KÄIK
1. OSAÜHING PETROIL PVTK (hageja) esitas 13. märtsil 2015 Harju Maakohtule hagi kohtutäitur
Kersti Seisleri, Eesti Vabariigi (Maksu- ja Tolliameti kaudu), Osaühingu Neopol Invest ja
AKTSIASELTSI JETOIL (kostjad) vastu sundtäitmise lubamatuks tunnistamiseks, enampakkumise
kehtetuks tunnistamiseks ja varalise kahju hüvitamiseks.
2. Harju Maakohus jättis 19. märtsi 2015. a määrusega hagiavalduse selle puuduste tõttu käiguta ja palus
puudused kõrvaldada hiljemalt 30. märtsiks 2015.
3. Hageja kohtu määratud tähtpäevaks puudusi ei kõrvaldanud. 31. märtsil 2015 esitas hageja kohtule
täiendatud hagiavalduse, mille koostamisel võttis arvesse kohtu ettekirjutusi osas, mida pidas mõistlikuks.
4. Harju Maakohus keeldus 31. märtsi 2015. a määrusega tsiviilkohtumenetluse seadustiku (TsMS) § 371
lg 1 p 10 ja lg 2 p 2 alusel hagiavaldust menetlusse võtmast.
5. Hageja esitas 22. aprillil 2015 maakohtu määruse peale määruskaebuse, paludes maakohtu määruse
tühistada ning saata asi tagasi maakohtule uueks läbivaatamiseks.
6. Maakohus võttis määruskaebuse menetlusse, jättis rahuldamata ja edastas TsMS § 663 lg 5 alusel
läbivaatamiseks Tallinna Ringkonnakohtule.


Ringkonnakohtu lahend ja põhjendused
7. Tallinna Ringkonnakohus jättis 4. juuni 2015. a määrusega määruskaebuse TsMS § 664 lg 2 alusel
läbi vaatamata, sest maakohus on võtnud hageja määruskaebuse ebaõigesti menetlusse.
Ringkonnakohtu määruse põhjenduste kohaselt esitas hageja määruskaebuse pärast TsMS § 661 lg-s 2
sätestatud tähtaega. Kohtute infosüsteemist (KIS) nähtuvalt on hageja seaduslik esindaja kaevatava
määruse e-toimiku vahendusel kätte saanud 6. aprillil 2015 ja seaduses sätestatud 15-päevane
edasikaebetähtaeg hakkas kulgema 7. aprillist 2015. Määruskaebus tulnuks esitada hiljemalt 21. aprillil
2015 kell 24.00. Kohtule laekus kaebus aga 22. aprillil 2015, s.o pärast seaduses sätestatud tähtaega.


MENETLUSOSALISTE PÕHJENDUSED
8. Määruskaebuses palub hageja ringkonnakohtu määruse tühistada ja saata asi ringkonnakohtule tagasi
määruskaebuse sisuliseks läbivaatamiseks.
Ringkonnakohus leidis valesti, et hageja määruskaebus ei olnud tähtaegne. Hageja esitas määruskaebuse
21. aprillil 2015 kell 23.57.57 ja sai esitatud dokumendi vastuvõtmise kohta kohtult 21. aprillil 2015
kell 23.58.03 automaatse kinnituse.
Hageja lisas väljatrüki maakohtu postiserveri 21. aprillil 2015. a kell 23.58.03 saadetud automaatsest
kinnitusest ja maakohtu kantseleiametnike 22. aprilli 2015. a e-kirjavahetusest määruskaebuse
edastamisel.
9. Eesti Vabariik (Maksu- ja Tolliameti kaudu) nõustus vastuses määruskaebusele, et hageja on esitanud
määruskaebuse, järgides seaduses sätestatud tähtaega. Kohtutäitur Kersti Seisler leidis, et hageja
määruskaebus tuleb jätta rahuldamata, sest määruskaebuse esitamise tähtajaks oli 20. aprill 2015, mitte
21. aprill 2015. Teised kostjad hageja määruskaebusele ei vastanud.


KOLLEEGIUMI SEISUKOHT
10. Kolleegium leiab, et ringkonnakohtu määrus tuleb TsMS § 692 lg 1 p 2 ning § 695 alusel
menetlusõiguse normi olulise rikkumise tõttu tühistada. Hageja määruskaebus tuleb rahuldada ning
määruskaebus maakohtu määruse peale tuleb saata TsMS § 701 lg 3 teise lause alusel samale
ringkonnakohtule sisuliseks lahendamiseks.
11. TsMS § 661 lg 1 järgi esitatakse määruskaebus ringkonnakohtule kirjalikult selle maakohtu kaudu,
kelle määrust määruskaebusega vaidlustatakse. Sama sätte lg 2 esimese lause kohaselt on
määruskaebuse esitamise tähtaeg nii hagimenetluses kui ka hagita menetluses tehtud määruste puhul 15
päeva määruse kättetoimetamisest alates, kui seaduses ei ole sätestatud teisiti.
TsMS § 664 lg 1 järgi kontrollib ringkonnakohus menetlusse võetud määruskaebuse saamisel, kas
maakohus on kaebuse õigesti menetlusse võtnud, ja teeb menetlustoimingud, mis maakohus jättis seoses
määruskaebusega tegemata. Sama sätte lg 2 järgi, kui määruskaebus on ringkonnakohtu arvates
ebaõigesti menetlusse võetud, jätab ringkonnakohus määruskaebuse määrusega läbi vaatamata.
12. Ringkonnakohus tuvastas, et hageja seaduslik esindaja sai kaevatava määruse kätte 6. aprillil 2015
ning jättis hageja määruskaebuse läbi vaatamata põhjusel, et hageja esitas maakohtu määruse peale
määruskaebuse pärast seaduses sätestatud tähtaega (s.o 21. aprill 2015 kell 24.00). Kolleegium selle
seisukohaga ei nõustu.
Toimikust nähtuvalt esitas hageja 25. juuni 2015. a menetlusdokumendi lisana väljatrüki maakohtu
postiserveri saadetud automaatsest vastuvõtukinnitusest praeguses tsiviilasjas (tl 124), mille kohaselt on
hageja määruskaebuse esitamise ajaks 21. aprill 2015. a kell 23:58:03. Samas esitas hageja väljatrüki
kohtuametniku 22. aprilli 2015. a e-kirjast (tl 125), millest nähtuvalt on määruskaebuse edastamise
kaaskirjale tehtud märge dokumendi kättesaamise kohta 22. aprillil 2015. Eeltoodud dokumendi
esitamisega selgitas hageja kohtu eksimuse tekkimise võimalikku põhjust - ringkonnakohus võis
määruskaebuse esitamise kuupäeva kindlakstegemisel tugineda kohtutoimikus asuva määruskaebuse
edastamise kaaskirjale maakohtu kantselei ametniku tehtud märkele, mille kohaselt on dokument kätte
saadud 22. aprillil 2015, s.o hilisõhtul esitatud määruskaebuse laekumisele järgneval tööpäeval, mil
maakohus asus määruskaebust registreerima dokumendiregistris ja KIS-is (tl 123).
13. Dokumendi esitamist kohtule elektrooniliselt sätestab TsMS § 336, mille lg 2 esimese ja teise lause
kohaselt loetakse elektrooniline dokument kohtule esitatuks, kui see on salvestatud kohtudokumentide
vastuvõtmiseks ettenähtud andmebaasi. Dokumendi saatjale edastatakse selle kohta elektrooniline
kinnitus. TsMS § 336 lg 3 järgi kehtestab elektroonilise dokumendi kohtule edastamise täpsema korra ja
dokumendiformaatidele esitatavad nõuded valdkonna eest vastutav minister määrusega. Viidatud sätte
alusel on justiitsminister kehtestanud 28. detsembri 2005. a määrusega nr 59 kohtule dokumentide
esitamise korra, mille § 7 lg 1 järgi saab esitaja e-kirjaga dokumendi esitamisel selleks ettenähtud e-posti
aadressile automaatse vastuvõtukinnituse dokumendi laekumise kohta kohtu e-postkasti. Riigikohus on
selgitanud, et viidatud sätetest tulenevalt on dokumendi salvestamine kohtudokumentide vastuvõtmiseks
ettenähtud andmebaasi seotud saatjale sellekohase automaatse elektroonilise kinnituse saatmisega ning
saatja ei saa eeldada e-kirja jõudmist saajani kuni hetkeni, mil ta on saanud sellekohase elektroonilise
kinnituse (vt Riigikohtu 10. detsembri 2008. a määrus tsiviilasjas nr 3-2-1-115-08, p 9). Kolleegium jääb
selle seisukoha juurde.
Eeltoodust tulenevalt on hageja tõendanud, et e-kirjaga saadetud määruskaebus jõudis tähtaegselt
maakohtuni, sest ta on saanud maakohtult elektroonilise kinnituse e-kirja kättesaamise kohta 21. aprillil
2015 kell 23.58.03.
14. TsMS § 663 lg 1 järgi otsustab maakohus määruskaebuse menetlusse võtmise viivitamata pärast
määruskaebuse saamist ja kontrollib, kas määruskaebuse esitamine on seaduse kohaselt lubatud ning kas
määruskaebus on esitatud seadusega ettenähtud nõuete kohaselt ja tähtajast kinni pidades.
Määruskaebuse menetlusse võtmisel kohaldatakse apellatsioonkaebuse ringkonnakohtu menetlusse
võtmise kohta sätestatut, kui seadusest ei tulene teisiti. TsMS § 637 lg 1 p 2 järgi ei võta kohus
apellatsioonkaebust menetlusse, kui kaebus on esitatud pärast apellatsioonitähtaja möödumist.
Kolleegium leiab, et viidatud säte ei võimalda jätta määruskaebust menetlusse võtmata, kui see on
esitatud tähtaegselt. Seega leidis ringkonnakohus põhjendamatult, et maakohus võttis hageja
määruskaebuse ebaõigesti menetlusse. Seetõttu tuleb ringkonnakohtu määrus tühistada ning saata hageja
määruskaebus ringkonnakohtule sisuliseks lahendamiseks.
15. Menetluskulud jäävad TsMS § 173 lg 3 teise lause alusel ringkonnakohtu otsustada sõltuvalt asja
lahendamise tulemusest.
16. Määruskaebuse rahuldamise tõttu tuleb tasutud kautsjon TsMS § 149 lg 4 esimese lause alusel
tagastada.


Peeter Jerofejev, Ants Kull, Jaak Luik

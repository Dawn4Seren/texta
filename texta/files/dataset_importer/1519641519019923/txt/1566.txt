                                                                                1-16-6432




                          KOHTUMÄÄRUS

Kohus                            Tallinna Ringkonnakohus

Määruse tegemise aeg ja koht     1. detsember 2016, Tallinn

Kohtuasja number                 1-16-6432

Kohtukoosseis                    Meelika Aava, Ivi Kesküla, Orvi Tali

Apelleeritud kohtuotsus          Harju Maakohtu 25. oktoobri 2016. a otsus Vladislav Budichi
                                 süüdistuses KarS § 199 lg 2 p 5,9 ja § 200 lg 2 p 4 järgi
                                 lühimenetluses
Apellatsiooni esitaja            Kaitsja vandeadvokaat Alar Neiland

Asja läbivaatamise viis          Kirjalik menetlus



RESOLUTSIOON
1. Jätta Vladislav Budichi kaitsja vandeadvokaat Alar Neilandi apellatsioon kui ilmselt
põhjendamatu läbi vaatamata ja tagastada.

2. Välja mõista Vladislav Budichilt Eesti Vabariigi kasuks 48 (nelikümmend kaheksa) eurot
määratud     kaitsjale    vandeadvokaat      Alar      Neilandile makstud  tasu   katteks
apellatsioonimenetluses riigi õigusabi osutamise eest.

3. Menetluskulu tuleb tasuda 30 päeva jooksul makseinfo lehel näidatud arvelduskontole.
Viitenumbri märkimine on kohustuslik.

4. Menetluskulu on võimalik tasuda vabatahtlikult 30 päeva jooksul alates otsuse
jõustumisest. Kui rahaline kohustus ei ole tähtajaks täielikult täidetud, saadetakse
kohtuotsuse ärakiri kohtutäiturile täitemenetluse läbiviimiseks

Edasikaebamise kord
Määruse peale võib süüdistatav advokaadist kaitsja vahendusel esitada määruskaebuse Riigikohtule
15 päeva jooksul Tallinna Ringkonnakohtu kaudu alates päevast, mil menetlusosaline sai
vaidlustatavast kohtumäärusest teada või pidi teada saama.
ASJAOLUD JA MENETLUSE KÄIK
1. Harju Maakohtu 25. oktoobri 2016. a otsusega lühimenetluses tunnistati Vladislav Budich süüdi
ja karistati KarS § 199 lg 2 p 5,9 järgi vangistusega 1 aastaks 6 kuuks ja KarS § 200 lg 2 p 4 järgi
vangistusega 6 aastaks 6 kuuks. KarS § 64 lg 1 alusel suurendas kohus üksikkaristustest raskeimat
ja mõistis liitkaristuseks vangistuse 8 aastaks. KrMS § 238 lg 2 kohaselt vähendati mõistetavat
karistust ühe kolmandiku võrra ja karistuseks mõisteti 5 aastat 4 kuud vangistust. Mõistetud
karistust suurendati Harju Maakohtu 20. jaanuari 2014. a otsuse järgi mõistetud ärakandmata
karistuse s.o 1 aasta 7 kuu 17 päeva vangistuse võrra ja mõisteti liitkaristuseks 6 aastat 11 kuud 17
päeva vangistust alates kinnipidamisest 31. mail 2016.

2. V. Budich tunnistati KarS § 199 lg 2 p 5, 9 järgi süüdi selles, et ta 2016. aasta märtsikuu
esimesel poolel täpselt kindlaks tegemata ajal varastas Tallinnas Mustamäe tee 173-53 asuvast
korterist AS 201.40 eurot maksva mobiiltelefoni ja 19. aprillil 2016 Tallinnas Mustamäe tee 201
asuva elumaja trepikoja ukse juures AU jope taskust avalikult rahakoti koos raha ja dokumentidega
23 euro väärtuses.

Veel tunnistati V. Budich süüdi KarS § 200 lg 2 p 4 järgi selles, et ta 27. märtsil 2016 Tallinnas
E. Vilde tee 113b asuva kaupluse juures lõi TR ühel korra rusikaga näkku ja vähemalt ühel korra
jalaga rindkeresse, tekitades kannatanule füüsilist valu ning tervisekahjustused ning seejärel võttis
kannatanult ära rahakoti koos rahaga 110 euro väärtuses.

3. Maakohtu otsuse peale esitas apellatsiooni kaitsja vandeadvokaat A. Neiland, kes vaidlustab
kohtuotsust üksnes V. Budichile mõistetud karistuse osas. Kaitsja taotleb süüdistatavale mõistetud
vangistuse tähtaja lühendamist.

Röövimise eest 6 aasta 6 kuu pikkuse vangistuse mõistmine ei ole põhjendatud, sest sanktsiooni
alammäär on kolm aastat. Kuriteoga ei põhjustatud rasket tagajärge. Tekitatud kahju oli vaid
110 eurot. Kannatanu oli küll pensionär, kuid tarvitas enne tema suhtes toime pandud röövimist
koos süüdistatavaga alkoholi. Seetõttu ei pidanud süüdistatav kannatanu abitust eeldama.

Kaitsja ei nõustu maakohtu seisukohaga, et KarS § 64 lg 1 alusel liitkaristuse mõistmisel tuleb
rakendada karistuste osalise liitmise printsiipi. Taotlust põhjendatakse sellega, et kõigi kolme
kuriteoga tekitati kahju vaid 371,30 eurot, kannatanule ei tekitatud tervisekahjustust ega esine muid
raskeid tagajärgi. Kaitsja hinnangul on antud asjas põhjendatud karistuste katmise printsiibi
kohaldamine.

RINGKONNAKOHTU PÕHJENDUSED JA SEISUKOHT

4. Kohtukolleegium, tutvunud kriminaalasja materjalide ning esitatud apellatsiooniga, leiab
üksmeelselt, et apellatsioon on ilmselt põhjendamatu ning tuleb jätta läbi vaatamata. Oma
seisukohta põhistab kohtukolleegium järgmiselt.

Esmalt märgib kohtukolleegium, et Riigikohtu kriminaalkolleegium on oma lahendites korduvalt
selgitanud, et ringkonnakohtu lahend peab üldjuhul kujunema kriminaalmenetluse seadustiku
11. peatükis sätestatud apellatsioonimenetluse kui terviku tulemina ja apellatsiooni läbi vaatamata
jätmine selle ilmse põhjendamatuse tõttu KrMS § 326 lg 3 alusel kujutab endast erandit. Ilmselt
põhjendamatu on apellatsioon, mille rahuldamine ei ole võimalik seetõttu, et apellandi argumendid
ei ole õiguslikult asjakohased, st need sisaldavad mõne õigusliku keelu rikkumisele suunatud
taotlust. Kui apellandi väited ei ole õiguslikult asjakohatud, on apellatsiooni läbi vaatamata jätmine


                                                                                           2(4)
võimalik eeskätt siis, kui maakohtu otsus on kooskõlas kohtupraktikas selgelt ja üheselt kujunenud
seisukohtadega (nt teo õigusliku kvalifikatsiooni või karistuse osas) ning ringkonnakohus ei pea
vajalikuks kohtupraktikat muuta. Apellatsiooni läbi vaatamata jätmine on reeglina võimalik vaid
juhul, kui juba eelmenetluses selgub, et apellatsioonil puudub ilmselgelt edulootus ehk tegemist on
perspektiivitu apellatsiooniga.

Kohtupraktikas valitseva põhimõtte kohaselt on kõrgema astme kohtu poolt maakohtus mõistetud
karistuse muutmine põhjendatud üksnes juhul, kui kõrgema astme kohus muudab süüdistatava teo
kvalifikatsiooni või kui ilmnevad asjaolud viitavad selgelt sellele, et madalama astme kohus pole
arvesse võtnud karistust kergendavaid või raskendavaid asjaolusid või on valesti tõlgendanud KarS
§-s 56 täheldatud karistuse mõistmise aluseid.

Kohtukolleegium leiab, et maakohtu otsuses selliseid mõistetud karistuse tühistamise aluseid ei
esine.

Riigikohus on 17. mai 2013. a otsuses nr 3-1-1-52-13 selgitanud, et karistuse mõistmisel tuleb võtta
lähtepunktiks karistusseadustiku eriosa normi sanktsiooni keskmine määr. Seejärel tuvastatakse
süüdistatava süü suurus (nt süüdistatava teoeelne ja -järgne käitumine, kannatanu käitumine jms)
ning karistust kergendavad ja raskendavad asjaolud, mille põhjal saadakse konkreetse süüdlase süü
suurusele vastav karistuse määr. See karistuse määr võib jääda kas üles- või allapoole sanktsiooni
keskmist määra. Selliselt saadud süüle vastava karistuse ülemmäära korrigeeritakse eri- ja
üldpreventsiooni kaalutlustest tulenevalt.

KarS § 200 lg 2 sanktsioon näeb karistusena ette kolme- kuni viieaastase vangistuse. Seega on
sanktsiooni keskmine määr 9 aastat. Maakohus mõistis V. Budichile vangistuse 6 aastaks 6 kuuks,
s.o tunduvalt alla sanktsiooni keskmist määra. Kohus on juba võtnud V. Budichi süü suuruse
hindamisel arvesse seda, et kuriteoga põhjustatud kahju ei ole suur. Karistust kergendavaks
asjaoluks on puhtsüdamlik kahetsus. Maakohus märkis oma otsuses kohtukolleegiumi hinnangul
põhjendatult, et varasemad karistused ei ole mõjutanud V. Budichit loobuma varavastaste
kuritegude toimepanemisest. Praeguses kriminaalasjas pani ta kaks vargust ja ühe röövimise toime
lühikese ajavahemiku jooksul pärast vanglast vabanemist. Maakohus on põhjendatult arvestanud
karistust raskendava asjaoluna kannatanu vanust. Asjaolul, et kannatanu olevat enne tema suhtes
toime pandud kuritegu koos süüdistatavaga alkoholi tarvitanud, ei välista selle karistust raskendava
asjaolu esinemist V. Budichi käitumises.

Riigikohtu kriminaalkolleegium on 10. märtsi 2016. a otsuses nr. 3-1-1-20-16 märkinud, et
KarS § 64 lg 1 alusel liitkaristuse mõistmisel mõne kuriteo ebaõiguse sootuks arvestamata jäämise
vältimiseks tuleks pigem hoiduda absorbtsioonipõhimõtte rakendamisest juhul, kui liidetavatest
raskeima kuriteo eest mõistetud üksikkaristus ei vasta selle kuriteo eest ette nähtud sanktsiooni
ülemmäärale.

Kuna praeguses kriminaalasjas ei ole V. Budichile mõistetud karistus mitte KarS § 200 lg 2
sanktsiooni ülemmääras, vaid alla keskmist määra, siis on maakohus kohaldanud KarS § 64 lg 1
alusel liitkaristuse mõistmisel põhjendatult karistuste osalise katmise põhimõtet.

Seega on kaitsja apellatsioon karistuse mõistmise peale ilmselt põhjendamatu ja kohtukolleegium
jätab selle läbi vaatamata.

5. Kohtukolleegium rahuldas KrMS § 189 lg 5 alusel määratud kaitsjale vandeadvokaat
A. Neilandile tasu väljamaksmise pabertaotluse pealdisena ja määras talle välja maksta 48 eurot.


                                                                                         3(4)
KrMS § 175 lg 1 p 4 kohaselt on määratud kaitsjale makstav tasu menetluskulu. KrMS § 180 lg 11
sätestab, et menetluskulude määramisel arvestab kohus hüvitamise otsuse tegemisel menetluskulude
tekkimise aluseid ja asjaolusid.

KarS § 185 lg 2 sätestab, et kui apellatsioonimenetluses tehakse KrMS § 337 lõike 1 punktis 1
nimetatud lahend, jäävad menetluskulud selle isiku kanda, kelle huvides apellatsioon on esitatud.
Kui apellatsiooni esitaja on prokuratuur, kannab menetluskulud riik.

Kuna kohtukolleegium jätab apelleeritud kohtuotsuse V. Budichi suhtes muutmata, siis jäävad
menetluskulud süüdistatava kanda.

6. Eelnevat silmas pidades leiab kohtukolleegium üksmeelselt, et V. Budichile mõistetud karistus
on seaduslik ja põhjendatud, mistõttu apellatsiooni põhjendused selle tühistamiseks alust ei anna.
Seega on kaitsja apellatsioon ilmselt põhjendamatu ning ringkonnakohus jätab selle juhindudes
KrMS § 326 lg-st 3 läbi vaatamata.


/allkirjastatud digitaalselt/




                                                                                        4(4)

                                 TARTU HALDUSKOHUS
                                    Tartu kohtumaja
                             KOHTUOTSUS
                                 EESTI VABARIIGI NIMEL

Haldusasja number           3-16-888
Otsuse kuupäev              11. oktoober 2016
Kohtunik                    Kadri Palm
Haldusasi                   XXi kaebus Tartu Vangla tekitatud mittevaralise kahju hüvitamiseks
Menetlusosalised            Kaebaja – XX
                            Vastustaja – Tartu Vangla
Asja läbivaatamine          Kirjalik menetlus

RESOLUTSIOON

   1. Jätta XXi kaebus rahuldamata.

   2. Jätta menetluskulud poolte endi kanda.

   3. Kuulutada menetlus kaebaja terviseandmeid sisaldavaid tõendeid (tl 33)
      puudutavas osas osaliselt kinniseks.


EDASIKAEBAMISE KORD JA SELGITUSED

Otsuse peale võib Tartu Ringkonnakohtule esitada apellatsioonkaebuse 30 päeva jooksul otsuse
avalikult teatavakstegemisest arvates, s.o hiljemalt 11. novembril 2016.

Vastuseks esitatud apellatsioonkaebusele võib teine menetlusosaline esitada
vastuapellatsioonkaebuse 14 päeva jooksul apellatsioonkaebuse vastuapellatsioonkaebuse
esitajale kättetoimetamisest arvates või ülejäänud apellatsioonitähtaja jooksul, kui see on pikem
kui 14 päeva (HKMS § 184 lg 3).

Kui apellant soovib asja arutamist kohtuistungil, tuleb tal seda apellatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS § 182
lg 1 p 9). Kui menetlusosaline soovib apellatsioonkaebuse esitamiseks saada menetlusabi, tuleb
tal esitada ringkonnakohtule vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning apellatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama apellatsioonkaebuse (HKMS § 116 lg 6).
                                                                                         3-16-888

ASJAOLUD JA MENETLUSE KÄIK

1. XX esitas 1. märtsil 2016 Tartu Vanglale kahjunõude mittevaralise kahju hüvitamiseks (tl-
d 22-25). XXi hinnangul käitus vangla vanemvalvur M. Tomson teda täielikust läbiotsimisest
keeldumise korral eraldatud ja lukustatud kambrisse paigutada lubades õigusvastaselt ja tema
väärikust alandavalt.
2. Tartu Vangla jättis 2. mai 2016. a otsusega nr 1-13/32-2 XXi kahjunõude rahuldamata (tl 3).
Otsuses olid kokkuvõtvalt järgmised põhjendused.
2.1. Kuigi täielik läbiotsimine ja vanglaametniku juures alasti viibimine võib olla
     kinnipeetava jaoks ebameeldiv, on see vangla julgeoleku tagamise seisukohast väga
     oluline meede.
2.2. Vanemvalvur M. Tomson mitte ei ähvardanud ega hirmutanud kaebajat, vaid selgitas talle
     tema valikuid ning nende valikutega kaasnevaid tagajärgi. Vanglaametnikul on kohustus
     olukorras, kus kinnipeetav ei allu talle täieliku läbiotsimise käigus antud korraldustele
     ning esineb kahtlus, et korraldustele mitteallumine on tingitud keelatud esemete või ainete
     omamisega kinnipeetavale selgitada, et täielikust läbiotsimisest keeldumise korral
     paigutatakse ta eraldatud lukustatud kambrisse. Sellega tagatakse kinnipeetava eraldatus
     ning vähendatakse võimalust keelatud esemeid ja aineid peita või edasi anda. Seega
     vanemvalvur käitus nõuetekohaselt.
3. XX esitas 8. mail 2016 Tartu Halduskohtule kaebuse Tartu Vangla vastu mittevaralise kahju
hüvitamise nõudes (tl-d 1-2). Kaebuse kohaselt sundis Tartu Vangla vanemvalvur M. Tomson
kaebajat eraldatud ja lukustatud kambrisse paigutamisega hirmutades ja ähvardades
läbiotsimiseks alasti võtma, millega alandas kaebaja inimväärikust. XX taotles tunnistajatena
üle kuulata Tartu Vangla kontaktisik Marika Lillepõld, psühholoogid Hanna Sova ja Malle Luik
ning kinnipeetav Marko Kapp.
4. Tartu Halduskohus jättis 10. mai 2016. a määrusega XXi kaebuse käiguta ning andis tähtaja
riigilõivu tasumiseks või menetlusabi taotluse esitamiseks (tl 5). Riigilõiv tasuti 17. mail 2016
(tl 13).
5. Tartu Halduskohus võttis 23. mai 2016. a määrusega XXi kaebuse menetlusse ning kohustas
vastustajat kaebusele vastama. Vastustajal tuli koos vastusega kaebusele esitada seisukoht XXi
taotluse tunnistajate ülekuulamise kohta (tl 15).
6. Tartu Vangla palus 22. juuni 2016. a vastuses kaebusele jätta kaebus rahuldamata (tl-d 20-
28). Tunnistajate ülekuulamise taotlust ei pidanud vastustaja põhjendatuks ega otstarbekaks.
7. Tartu Vangla edastas 6. juulil 2016 vastuseks kohtu 5. juuni 2016 nõudele XXi tervisekaardi
väljavõtte (tl-d 32-33).
8. Tartu Halduskohus otsustas 6. juuli 2016. a määrusega asja läbi vaadata kirjalikus
menetluses ning teatas asjas otsuse tegemise kuupäeva. Sama määruse resolutsiooni p-ga 6 jättis
kohus rahuldamata kaebaja taotluse tunnistajate ülekuulamiseks (tl 34).
9. XX esitas 12. juulil 2016 taotluse tunnistajate kirjalikult üle kuulamiseks (tl-d 40-44). Lisaks
kaebuses esitatud tunnistajatele palub kaebaja täiendavalt kirjalikult üle kuulata valvurid Irina
Voimon, kes võttis kaebajalt seletuskirja 19. veebruari 2016 sündmuse kohta ning valvur
Sergei, kes talle seletuskirja tõi.
10. Tartu Halduskohus jättis 24. augusti 2016. a määrusega rahuldamata kaebaja 12. juulil
2016 esitatud taotluse tunnistajate kirjalikult üle kuulamise kohta (tl 46).

11. XX esitas 19. septembril 2016 kohtule täiendava seisukoha (tl 51).

                                                2
                                                                                          3-16-888

MENETLUSOSALISTE SEISUKOHAD

12. Kaebaja on seisukohal, et Tartu Vangla on seoses tema inimväärikuse alandamisega
tekitanud talle mittevaralist kahju, esitades järgmised põhjendused.
12.1. Jalutuskäigule minnes küsis vanemvalvur M. Tomson mitu suitsu kaebajal on. Kaebaja
      vastusele, et viis sigaretti, ei jäänud vanemvalvur rahule ning takistas kaebajal jalutusele
      minemast, mille peale avaldas kaebaja arvamust, et M. Tomson on vanemvalvuriks
      saades muutunud karmimaks, ülbemaks ja ebaviisakamaks. Kaebaja arvamuse peale
      valvur vihastas ning andis kaebajale korralduse kaasa minna.
12.2. Vanemvalvur M. Tomson sundis kaebajat alasti võtma hirmutamise ja karjumise
      tulemusena. Kaebaja loovutas valvurile esimese korruse vestlusruumis vabatahtlikult
      kaks üleliigset sigaretti, mille ta oli kaaskinnipeetavalt saanud ja viis enda sigaretti, kuid
      vanemvalvur ütles korduvalt, et kaebaja alasti võtaks.
12.3. Vanemvalvur M. Tomsoni hääletoon korralduse andmisel ei olnud viisakas ega korrektne,
      vaid see oli ähvardav, nõudlik, hirmutav ja alandav. Kuna kaebajal ei olnud rohkem
      keelatuid esemeid, siis ta keeldus alasti võtmast, mispeale ametnik jätkas agressiivselt
      kaebaja verbaalset ja hirmutavat ründamist. Valvur rõhutas korduvalt, et paigutab
      isiklikult kaebaja lukustatud kambrisse, kui kaebaja ennast alasti ei võta.
12.4. Valvur rikkus enda käitumisega kaebaja õigustunnet ning alandas tema väärikust,
      mistõttu kaebaja hakkas nutma. Kaebaja proovis ruumist lahkuda, kuid vanemvalvur
      takistas korduvalt. Seega hoidis vanemvalvur kaebajat kinni nii moraalselt kui füüsiliselt
      väärikust alandaval viisil.
12.5. Kaebaja on seisukohal, et kui valvur annab kinnipeetavale korralduse karjudes,
      ähvardades, hirmutades ja verbaalselt rünnates, siis kinnipeetav keeldubki korralduse
      täitmisest, kuna tal on hirm ja valu. Kaebaja leiab, et vanemvalvur süüliselt alandas tema
      inimväärikust ning kaebaja tunneb vanemvalvuri ees igapäevaselt hirmu ja kartust.
12.6. Kaebajal tuli pärast intsidenti pöörduda psühhiaatri poole, kes määras talle stressi ja hirmu
      tõttu ravimi. Samuti rääkis kaebaja enda psühholoogi M. Luigega.
12.7. Kaebaja hinnangul puudub vanemvalvur M. Tomsonil õiguslik alus määrata ja otsustada
      keda paigutata lukukambrisse, vaid seda võib ja saab kohaldada üksuse juht M. Toom.
      Sellest tulenevalt leiab kaebaja, et M. Tomsoni nõue, ähvardamine tema suhtes oli
      õigusvastane.
13. Vastustaja on seisukohal, et vanemvalvur M. Tomson ei ole õigusvastaselt käitunud, ning
põhjendab oma seisukohti lühidalt järgmiselt.
13.1. Õiguse kinnipeetava läbiotsimiseks keelatud esemete ja ainete avastamiseks annab
      vanglateenistuse ametnikule vangistusseadus. Kehtiv õigus ei selgita, millisel juhul tuleb
      kinnipeetav läbi otsida lahti riietumisega (nn täielik läbiotsimine). Kuna kinnipeetavad
      on hakanud massiliselt peitma tubakatooteid alusriietesse ning enda kehaõõnsustesse, siis
      nende avastamiseks tuleb teostada läbiotsimine lahti riietumisega.
13.2. Vanemvalvuril oli tekkinud põhjendatud kahtlus keelatud esemete omamise suhtes
      kaebajal, kuna teine vanglaametnik oli kaamera vahendusel märganud, et kaebaja ning
      kaaskinnipeetava vahel võis trepikojas toimuda sigarettide üleandmine.
13.3. Vastustaja ei nõustu sellega, et kuigi kaebaja tunnistas kaaskinnipeetavalt sigarettide
      saamist ja loovutas need, puudus tema täielikuks läbiotsimiseks vajadus. Ainuüksi
      asjaolu, et kinnipeetav loovutab vanglaametnikule vabatahtlikult 2 sigaretti, ei tähenda,


                                                 3
                                                                                       3-16-888

      et ta on andnud vanglaametnikule ära kõik tema valduses olevad keelatud esemed ning
      läbiotsimiseks puudub vajadus.
13.4. Vastustaja ei nõustu, et vanemvalvur ähvardas või hirmutas kaebajat, vaid leiab, et
      kaebajale selgitati läbiotsimisest keeldumise tagajärgi ehk siis kohaldatakse tema suhtes
      täielikke julgeolekuabinõusid ning ta paigutatakse eraldatud lukustatud kambrisse.
      Sellega takistatakse keelatud esemete eluosakonda sattumist ning vähendatakse võimalust
      keelatud esemeid peita või edasi anda. Võimalik sigarettide hilisem eluosakonda
      toimetamine ning nende suitsetamine on vangla julgeolekut ja teiste isikute tervist
      ohustav.
13.5. Ainuüksi asjaolu, et kaebaja tajus vanglaametniku selgituse sisu ähvardava ja
      hirmutavana, ei tähenda, et kaebajat ka tegelikkuses ähvardati. Kaebaja on ka ise
      tunnistanud, et vaidles vanglaametniku korraldustele vastu, mistõttu on loomulik, et
      vanglaametniku hääl talle korralduste andmisel ja talle olukorra selgitamisel võis olla
      nõudlik ja karm. Kaebaja ei ole Tartu Vanglale esitatud kahju hüvitamise taotluses nii
      nagu kaebuses märkinud, et ametnik karjus täieliku läbiotsimise teostamisel tema peale.
13.6. Vanemvalvur M. Tomson märkis 19. veebruari 2016. a ettekandes nr 1096 seoses kaebaja
      täieliku läbiotsimisega, et kinnipeetav oli silmnähtavalt ärritunud, kuid läks
      läbiotsimisruumi kaasa, kus vaidles veelgi ägedamalt vastu ning esimesi korraldusi end
      riidest lahti võtta kinnipeetav ei täitnud, kuid lõpuks siiski kuuletus ja läbiotsimine sai
      teostatud, mille tulemusel leidis ta kinnipeetava aluspükstest kileriba, kuid sigarette tal
      enam polnud. Kinnipeetav XXil oli kaasas jalutuskäigule minnes 5 isiklikku sigaretti ja
      pärast läbiotsimist võimaldati talle ettenähtud jalutuskäik ja 2 üleliigset sigaretti
      eemaldati.
13.7. Ka M. Tomsoni 2. märtsi 2016. a vastuskirjast kaebaja suhtes algatatud
      distsiplinaarmenetluse raames inspektor-kontaktisik M. Lillepõllule nähtub, et kaebaja oli
      läbiotsimise tõttu silmnähtavalt ärritunud, kaotas oma käitumise üle enesevalitsuse ning
      vaidles täieliku läbiotsimise teostamisele ägedalt vastu. Vastustaja hinnangul ei ole
      nimetatud põhjustel eluliselt usutav, et kaebaja oleks olnud hoopis hirmunud. Poolte
      vahel puudub vaidlus selles, et kaebaja hakkas pärast läbiotsimist nutma.
13.8. Kaebaja ise esitas 19. veebruaril 2016 selgituse, millest nähtub, et kaebaja pidas enda
      ähvardamiseks vanemvalvur M. Tomsoni selgituse sisu ning hakkas nutma, kuna tundis,
      et talle tehakse liiga. Kaebaja selgitustest ei kajastu, et vanemvalvur M. Tomson oleks
      tema peale karjunud või muul moel agressiivselt käitunud.
13.9. Kaebaja tervisekaardi andmetest ei nähtu, et ta oleks seoses 19. veebruari 2016 toimunud
      sündmusega mõne meditsiinitöötaja poole pöördunud ning talle oleks seetõttu mõni ravim
      määratud. Vaidlusaluse sündmuse ajal ei töötanud enam Tartu Vanglas psühhiaater
      H. Sova, mistõttu ei ole võimalik tal ütlusi anda kaebaja emotsionaalsete kannatuste
      kohta.

KOHTU SEISUKOHT JA PÕHJENDUSED

14. Kohtu menetluses on kaebaja mittevaralise kahju hüvitise nõue seoses kaebaja väärikuse
alandamisega Tartu Vanglas. Kaebusest nähtuvalt peab XX oma väärikuse alandamiseks
järgmisi olukordi:
       1) vanemvalvur M. Tomson rikkus oma käitumisega kaebaja õigustunnet, mille
tulemusena sai kannatada kaebaja väärikus. Valvuri käitumine seisnes selles, et ta rääkis
kaebajaga ähvardaval, nõudlikul, hirmutaval ja alandaval hääletoonil, ning nõudis, et kaebaja


                                               4
                                                                                          3-16-888

end alasti võtaks. Kui ta seda ei tee, siis paigutatakse ta koheselt lukustatud kambrisse. Kaebaja
keeldus alasti võtmast põhjusel, et keelatud esemed ja asjad olid eelnevalt üle antud;
       2) kaebaja proovis ruumist lahkuda, aga vanemvalvur takistas teda füüsiliselt, seistes
ukse ees ja andes kätega mõista, et kaebaja peab taganema. Kaebaja leiab, et seega hoidis
vanemvalvur teda nii moraalselt kui ka füüsiliselt väärikust alandaval viisil kinni. Kaebaja leiab,
et Tartu Vangla ametnik käitus läbiotsimist nõudes õigusvastaselt, pannes kaebaja nutma ja
hirmu tundma.

15. Kohus, hinnanud poolte seisukohti, asjassepuutuvaid õigusnorme ja kohtupraktikat ning
asjas esitatud tõendeid nende kogumis ja vastastikuses seoses, on seisukohal, et kaebaja
mittevaralise kahju hüvitamise nõue on alusetu ja tema kaebus ei kuulu rahuldamisele. Kohus
nõustub vastustaja seisukohtadega ega pea vajalikuks neid kõiki korrata.

16. Poolte vahel on vaidlus selles, kas vanemvalvur M. Tomson ähvardas ja hirmutas kaebajat.
Kaebaja leiab, et vanemvalvuri hääletoon oli hirmutav. Vastustaja on seisukohal, et valvur
selgitas kaebajale tema valikuid ja nendega kaasnevaid tagajärgi. Samuti vaidlevad pooled selle
üle, kas pärast kahe sigareti vabatahtlikku loovutamist oli jätkuv vajadus kaebaja täielikuks
läbiotsimiseks. Kaebaja leiab, et ta oli asjad juba eelnevalt ära andnud, seetõttu keeldus ta alasti
võtmast. Vastustaja leiab, et ainuüksi asjaolu, et kinnipeetav loovutab vanglaametnikule
vabatahtlikult kaks sigaretti, ei tähenda, et ta on andnud vanglaametnikule ära kõik tema
valduses olevad keelatud esemed ning läbiotsimiseks puudub vajadus.

17. Eesti Vabariigi põhiseaduse (PS) § 25 kohaselt on igaühel õigus nõuda õigusvastaselt
tekitatud moraalse ja materiaalse kahju hüvitamist. Avalik-õiguslike ülesannete täitmisel
tekitatud kahju hüvitamise alused on sätestatud riigivastutuse seaduses (RVastS). RVastS § 7 lg
1 kohaselt võib isik, kelle õigusi on avaliku võimu kandja õigusvastase tegevusega avalik-
õiguslikus suhtes rikkunud, nõuda talle tekitatud kahju hüvitamist, kui kahju ei olnud võimalik
vältida ega ole võimalik kõrvaldada sama seaduse §-des 3, 4 ja 6 sätestatud viisil õiguste
kaitsmise või taastamisega. RVastS § 9 lg 1 kohaselt võib füüsiline isik nõuda mittevaralise
kahju rahalist hüvitamist süüliselt väärikuse alandamise, tervise kahjustamise, vabaduse
võtmise, kodu või eraelu puutumatuse või sõnumi saladuse rikkumise, au või hea nime
teotamise korral. Käesolevas asjas nõuab kaebaja hüvitist inimväärikuse alandamise eest.
RVastS § 13 lg-s 1 sätestatakse, et hüvitise suuruse määramisel arvestatakse kahju tekkimise
ettenägematust, objektiivseid takistusi kahju ärahoidmisel, õiguste rikkumise raskust,
eraõiguses sätestatud piiranguid seoses kannatanu osaga kahju tekitamisel ning muid asjaolusid,
millest tulenevalt kahju hüvitamine täies ulatuses oleks ebaõiglane.

18. Eeltoodust tulenevalt on kahju hüvitamise eelduseks esiteks kahju tekkimine, teiseks
avaliku võimu kandja õigusvastane tegevus, nendevaheline põhjuslik seos ning kahju
hüvitamist välistavate asjaolude puudumine. Kuigi vastustaja on avaliku võimu kandja, kes
täidab talle seadusest tulenevaid avalik-õiguslikke ülesandeid, leiab kohus, et kahju hüvitamise
nõude eeldused on käesolevas asjas täitmata, kuna kohtu hinnangul ei ole vastustaja
õigusvastaselt tegutsenud.

19. PS §-s 10 sätestatud inimväärikuse põhimõtet peetakse üheks põhiseaduse põhiprintsiibiks
(Riigikohtu 21. jaanuari 2004. a otsus asjas nr 3-4-1-7-03, p 14). Riigikohus on rõhutanud, et
inimväärse kohtlemise nõue laieneb ka kinni peetavatele. Asjaolu, et isik kannab karistust
kuriteo toimepanemise eest ja sellega seoses on tema põhiõigusi ja -vabadusi seaduse alusel
piiratud, ei anna õigust sekkuda isiku põhi õigustesse enam, kui see tuleneb otse seadusest
(Riigikohtu 22. märtsi 2006. a otsus asjas nr 3-3-1-2-06, p 10). Ka vangistusseaduse (VangS)

                                                 5
                                                                                        3-16-888

§ 41 lg 1 kohaselt koheldakse kinnipeetavat, arestialust või vahistatut viisil, mis austab tema
inimväärikust ning kindlustab, et karistuse kandmine või vahi all viibimine ei põhjusta talle
rohkem kannatusi või ebameeldivusi kui need, mis paratamatult kinnipidamisega kaasnevad.
PS § 13 tagab isikule õiguse riigi ja seaduse kaitsele ning tõdeb, et seadus kaitseb igaühte
riigivõimu omavoli eest. PS 14 kohaselt on põhiõiguste ja vabaduste tagamine ka täidesaatva
võimu (sh vanglateenistuse) kohustus. PS § 18 tagab isikule õiguse olla inimväärselt koheldud.
Euroopa inimõiguste ja põhivabaduste kaitse konventsiooni (EIÕK) art 3 keelab isikute
piinamise, ebainimliku või alandava kohtlemise või karistamise.

20. Avaliku võimu kandja poolt tekitatud mittevaralise kahju rahaline hüvitamine on Eestis
erandlik ja piiratud. RVastS § 9 lg 1 näeb selle võimaluse ette vaid kõige olulisemate
põhiõiguste tõsiste riivete korral (Riigikohtu 9. detsembri 2015. a otsus asjas nr 3-3-1-42-15, p
29). Selleks et mingi tegu kvalifitseeruks väärkohtlemiseks, peab see Euroopa Inimõiguste
Kohtu (EIK) praktika kohaselt saavutama teatava minimaalse raskusastme. Täpset piiri, mil
seadusliku kinnipidamisega kaasnevad tavapärased kannatused lähevad üle inimväärikust
alandavaks kohtlemiseks, pole kohtu hinnangul võimalik määrata. EIK on väärikust
alandavateks kinnipidamistingimusteks pidanud näiteks täielikku sotsiaalset isolatsiooni;
vaimse tegevuse (nt ajalehtede ja ajakirjade lugemise) võimatust; erivajaduste ignoreerimist;
arstiabi andmata jätmist, millega kaasnevad rasked tervisekahjustused või surm; põhjendamatut
jõu kasutamist; pesemistingimuste puudulikkust; värskes õhus viibimise ja jalutamis tingimuste
puudumist; ülerahvastatust kambris; alasti kinnipeetava läbiotsimist vastas soost
vanglaametniku juuresolekul; paigutamist kolmeks kuuks pimedasse väiksesse kambrisse ilma
jalutamis võimaluseta; halbu sanitaartingimusi kogumis (Riigikohtu 17. juuni 2010. a otsus
asjas nr 3-3-1-41-10, p 23 koos viidetega EIK praktikale).

21. Tegemist on selgelt tõsiste juhtumitega. XXi kirjeldatud asjaolusid ei saa pidada sedavõrd
tõsisteks, mida võiks oma intensiivsuse või ajalise kestvuse tõttu pidada väärikust alandavateks
RVastS § 9 lg 1 mõttes. Asjaolusid, mis annaksid alust järeldada vastupidist, ei nähtu ka
halduskohtule esitatud kaebusest.

22. Kohus möönab, et vanglakaristus toob paratamatult endaga kaasa olukordi, mis ei pruugi
kinnipeetavale olla meelepärased ning kujutavad negatiivset sekkumist eri põhiõigustesse, kuid
on siiski oma eesmärgist lähtuvalt vajalikud vangistuse eesmärkide saavutamiseks.
Vanglateenistusele õiguse kinni peetava isiku täielikuks läbiotsimiseks annab VangS § 68 lg 1,
mis sätestab, et vanglateenistuse ametnikul on õigus teostada kinnipeetava läbiotsimist, tema
isiklike asjade, elu- ja olmeruumide, samuti teiste ruumide ja territooriumi läbiotsimist keelatud
esemete ja ainete avastamiseks. Sätte teine lause täpsustab, et kinnipeetava läbiotsimist
teostavad temaga samast soost isikud. Täpsema läbiotsimise korra on kehtestanud
justiitsminister 5. septembril 2011 vastu võetud määrusega nr 44 „Järelevalve korraldus
vanglas“ (edaspidi määrus). Kuigi määruse § 32 sätestab kinnipeetava läbiotsimise
kohustuslikud juhud, võib kinnipeetava läbi otsida ka nt operatiivteabe põhjal, kui on alust
arvata, et kinnipeetaval on keelatud ese või aine. Vangla julgeolek ja seal viibivate isikute elu
ja tervis võivad sattuda ohtu, kui vangla ei piira teatud esemete ja ainete levikut vanglas, mille
vastu võitlemise üheks meetmeks on ka läbiotsimised. Kui kinnipeetu läbiotsimisel järgitakse
seaduses sätestatud eesmärki, ei saa läbiotsimist näha kinni peetava isiku alandamisena. Samuti
peavad kinnipeetavad vangla julgeoleku huvides taluma nii eesmärgipäraseid läbiotsimisi kui
ka nende tagajärgi. Eesti ega ka EIK kohtupraktika ei välista vajadusel sellise täieliku
läbiotsimise teostamist ning ei pea seda automaatselt kinnipeetava inimväärikust riivavaks ja
õigusvastaseks toiminguks.


                                                6
                                                                                          3-16-888

23. Tartu Vangla vanemvalvur M. Tomsoni 19. veebruari 2016. a ettekandega nr 1096 on
tõendatud, et valvur K. Kallasaru märkas II korruse valveruumi kaamerast ja teavitas Sepura
vahendusel, et kinnipeetav E. Leetus seisis alla suunduva trepikoja keskel, parem käsi selja
taga. Järgnevalt tuli sama eluosakonna kinnipeetav XX trepist alla ja jäi kinnipeetav Leetuse
ees korraks seisma ning võimalik, et toimus sigarettide üleandmine (tl 26). Seega oli vanglal
operatiivteave, et kaebajal võib olla keelatud ese, ning läbiotsimine põhines riskihinnangul. Ka
kaebaja ei eita, et talle anti trepikojas kaks sigaretti (tl 27). Vaidlust ei ole selles, et kaebaja
läbiotsimise teostas temaga samast soost vanglaametnik. Samuti pole vaidlust selles, et täielik
läbiotsimine teostati kohas, kus oli tagatud isiku privaatsus. Riigikohus on 17. oktoobri 2012. a
otsuses asjas nr 3-3-1-32-12 (p-s 13) leidnud, et „Antud juhul piisas kinnipeetava läbiotsimiseks
väljaspool selleks ettenähtud ruumi vangla ametnikel olnud kahtlusest, et kinnipeetav võib olla
jalutuskäigult tulles peitnud aluspesusse vanglas keelatud sigarette ja see kahtlus tuli
operatiivselt kõrvaldada. Kolleegiumi arvates teostas Tartu Vangla antud juhul kaalutlusõigust
õiguspäraselt, kaalutlusõiguse piire ei ületatud.“ Ka käesolevas asjas tuli kahtlus operatiivselt
kõrvaldada. Kohus nõustub vastustajaga, et ainuüksi asjaolu, et kinnipeetav loovutab
vanglaametnikule vabatahtlikult kaks sigaretti, ei tähenda, et ta on andnud vanglaametnikule
ära kõik tema valduses olevad keelatud esemed ning läbiotsimiseks puudub vajadus.

24. Samuti ei nähtu asja materjalidest, et ebamugavustunne, mida kaebaja väidetavalt valvuri
korraldusel tema ees lahti riietumise tagajärjel tundis, oleks kuidagi ületanud nende kannatuste
ja ebameeldivuste taseme, mis paratamatult kaasneb kinnipidamiskohas viibimisega. Asja
materjalidest ei nähtu, et kaebaja osas oleks lahti riietumisega läbiotsimisele lisandunud muid
selliseid tegevusi, mida EIK on pidanud täieliku läbiotsimisega seonduvalt inimväärikust
alandavaks ja EIÕK art 3 rikkumiseks – näiteks ettekavatsetust, läbiotsimise põhjendamatult
pikka kestust koos kehavigastuste tekitamisega, teadlikku ja tahtlikku alandamist ning isiku
alavääristamist näiteks sellega, et kinnipeetav on kohustatud lahti riietuma vastassoost
vanglaametniku juuresolekul või sellega, et läbiotsitava suguorganeid katsutakse paljaste
kätega, läbiotsimise teostamine mitme valvuri ees, kes isikut sõimavad ja mõnitavad jne. Kohtu
hinnangul ei saa kaebuses viidatud EIK lahendites toodud faktilisi asjaolusid, mis tingisid neis
asjades lahti riietumisega läbiotsimiste inimväärikust alandavateks lugemise, võrrelda ja
samastada käesolevas asjas kaebuse aluseks olevate asjaoludega.

25. Kaebaja väidab, et vanemvalvur M. Tomson ähvardas ja hirmutas kaebajat. Kohus nõustub
vastustajaga, et ainuüksi asjaolu, et kaebaja tajus vanglateenistuja selgituse sisu ähvardava ja
hirmutavana, ei tähenda, et kaebajat ka tegelikkuses ähvardati. Arvestades, et kaebaja on ka ise
tunnistanud, et vaidles vanglaametniku korraldusele vastu, võis valvur korralduste andmisel ja
talle olukorra selgitamisel olla nõudlik ja karm. Vanemvalvur M. Tomson ei eita, et kaebaja
hakkas pärast läbiotsimist nutma. Vastustaja hinnangul ei ole eluliselt usutav, et kaebaja oleks
hirmust nutma hakanud. Kaebaja tervisekaardi andmetest ei nähtu, et ta oleks seoses
19. veebruari 2016. a toimunud sündmustega meditsiinitöötaja poole pöördunud ning et talle
oleks seetõttu ravi määratud (tl 33).

26. Eeltoodu põhjal leiab kohus, et Tartu Vangla ei ole põhjustanud kaebajale väärikuse
alandamise läbi mittevaralist kahju. Seetõttu jätab kohus XXi kaebuse rahuldamata.

27. Kohus peab vajalikuks kuulutada käesoleva asja menetluse osaliselt kinniseks, kuna
haldusasja toimikus sisalduvad tõendid, mis sisaldavad andmeid kaebaja terviseseisundi kohta
(tl 33). Tulenevalt halduskohtumenetluse seadustiku (HKMS) § 77 lg-st 1 koosmõjus
tsiviilkohtumenetluse seadustiku (TsMS) § 38 lg 1 p-ga 3 kuulutab kohus menetluse või osa
menetlusest omal algatusel või menetlusosalise taotlusel kinniseks, kui see on ilmselt vajalik

                                                 7
                                                                                       3-16-888

menetlusosalise, tunnistaja või muu isiku eraelu kaitseks, kui huvi asja avaliku arutelu vastu ei
ole eraelu kaitse huvist suurem. Haldusasja toimikusse liidetud väljavõtted kaebaja
tervisekaardist sisaldavad endas andmeid kaebaja tervise kohta, mis on käsitletavad delikaatsete
isikuandmetena isikuandmete kaitse seaduse § 4 lg 2 p 3 mõttes. Seega on selles osas asja
kinniseks kuulutamine vajalik kaebaja eraelu kaitseks ning antud juhul puudub huvi asja avaliku
arutelu vastu. Eeltoodust tulenevalt leiab kohus, et menetlus käesolevas haldusasjas tuleb
HKMS § 77 lg 1 ja TsMS § 38 lg 1 p 3 alusel kaebaja terviseandmeid sisaldavaid tõendeid
puudutavas osas kuulutada kaebaja eraelu kaitseks kinniseks.

28. HKMS § 108 lg 1 kohaselt kannab menetluskulud pool, kelle kahjuks otsus tehti. Kaebaja
taotleb menetluskulude väljamõistmist vastustajalt. Kuna kaebus jääb täies ulatuses
rahuldamata, jääb rahuldamata ka menetluskulude väljamõistmise taotlus. Vastustaja ei ole
menetluskulude väljamõistmist taotlenud, mistõttu jäävad tema võimalikud menetluskulud
tema enda kanda (HKMS § 109 lg 1).

(allkirjastatud digitaalselt)

Kadri Palm
kohtunik




                                               8

                       KOHTUMÄÄRUS
Kohus                             Tallinna Ringkonnakohus

Kohtuasja number                  2-15-17414

Määruse tegemise aeg ja koht      15.01.2016, Tallinn

Kohtukoosseis                     Margo Klaar (eesistuja), Ele Liiv, Kaupo Paal

Kohtuasi                          AE avaldus riigi õigusabi saamiseks

Vaidlustatud kohtulahend          Harju Maakohtu 09.12.2015 määrus

Kaebuse esitaja ja kaebuse        AE määruskaebus
liik
Menetlusosalised ja nende         Avaldaja:    AE  (isikukood XXXXXXXXXXX,
esindajad                         viibimiskoht XXXXXXXX XXXXXX)

Menetluse liik                    Kirjalik menetlus

RESOLUTSIOON
  1. Harju Maakohtu 09.12.2015 määruse resolutsioon jätta muutmata, arvestades
     ka ringkonnakohtu põhjendusi.
  2. Parandada maakohtu määruses kirjaviga ja lugeda õigeks määruse tegemise
     ajaks „09. detsember 2014.a“ asemel „9. detsember 2015“.
  3. Määruskaebus jätta rahuldamata.
  4. Menetluskulud jätta avaldaja kanda.

Edasikaebamise kord ja selgitused
Määruse peale võib esitada määruskaebuse Riigikohtule 15 päeva jooksul määruse ärakirja
kättesaamisest alates. Menetlusabi taotluse esitamine ei peata seaduses sätestatud ega kohtu
määratud menetlustähtaja kulgemist. Seaduses sätestatud tähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb.

Asjaolud
   1. 05.11.2015 esitas AE (avaldaja) maakohtule avalduse (täiendatud 02.12.2015) riigi
       õigusabi saamiseks seoses pöördumisega kaebusega Euroopa Inimõiguste Kohtusse.
       Avaldaja esitas ka majandusliku seisundi teatise.




                                                                                         1(3)
   2. Avalduse kohaselt soovib avaldaja koostada avaldust Euroopa Inimõiguste Kohtule
      seoses Riigikohtu poolt menetletud Tallinna Ringkonnakohtu 25.02.2015 otsuses
      kohtuasjas nr 3-15-403 sisalduva taotlusega jätta kohaldamata RKVS § 4 lg 3 ja § 22
      lg 3, tunnistada need põhiseadusega vastuolus olevaks ja edastada Riigikohtule
      põhiseaduslikkuse järelevalve kohtumenetluse algatamiseks. Riigikohus jättis
      01.07.2015 otsusega nr 3-4-1-2-15 ringkonnakohtu taotluse rahuldamata. Avalduse
      esitamine on vajalik Euroopa inimõiguste ja põhivabaduste kaitse konventsiooni art 6
      p 1 rikkumise tuvastamiseks. Avaldaja ei soovi esitada kahju hüvitamise taotlust.

   3. Avalduse kohaselt on Riigikohtu otsus väga segane. Riigikohus on rikkunud õigust
      õiglasele kohtulikule arutamisele menetluslikust aspektist. Avaldaja kasu võib
      seisneda selles, et Euroopa Inimõiguste Kohus tuvastab avaldaja õiguste rikkumise.

Esimese astme kohtu määrus ja selle põhjendused
   4. Harju Maakohus keeldus riigi õigusabi taotluse menetlusse võtmisest.

   5. Kohtuasjast 3-15-403 nähtub, et avaldaja esitas 02.02.2015 Jõhvi Vallavalitsusele
      Riigikogu valimisteks enda valijate nimekirja kandmise kohta taotluse, mis jäeti
      rahuldamata. Tallinna Halduskohus jättis 19.02.2015 otsusega nr 3-15-403 avaldaja
      kaebuse rahuldamata. Tallinna Ringkonnakohus jättis 25.02.2015 otsusega haldusasjas
      nr 3-15-403 kohaldamata RKVS § 4 lõike 3 ja § 22 lõike 3 ning tunnistas sätted
      põhiseadusega vastuolus olevaks ja kohtuotsuse viivitamatult täidetavaks, nii et
      kaebaja sai Riigikogu valimistel hääletada. Tallinna Ringkonnakohus edastas otsuse
      25.02.2015 Riigikohtule põhiseaduslikkuse järelevalve kohtumenetluse algatamiseks.
      Selle põhiseaduslikkuse järelevalve asja numbriks sai 3-4-1-2-15. Riigikohtu
      01.07.2015 otsusega jäeti Tallinna Ringkonnakohtu taotlus rahuldamata.

   6. Euroopa Inimõiguste Kohtusse saab pöörduda muu hulgas, kui põhiõiguste rikkumine
      puudutab kaebajat otseselt ja isiklikult ja kaebaja on andnud riigisisesele süsteemile
      võimaluse põhiõiguste rikkumine kõrvaldada. Kohtuasjast 3-15-403 nähtub, et
      avaldaja kanti valijate nimekirja ja ta sai Riigikogu valimistel hääletada, mistõttu
      Tallinna Ringkonnakohtu 25.02.2015 otsusega kõrvaldati riigisiseses kohtus kaebuse
      aluseks olnud rikkumine.

   7. Konventsioon iseenesest ei sätesta isiku õigust nõuda, et õigusakt tunnistatakse
      põhiseadusevastaseks, mistõttu riigisisese regulatsiooni hindamine ei kuulu Euroopa
      Inimõiguste Kohtu pädevusse. Seega ei saa kaebaja esitada kaebust üksnes seetõttu, et
      RKVS § 4 lg-s 3 ja § 22 lg-s 3 sisalduv piirang ei ole proportsionaalne. Euroopa
      Inimõiguste Kohus ei ole riigi kohtute suhtes neljas aste ja ta ei saa muuta riigi kohtute
      lõplikke otsuseid.

   8. Samuti ei ole avaldaja ei avalduse esitamisel ega puuduste kõrvaldamisel esile toonud
      asjaolusid, kuidas tema õigusi õiglasele kohtulikule arutusele rikuti menetluslikust
      aspektist.

   9. RÕS § 7 lg 1 punkt 5 alusel ei anta riigi õigusabi, kui asjaoludest tulenevalt on taotleja
      võimalus oma õiguste kaitseks ilmselt vähene. Kohus keeldub riigi õigusabi
      andmisest, kuna taotleja võimalus oma õiguste kaitseks on ilmselt vähene, sest
      rikkumine on riigisiseses kohtus kõrvaldatud ja avaldaja on saanud Riigikogu
      valmistel hääletada.


                                                                                           2(3)
Määruskaebus ja selle põhjendused
  10. Avaldaja esitas määruskaebuse, milles palub maakohtu määruse tühistada ja teha uue
      määruse, millega riigi õigusabi taotluse rahuldada.

   11. Vaidlust ei ole, et riigisiseses kohtus kõrvaldati rikkumine ja avaldaja sai valimistel
       osaleda. Euroopa Inimõiguste Kohtusse saab pöörduda ka tuvastamiskaebusega.
       Maakohtu põhjendustest ei selgu, kuidas maakohus on jõudnud järeldusele, et avaldaja
       võimalus oma õiguste kaitseks on ilmselt vähene.

Menetluse edasine käik
  12. Maakohus võttis määruskaebuse menetlusse, jättis selle rahuldamata ja edastas
      läbivaatamiseks Tallinna Ringkonnakohtule.

Määruse põhjendused
  13. Ringkonnakohus, tutvunud tsiviilasja materjalidega, leiab, et TsMS § 659 ja § 657 lg 1
      p 21 alusel tuleb maakohtu määruse resolutsioon jätta muutmata, kuid täiendada tuleb
      maakohtu määruse põhjendusi. Määruskaebus jääb rahuldamata.

   14. Maakohus on riigi õigusabi taotlust sisuliselt hinnanud ja keeldunud hagita menetluse
       avalduse menetlusse võtmisest avalduse perspektiivituse tõttu. Maakohus on määrust
       põhjendanud seisukohaga, et asjaoludest tulenevalt on taotleja võimalus oma õiguste
       kaitseks ilmselt vähene. Maakohtu määruse põhjendusest on arusaadav, et maakohtu
       arvates tuleks RÕS § 7 lg 1 p 5 alusel keelduda riigi õigusabi andmisest, kuid
       maakohus ei ole kavatavas määruses viidanud avalduse menetlusse võtmisest
       keeldumise aluseks olevale normile. TsMS § 477 lg 1 järgi on õigus keelduda
       avalduse menetlusse võtmisest TsMS § 371 lg 2 p 2 alusel. TsMS § 371 lg 2 p 2
       kohaselt võib kohus jätta avalduse menetlusse võtmata, kui avaldusega ei ole avaldaja
       taotletavat eesmärki võimalik saavutada. Maakohtu põhjendusest on arusaadav, et
       maakohtu arvates ei ole avaldajal antud asjaoludel võimalik saavutada avalduse
       rahuldamist, mis annab aluse keelduda avalduse menetlusse võtmisest TsMS § 477 lg
       ja § 371 lg 2 p 2 järgi. Eeltoodud osas ringkonnakohus täiendab maakohtu määruse
       põhjendusi.

   15. Ringkonnakohus nõustub määruses toodud maakohtu põhjendustega avalduse
       perspektiivituse kohta ning TsMS § 659 ja § 654 lg 6 järgi ei korda neid. Väide, mille
       kohaselt Riigikohus on rikkunud avaldaja inimõigusi sellega, et Riigikohtu otsuse
       põhjendavas osas esineb ebaselgusi ja ebatäpsusi, ei anna alust asuda teistsugusele
       seisukohale.

   16. Määruskaebuse esitamisest tingitud menetluskulud jäävad TsMS § 191 lg 3 alusel ja
       muud menetluskulud TsMS § 172 lg 2 esimese lause alusel avaldaja kanda.

   17. Ringkonnakohus parandab TsMS § 447 lg 2 alusel maakohtu määruses kirjavea,
       lugedes õigeks määruse tegemise ajaks 9. detsembri 2015, mis nähtub
       kohtuinfosüsteemist. Parandus ei mõjuta määruse sisu.


               Margo Klaar                     Ele Liiv                        Kaupo Paal
       /allkirjastatud digitaalselt/   /allkirjastatud digitaalselt/   /allkirjastatud digitaalselt/


                                                                                                 3(3)

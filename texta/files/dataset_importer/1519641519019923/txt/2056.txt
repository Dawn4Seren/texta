                                           RIIGIKOHUS
                                     HALDUSKOLLEEGIUM
                                         KOHTUMÄÄRUS
 Kohtuasja number                      3-3-1-63-16
 Määruse kuupäev                       24. november 2016
 Kohtukoosseis                         Eesistuja Ivo Pilving, liikmed Indrek Koolmeister ja Viive
                                       Ligi
 Kohtuasi                              Andri Olevi kaebus Tallinna Vangla vastu ebainimlike
                                       kinnipidamistingimustega tekitatud mittevaralise kahju
                                       hüvitamiseks
 Menetlusosalised                      Kaebaja Andri Olev
                                       Vastustaja Tallinna Vangla
 Vaidlustatud kohtulahend              Tartu Ringkonnakohtu 4. mai 2016. a määrus haldusasjas
                                       nr 3-15-1581
 Menetluse alus Riigikohtus            Andri Olevi määruskaebus
 Asja läbivaatamine                    Kirjalik menetlus

RESOLUTSIOON
1. Rahuldada Andri Olevi määruskaebus, tühistada Tartu Ringkonnakohtu 4. mai 2016. a
määrus haldusasjas nr 3-15-1581 ja saata asi Tartu Ringkonnakohtule uueks läbi​vaatamiseks.
2. Tagastada kautsjon.


ASJAOLUD JA MENETLUSE KÄIK
1. Kaebaja esitas Tartu Halduskohtu 11. märtsi 2016. a otsuse peale apellatsioonkaebuse.
2. Tartu Ringkonnakohus jättis 15. aprilli 2016. a määrusega kaebaja apellatsioonkaebuse käiguta ja
andis talle 55 euro suuruse riigilõivu tasumiseks tähtaja kümme päeva alates määruse kätte​saamisest.
Kaebaja ei olnud tasunud nõutud riigilõivu seatud tähtajaks (2. mai 2016) ega ka ringkonnakohtu
4. mai 2016. a määruse tegemise ajaks. Kuna ringkonnakohus ei saanud menetleda
apellatsioonkaebust, millelt on tasumata seaduses ette nähtud riigilõiv, tagastati apellatsioonkaebus
halduskohtumenetluse seadustiku (HKMS) § 187 lg 4 alusel kaebajale.
3. Kaebaja esitas 17. mail 2016 Riigikohtule määruskaebuse ringkonnakohtu 4. mai 2016. a määruse
peale.

KOLLEEGIUMI SEISUKOHT
4. Määruskaebuses Riigikohtule esitatud dokumentidest nähtub, et vastustaja rahuldas 2. mail 2016
kaebaja 29. aprilli 2016. a taotluse ringkonnakohtu nõutud riigilõivu tasumiseks. Samal päeval tegi
vastustaja kaebaja eest vajaliku rahaülekande, et tasuda riigilõiv. K-Raha Tallinna Vangla vangla​-
sisese konto väljavõtte järgi esines raha ülekandmisel veateade (tl 55). Ülekande õnnestumise korral
oleks riigilõiv pidanud laekuma ettenähtud pangakontole tähtajaks, s.o 2. maiks 2016.
5. Kolleegium leiab, et kaebaja on teinud endast oleneva, et tasuda ringkonnakohtu 15. aprilli 2016. a
määruses nõutud riigilõiv tähtajaks. Ringkonnakohtu nõutud riigilõiv jäi tasumata tehnilise vea tõttu
riigilõivu ülekandmisel Tallinna Vangla poolt, seega mõjuval põhjusel. Niisuguses olukorras ei anna
HKMS § 187 lg 4 alust avalduse tagastamiseks.
6. Seepärast tühistab kolleegium ringkonnakohtu 4. mai 2016. a määruse. Kui ringkonnakohtu
15. aprilli 2016. a määruses nõutud riigilõiv ei ole ikka laekunud selleks ettenähtud pangakontole,
tuleb ringkonnakohtul teha uus määrus apellatsioonkaebuse käiguta jätmise ja kaebajale riigilõivu
tasumiseks tähtaja määramise kohta.
7. Kautsjon tuleb HKMS § 107 lg 4 esimese lause alusel tagastada.

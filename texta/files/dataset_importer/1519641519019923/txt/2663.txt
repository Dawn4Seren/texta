                          KOHTUMÄÄRUS

 Kohus                              Tartu Ringkonnakohus

 Kohtukoosseis                      Viivi Tomson, Triin Uusen-Nacke, Üllar Roostoja

 Määruse tegemise aeg ja koht       16. november 2016, Tartu

 Tsiviilasja number                 2-14-59814

 Tsiviilasi                         K.K. hagi Eesti Vabariigi (Keskkonnaministeeriumi kaudu)
                                    vastu varalise ja mittevaralise kahju hüvitamiseks
 Vaidlustatud kohtulahend           Tartu Maakohtu 23. augusti 2016 määrus

 Kaebuse esitaja ja kaebuse liik    Eesti Vabariigi (Keskkonnaministeeriumi kaudu) määruskaebus

 Kohtuistungi toimumise aeg         Kirjalik menetlus

 Menetlusosalised ja nende          Määruskaebuse     esitaja    (kostja):  Eesti  Vabariik
                                    (Keskkonnaministeeriumi kaudu), esindajad vandeadvokaat
 esindajad
                                    Karina Lõhmus-Ein ja Mare Hiiesalu
                                    Vastustaja (hageja): K.K. (ik: XXXXX), esindaja Mihkel Nukka

RESOLUTSIOON
Jätta Eesti Vabariigi (Keskkonnaministeeriumi kaudu) määruskaebus Tartu Maakohtu
23. augusti 2016 määruse peale läbi vaatamata.

Edasikaebamise kord
Menetlusosalisel on õigus esitada määruskaebus Riigikohtule 15 päeva jooksul alates määruse
kättetoimetamisest.
ASJAOLUD
1. Eesti Vabariik (Keskkonnaministeeriumi kaudu) on esitanud määruskaebuse Tartu Maakohtu
23.08.2016 määruse peale, millega maakohus rahuldas osaliselt kostja vastuväite ja otsustas
esitada töötervishoiu arstile kui eksperdile täiendava küsimuse: „Kuidas mõjutas K.K.
kutsehaiguse väljakujunemist asjaolu, et juba enne tööle asumist RMK-sse (november 2006)
oli tal tuvastatud üldhaigestumise tagajärjel püsiv töövõimetus 70%?“ Kostja palub
määruskaebuses maakohtu 23.08.2016 määrus tühistada ja teha uus määrus, millega esitada
eksperdile täiendavalt küsimused, mille esitamist eksperdile on kostja kohtult taotlenud, ning
alternatiivselt, juhul kui kohus ei esita eksperdile kostja soovitud küsimusi, määrata, et hageja
ja kostja tasuvad ekspertiisikulud võrdselt.
2. Maakohus võttis 12.09.2016 määrusega määruskaebuse menetlusse ja küsis hagejalt
määruskaebusele vastuse ning edastas määruskaebuse lahendamiseks Tartu Ringkonnakohtule.

RINGKONNAKOHTU PÕHJENDUSED
3. Ringkonnakohus leiab, et Eesti Vabariigi (Keskkonnaministeeriumi kaudu) määruskaebus
Tartu Maakohtu 23.08.2016 määruse peale tuleb jätta läbi vaatamata, kuna maakohus on
määruskaebuse ebaõigesti menetlusse võtnud.
Vastavalt TsMS § 664 lg-le 1 kontrollib ringkonnakohus menetlusse võetud määruskaebuse
saamisel, kas maakohus on kaebuse õigesti menetlusse võtnud ja teeb menetlustoimingud, mis
maakohus jättis seoses määruskaebusega tegemata.
TsMS § 664 lg 2 kohaselt, kui määruskaebus on ringkonnakohtu arvates ebaõigesti menetlusse
võetud, jätab ringkonnakohus määruskaebuse määrusega läbi vaatamata.
Ringkonnakohus leiab, et maakohus on määruskaebuse ebaõigesti menetlusse võtnud ja
määruskaebus tuleb jätta TsMS § 664 lg 2 alusel läbi vaatamata, kuna tsiviilkohtumenetluse
seadustik ei sätesta määruskaebuse esitamise võimalust kohtumäärusele, millega maakohus
võttis seisukoha menetlusosalise poolt kohtule esitatud vastuväite osas. Maakohus on
23.08.2016 määruses märkinud ekslikult, et määruse peale võib esitada määruskaebuse
15 päeva jooksul Tartu Maakohtu Valga kohtumaja kaudu.
4. Menetluskulude jaotuse osas võtab maakohus seisukoha lõpplahendis.




  /allkirjastatud digitaalselt/    /allkirjastatud digitaalselt/   /allkirjastatud digitaalselt/
         Viivi Tomson                  Triin Uusen-Nacke                  Üllar Roostoja




                                                2

                      KOHTUMÄÄRUS
Kohus                          Tallinna Halduskohus
Kohtunik                       Reelika Lind
Määruse tegemise aeg ja koht   15. märts 2016, Tallinn
Haldusasja number              3-16-338
Haldusasi                      Empower AS kaebus riigihangete vaidlustuskomisjoni
                               03.02.2016 otsuse nr 7-16/161191 osaliseks tühistamiseks
                               ning Elektrilevi OÜ 05.01.2016 otsuste tühistamiseks osas,
                               milles tunnistati Leonhard Weiss Energy AS pakkumused
                               riigihanke “Elektrilevi OÜ elektrivõrgu tööde teostamine“
                               (viitenumber 161191) osades 2, 3, 6 ja 9 edukaks
Vaidlustatud lahend            Riigihangete vaidlustuskomisjoni 03.02.2016 otsus nr 7-
                                  16/161191
Menetlusosalised               Kaebaja (vaidlustaja) – Empower AS, volitatud esindaja
                                 vandeadvokaat Tarvo Lindma
                               Vastustaja (hankija) – Elektrilevi OÜ, volitatud esindaja
                                 Heili Raudkivi
                               Kolmas isik (pakkuja) – Leonhard Weiss Energy AS
Menetlustoiming                Menetluse lõpetamine

RESOLUTSIOON
1. Tühistada riigihangete vaidlustuskomisjoni 03.02.2016 otsus nr 7-16/161191 osas,
millega jäeti rahuldamata Empower AS vaidlustus Elektrilevi OÜ 05.01.2016 otsuste
kehtetuks tunnistamise nõudes Leonhard Weiss Energy AS pakkumuste edukaks
tunnistamise kohta riigihanke “Elektrilevi OÜ elektrivõrgu tööde teostamine“
(viitenumber 161191) osades 2, 3, 6 ja 9 .
2.   Lõpetada haldusasja menetlus.
3. Tühistada Tallinna Halduskohtu 16.02.2016 määrusega kohaldatud esialgne
õiguskaitse.
4. Tagastada Empower AS-le 15.02.2016 tasutud riigilõivust 1280 (üks tuhat kakssada
kaheksakümmend) eurot.
5. Jätta rahuldamata Empower AS taotlus tagastada 15.02.2016 tasutud riigilõivust
15 (viisteist) eurot.
6. Mõista Elektrilevi OÜ-lt Empower AS kasuks välja õigusabikulud 1800 (üks tuhat
kaheksasada) eurot (sisaldab käibemaksu) ja vaidlustusmenetluses tasutud riigilõivust
640 (kuussada nelikümmend) eurot.
                                                                                       3-16-338

EDASIKAEBAMISE KORD
Määruse peale saab esitada Tallinna Halduskohtu kaudu määruskaebuse Tallinna
Ringkonnakohtule 10 päeva jooksul määruse kättetoimetamisest arvates (HKMS § 278 lg-d 1
ja 2, § 204 lg 1).


ASJAOLUD
1. Elektrilevi OÜ (vastustaja) avaldas 08.09.2015 riigihangete registris väljakuulutamisega
läbirääkimistega hankemenetlusena läbiviidava riigihanke „Elektrilevi OÜ elektrivõrgu tööde
teostamine“ (viitenumber 161191) hanketeate. Hanketeate lisa B järgi oli hange jagatud 9 osaks
(piirkondade kaupa). Teiste hulgas esitasid oma pakkumused Empower AS (kaebaja) ja
Leonhard Weiss Energy AS (kolmas isik).
2. Vastustaja tunnistas 05.01.2016 otsustes hanke kõigis osades edukaks kolmanda isiku
pakkumused.
3. Kaebaja esitas 14.01.2016 riigihangete vaidlustuskomisjonile (VAKO) vaidlustuse
vastustaja 05.01.2016 otsuste kehtetuks tunnistamiseks osas, milles tunnistati kolmanda isiku
pakkumused hanke osades 1-7 ja 9 edukaks.
4. VAKO rahuldas 03.02.2016 otsusega nr 7-16/161191 vaidlustuse osaliselt ja tunnistas
vastustaja 05.01.2016 (otsuses märgitud 04.01.2016) otsused kehtetuks osas, milles tunnistati
kolmanda isiku pakkumused hanke osades 1, 4, 5 ja 7 edukaks.
5. Kaebaja esitas 15.02.2016 Tallinna Halduskohtule kaebuse VAKO 03.02.2016 otsuse
tühistamiseks osas, milles tema vaidlustus jäeti rahuldamata, ning vastustaja 05.01.2016 otsuste
tühistamiseks osas, milles tunnistati kolmanda isiku pakkumused hanke osades 2, 3, 6 ja 9
edukaks. Kaebuses sisaldus esialgse õiguskaitse taotlus palvega keelata vastustajal sõlmida
hankelepingut hanke osades 2, 3, 6 ja 9 kuni asjas tehtava kohtuotsuse jõustumiseni.
6. Kohus võttis 16.02.2016 määrusega kaebuse menetlusse, kaasas kolmanda isikuna
Leonhard Weiss Energy AS, küsis kaebusele vastustaja ja kolmanda isiku seisukohta ning
rahuldas esialgse õiguskaitse taotluse, keelates vastustajal sõlmida hanke osades 2, 3, 6 ja 9
hankelepingut kolmanda isikuga.
7. Vastustaja esitas 23.02.2016 kohtule taotluse menetluse lõpetamiseks, sest
hankekomisjon oli 23.02.2016 otsusega tunnistanud oma 05.01.2016 otsused kehtetuks osas,
millega tunnistati kolmas isik hanke osades 2, 3, 6 ja 9 edukaks pakkujaks.
8. Kaebaja nõustus 07.03.2016 seisukohas menetluse lõpetamisega, kuid taotles
menetluskulu summas 2856 eurot ja VAKO menetluses tasutud riigilõivu summas 640 eurot
väljamõistmist vastustajalt ning kaebuselt ja esialgse õiguskaitse taotluselt tasutud riigilõivu
summas 1295 eurot tagastamist kaebajale.


KOHTU PÕHJENDUSED
9. Halduskohtumenetluse seadustiku (HKMS) § 152 lg 1 p 4 järgi lõpetab kohus määrusega
menetluse kui kaebuses vaidlustatud haldusakt on kehtetuks tunnistatud või kaebuses nõutav
haldusakt on antud või toiming tehtud. Kohtule esitatud hankekomisjoni 23.02.2016 otsusest
nähtub, et vastustaja 05.01.2016 otsused on tunnistatud kehtetuks osas, milles tunnistati kolmas
isik hanke osades 2, 3, 6 ja 9 edukaks pakkujaks. Kaebaja on nõustunud asja menetluse



                                                                                           2(3)
                                                                                      3-16-338

lõpetamisega ega ole taotlenud menetluse jätkamist haldusakti õigusvastasuse tuvastamiseks
(HKMS § 152 lg 2), seetõttu tuleb asja menetlus lõpetada.
10. HKMS § 155 lg 3 ls 1 sätestab, et kui kaebuse jätab läbi vaatamata või menetluse lõpetab
kõrgema astme kohus, tühistab ta ühtlasi määrusega alama astme kohtu lahendi. Kohtu
hinnangul tuleb sellest sättest lähtuda analoogia korras ka praegusel juhul ja tühistada VAKO
03.02.2016 otsus osas, millega jäeti rahuldamata kaebaja vaidlustus vastustaja 05.01.2016
otsuste peale kolmanda isiku pakkumuste edukaks tunnistamise kohta hanke osades 2, 3, 6 ja
9. Hanke osades 1, 4, 5 ja 7 tehtud otsuseid ei ole kaebaja kohtus vaidlustanud, seetõttu on
VAKO otsus selles osas jõustunud.
11. Kohus selgitab kaebajale, et menetluse lõpetamise korral puudub tal õigus pöörduda sama
nõudega samal alusel esitatud kaebusega uuesti kohtu poole (HKMS § 155 lg 6, § 43 lg 1 p 2).
12. HKMS § 253 lg 3 ls 1 järgi tühistab kohus esialgse õiguskaitse kohtuotsusega, kui kaebus
jääb rahuldamata, ja määrusega, kui kaebus või vaie tagastatakse või jäetakse läbi vaatamata
või kui asjas menetlus lõpetatakse. Kuna haldusasja menetlus kuulub praegusel juhul
lõpetamisele, tuleb tühistada ka 16.02.2016 määrusega kohaldatud esialgne õiguskaitse.
13. HKMS § 104 lg 5 p 4 järgi tagastatakse tasutud riigilõiv, kui kohus lõpetab menetluse
HKMS § 152 lg 1 p 2 või 4 alusel. Kuna kohus lõpetab praeguse asja menetluse HKMS § 152
lg 1 p 4 alusel, tuleb kaebuselt tasutud riigilõiv 1280 eurot kaebajale tagastada.
Esialgse õiguskaitse taotluselt tasutud riigilõivu 15 euro tagastamine ei ole põhjendatud, sest
kohus on esialgse õiguskaitse taotluse sisuliselt lahendanud (riigilõivuseaduse § 15 lg 1 p-d 4
ja 5; Riigikohtu halduskolleegiumi 28.01.2013 määrus haldusasjas nr 3-3-1-99-10)
14. Riigihangete seadus ei reguleeri täpsemalt olukorda, mida tuleb teha vaidlustusmenetluses
tasutud riigilõivuga, kui menetlus lõppeb põhjusel, et hankija on ise oma otsused kehtetuks
tunnistanud. Küll aga mõistetakse sarnases olukorras (vt RHS § 126 lg 1 p 3 ja lg 6) riigilõiv
välja hankijalt. Kaebaja tasus vaidlustusmenetluses riigilõivu kokku 1280 eurot. VAKO
rahuldas vaidlustuse pooles ulatuses ja mõistis vastustajalt kaebaja kasuks välja poole tasutud
riigilõivust, s.o 640 eurot. Järelikult tuleb menetluse lõpetamise tõttu vastustajalt kaebaja
kasuks välja mõista pool vaidlustusmenetluses tasutud riigilõivust, s.o 640 eurot.
15. Kaebaja taotleb vastustajalt õigusabikulude väljamõistmist summas 2856 eurot (ilma
käibemaksuta; koos käibemaksuga 3427,20 eurot). Menetluskulu kandmine on tõendatud.
Kohtu hinnangul ei ole kogu nimetatud kulu põhjendatud (HKMS § 109 lg 6), sest on vaidluse
keerukusastet, kaebuse mahtu ja praegust menetlusstaadiumit arvestades (kaebaja on jõudnud
esitada vaid lühikese kaebuse ja esialgse õiguskaitse taotluse) liiga suur. Kohtu hinnangul on
põhjendatud kuluks praeguses asjas 1800 eurot (koos käibemaksuga) ja nimetatud summa tuleb
vastustajalt kaebaja kasuks välja mõista.
Kuna Advokaadibüroo Supremia OÜ on käibemaksukohustuslaste registri kohaselt
käibemaksukohustuslane, oli ta õigustatud lisama teenustasule käibemaksu. Kohus ei saa
praegu vaidluse raames otsustada, kas kaebajal on õigus õigusabiteenuselt tasutud käibemaksu
oma ettevõtluses sisendkäibemaksuna deklareerida või mitte, seetõttu tuleb menetluskulu välja
mõista koos käibemaksuga (Riigikohtu halduskolleegiumi 19.12.2012 otsus haldusasjas nr 3-
3-1-54-12, p 22).

/allkirjastatud digitaalselt/
Reelika Lind
Kohtunik


                                                                                          3(3)

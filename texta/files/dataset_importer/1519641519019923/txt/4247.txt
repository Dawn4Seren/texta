                                           RIIGIKOHUS
                                       TSIVIILKOLLEEGIUM


                                         KOHTUMÄÄRUS

 Kohtuasja number                      3-2-1-98-16

 Määruse kuupäev                       Tartu, 26. oktoober 2016

 Kohtukoosseis                         Eesistuja Ants Kull, liikmed Villu Kõve ja Malle Seppik

 Kohtuasi                              OSAÜHINGU PARME TRANS hagi Jekaterina Hadoriku
                                       vastu võla väljamõistmiseks. Hagi tagamise taotlus

 Vaidlustatud kohtulahend              Tallinna Ringkonnakohtu 26. aprilli 2016. a määrus
                                       tsiviilasjas nr 2-15-19632

 Kaebuse esitaja ja kaebuse liik       OSAÜHINGU PARME TRANS määruskaebus

 Menetlusosalised ja nende             Hageja OSAÜHING PARME TRANS, esindaja
 esindajad Riigikohtus                 vandeadvokaat Jaak Oja

                                       Kostja Jekaterina Hadorik, esindaja vandeadvokaat Ain Alvin

 Asja läbivaatamise kuupäev            10. oktoober 2016. a, kirjalik menetlus



RESOLUTSIOON
1. Jätta Tallinna Ringkonnakohtu 26. aprilli 2016. a määrus tsiviilasjas nr 2-15-19632
muutmata.
2. Jätta määruskaebus rahuldamata.
3. Arvata määruskaebuselt tasutud kautsjon riigituludesse.


ASJAOLUD JA MENETLUSE KÄIK
1. OSAÜHING PARME TRANS (hageja) esitas 31. detsembril 2015 Harju Maakohtusse hagi
Jekaterina Hadoriku (kostja) vastu tööülesannete täitmata jätmisega tahtlikult tekitatud 214 289 euro
63 sendi suuruse kahju hüvitamiseks.
Hageja esitas 2. jaanuaril 2016 Harju Maakohtusse hagi tagamise taotluse, milles palus seada kostjale
kuuluvale kinnisasjale 60 000 eurose summaga kohtuliku hüpoteegi hageja kasuks. Kostjale kuulub
korteriomand Tallinnas. Kinnisvaraportaali City24 andmetel küsitakse sarnase korteriomandi eest
ca 74 000-85 000 eurot, tegelikud müügitehingud on vormistatud üldjuhul 10% madalama hinnaga.
Hageja hindab kostja vara väärtuseks ca 78 000 eurot, hüpoteek tuleks aga sisse kanda 60 000 euro
ulatuses. Kostjale ei ole teada muud hageja vara, mille arvel oleks tekitatud kahju võimalik hüvitada.
Samuti ei ole kostjal kindlat töökohta. Hagi tagamata jätmine võib raskendada kohtuotsuse täitmist
või teha selle võimatuks.
2. Harju Maakohus rahuldas 11. jaanuari 2016. a määrusega hagi tagamise avalduse ning seadis
kostja korteriomandile Tallinnas esimesele vabale järjekohale hageja kasuks kohtuliku hüpoteegi
summaga 60 000 eurot.
Maakohus tugines tsiviilkohtumenetluse seadustiku (TsMS) § 377 lg-le 1, § 378 lg 1 p-le 1, § 378 lg-
le 4, § 381 lg-le 2, § 388 lg-tele 1 ja 3 ning § 387 lg-le 2. Hageja on piisavalt põhistanud nõuet ja hagi
tagamise aluseks olevaid asjaolusid.
Kohtulik hüpoteek ei takista kostja igapäevast toimetulekut ja majandustegevust, kuid tagab hagejale
hagi rahuldamisel võimaluse koormatud kinnisasja arvel oma nõue rahuldada. Kostjale kuuluvale
kinnisasjale hüpoteegi seadmine ei ole kostjat ülemäära koormav, kuni kohus annab vaidlusalusele
õigussuhtele hinnangu.
3. Kostja esitas maakohtu määruse peale määruskaebuse, milles palus määruse tühistada ja jätta uue
määrusega hagi tagamise avaldus rahuldamata. Kostja leidis mh, et hagi tuleb jätta läbi vaatamata.
TsMS § 383 lg 2 järgi on rahalise nõude korral tagatise määramine imperatiivne ja selle miinimumiks
on 5% nõudesummast. Säte käsitleb rahalise nõudega hagi alusel nõutavat rahasummat, millelt
määratakse mh riigilõiv (TsMS § 124), mitte hagi tagamise avalduses märgitud summat. Seega
tulnuks tagatist arvutada 214 289 eurolt 63 sendilt, millest 5% on 10 714 eurot 48 senti.
4. Maakohus võttis määruskaebuse menetlusse, jättis selle rahuldamata ja edastas läbivaatamiseks
Tallinna Ringkonnakohtule.


Ringkonnakohtu lahend ja põhjendused
5. Tallinna Ringkonnakohus tühistas 26. aprilli 2016. a määrusega maakohtu määruse ja saatis asja
hagi tagamise avalduse uueks läbivaatamiseks tagasi maakohtule. Ringkonnakohus märkis, et
määruse peale ei saa edasi kaevata.
Ringkonnakohtu määruse järgi jättis maakohus asja materjalide kohaselt 4. jaanuaril 2016 hagi
tagamise avalduse käiguta, kohustades hagejat muu hulgas märkima hüpoteegisumma ja maksma
sellelt tagatist 5% ulatuses. Hageja täpsustas 8. jaanuaril 2016 hagi tagamise avaldust, paludes seada
hüpoteegi summaga 60 000 eurot, ja maksis 7. jaanuaril 2016 tagatist 3000 eurot.
Maakohus jättis tähelepanuta, et TsMS § 383 lg 11 kohaselt tagab kohus rahalise nõudega hagi üksnes
juhul, kui antakse tagatis vähemalt 5 protsendi ulatuses nõudesummalt, kuid mitte vähem kui 32 euro
ja mitte rohkem kui 32 000 euro ulatuses. Praeguses asjas oli nõudesumma 214 289 eurot 63 senti ja
hageja oleks pidanud maksma hagi tagamise saavutamiseks sellelt summalt tagatist mitte vähem kui
5%, s.o 10 714 eurot 48 senti. Maakohus leidis valesti, et tagatis tuleb anda hüpoteegisumma suuruse
järgi, ja andis hagejale tagatise maksmiseks ebaõige juhise.
Kuna TsMS § 383 lg 11 on imperatiivne norm, on selle rikkumine oluline ja toob endaga igal juhul
kaasa hagi tagamise määruse tühistamise. Menetlusökonoomia kaalutlusel ei andnud ringkonnakohus
hinnangut muudele määruskaebuse väidetele.
Maakohus peab andma avalduse uuel läbivaatamisel hagejale tähtaja puuduse kõrvaldamiseks -
täiendava tagatise tasumiseks. Kui hageja seda ei tasu, jätab kohus TsMS § 383 lg 2 alusel hagi
tagamata.


MENETLUSOSALISTE PÕHJENDUSED
6. Hageja esitas määruskaebuse, milles palub ringkonnakohtu määruse tühistada ja jätta jõusse
maakohtu määrus. Hageja palus ka mõista kostjalt välja 270 eurot esindajatasu.
Hageja leiab, et tal on õigus ringkonnakohtu määruse peale kaevata, kuna tagatava hagi hind on üle
63 900 euro.
Tagatisraha 5% tuleks arvestada tagatava nõude summalt, mis on praeguses asjas 3000 eurot (5% ×
60 000). TsMS § 388 lg 2 sätestab, et hüpoteegisummaks on tagatava nõude summa, mis kantakse
kinnistusraamatusse. Kui hageja peaks hakkama tasuma tagatist kogu hagisummalt, samal ajal teades,
et kostjal hagi rahuldamiseks niigi vara napib, kaotab hagi tagamise instituut oma tähenduse -
hagihinnalt tasumisele kuuluv riigilõiv ja tagatissumma on omavahel ebaproportsionaalsed.
7. Kostja leiab vastuses määruskaebusele, et see ei ole põhjendatud. TsMS § 383 lg 11 kasutab sõna
"üksnes", mis viitab normi imperatiivsele iseloomule. Samuti on selles normis nimetatud expressis
verbis nõudesummat, mitte hüpoteegisummat. Kostja märkis Riigikohtus kantud menetluskulude
suuruseks 875 eurot 52 senti.


KOLLEEGIUMI SEISUKOHT
8. Kolleegium leiab, et määruskaebuse väited ei anna alust ringkonnakohtu määrust tühistada.
Määruskaebus tuleb jätta TsMS § 691 p 1 ja § 695 alusel rahuldamata ning ringkonnakohtu määrus
muutmata.
9. Kolleegium märgib esmalt seda, et hagejal on TsMS § 390 lg 1 järgi kaebeõigus ringkonnakohtu
määruse peale, millega ringkonnakohus tühistas maakohtu hagi tagamise määruse, kuigi tühistamine
ei olnud lõplik, vaid asi saadeti tagasi maakohtule hagi tagamise avalduse lahendamise ühe eelduse
puuduliku lahendamise tõttu. Tagatava hagi hind ületab 63 900 eurot. Samas märgib kolleegium, et
hageja ei ole oma seisukohtades järjekindel, kui seostab oma kaebeõiguse suure hagihinnaga, kuid
leiab, et tagatise suuruse üle otsustades tuleks lähtuda tagatise eeldatavast väärtusest, mitte
nõudesummast, millega TsMS § 124 lg 1 järgi raha maksmisele suunatud hagi puhul hagihind
määratakse.
10. Kassatsiooniastmes vaidlustab hageja ringkonnakohtu seisukohta, mille kohaselt tuleb
TsMS § 383 lg 11 alusel hagi tagamise kautsjoni suuruse arvutamisel lähtuda (hagi)nõude summast.
Kolleegium nõustub selles küsimuses ringkonnakohtu seisukohaga. TsMS § 383 lg 11 esimese lause
kohaselt tagab kohus rahalise nõudega hagi üksnes juhul, kui antakse tagatis vähemalt 5% ulatuses
nõudesummalt, kuid mitte vähem kui 32 eurot ja mitte rohkem kui 32 000 eurot. Tegemist on selge
õigusnormiga, mille teistsuguseks tõlgendamiseks või analoogia alusel lünga täitmiseks ei ole
põhjendatud alust. Ka Riigikohtu varasem praktika on lähtunud sellest, et tagatist tuleb maksta
nõudesumma suuruse järgi (vt nt Riigikohtu 11. märtsi 2010. a määrus tsiviilasjas nr 3-2-1-9-10, p 11;
Riigikohtu 10. detsembri 2015. a määrus tsiviilasjas nr 3-2-1-140-15, p 10).
Hageja seisukohaga ei saa nõustuda mh ka seetõttu, et sel juhul tekiks vajadus pea iga TsMS § 378
lg-s 1 loetletud hagi tagamise abinõu taotlemise korral hakata määrama selle abinõu nn hinda tagatise
määramise tähenduses. See ei oleks aga paljudel juhtudel võimalik ning tekitaks ka täiendavaid
vaidlusi ning ebamõistlikke tulemusi. Nt kui taotletaks kostja pangakonto (nõude) arestimist, mille
seis ei ole tagamisabinõu kohaldamise üle otsustamise hetkel teada, oleks kohaldatava abinõu
„hinnast" võimatu lähtuda, või kui kontol hagi tagamise hetkel raha üldse ei oleks, tuleks hageja
käsitluse kohaselt lähtuda sellest, et tagatist ei peagi maksma, see on aga otse vastuolus TsMS § 383
lg-s 11 sätestatud põhimõttega. Tagatise suuruse sõltuvusse seadmine tagamisabinõu „hinnast"
tekitaks lahendamatuid olukordi ka siis, kui tagamisabinõuna taotletaks nt käsutuskeelu kohaldamist.
Viidatud sättes ei käsitleta rahalise nõudega hagi tagamisabinõusid tagatise maksmise kontekstis
erinevalt olenevalt taotletavast abinõust, v.a kostja arest või elukohast lahkumise keeld, millega
piiratakse kostja isiklikke õigusi ja mis sellest tulenevalt erinevad olemuslikult teistest
tagamisabinõudest.
Tähelepanuta ei saa jätta, et TsMS § 383 lg-s 11 on sätestatud üksnes tagatise alam- ja ülemmäär ning
see, et tagatis peaks olema nõudesummast vähemalt 5%. Sellest tuleneb, et kohtul oleks võimalik
lahendatava asja asjaolusid kaaludes nõuda hagi tagamist taotlevalt hagejalt ka suurema kui 5%
suuruse tagatise tasumist. Arvestades sätte eesmärki - tagada kostjatele tagatise arvel alusetu hagi
tagamisega tekitatud kahju hüvitamine TsMS § 391 järgi -, on alust nõuda suurema kui 5% suuruse
tagatise tasumist eelkõige juhul, kui kostja on põhistanud TsMS § 235 tähenduses, et väiksema
tagatise määramine ei korvaks temale suure tõenäosusega tekkivat kahju (vt ka nt Riigikohtu
11. märtsi 2010. a määrus tsiviilasjas nr 3-2-1-9-10, p 11).
11. Kolleegium peab vajalikuks märkida, et hageja huvide kaitseks näeb TsMS § 383 lg 12 kohtule
ette võimaluse jätta tagatis osaliselt või täielikult nõudmata või määrata selle tasumine osade kaupa,
kui hagejalt ei saa majanduslikel või muudel põhjustel mõistlikult oodata tagatise andmist ja hagi
tagamata jätmisega võivad hagejale kaasneda rasked tagajärjed või kui tagatise nõudmine oleks
hageja suhtes muul põhjusel ebaõiglane.
Praegusel juhul on tuvastatud asjaoludel kohtuliku hüpoteegi taotletav summa (mille ulatuses
kinnisasi võimalikus täitemenetluses vastutaks kohtulahendiga rahuldatud nõude täitmise eest)
oluliselt väiksem kui hagis nõutud summa. Kolleegium ei välista sellises olukorras TsMS § 383 lg 12
kohaldamise võimalikkust, kui selle sätte kohaldamise muud eeldused on täidetud. Kuna hageja on
kohtumenetluses (määruskaebuses Riigikohtule) esile toonud need asjaolud, mis tema arvates
viitavad ringkonnakohtu määratud tagatise ebaõiglasele suurusele, on maakohtul võimalus võtta selle
kohta seisukoht asja uuel läbivaatamisel, arvestades mõlema poole väiteid ja nende põhjendatust.
12. Riigikohtule esitatud seisukohtades on kostja väitnud, et tema vastu esitatud hagi on ilmselgelt
edulootuseta. Kolleegium leiab, et hagi tagamise üle otsustamisel ei saa kohus otsustada hagi
põhjendatuse üle. Küll juhib kolleegium tähelepanu oma varasemale praktikale, mille kohaselt on
hagi tagamise menetluses võimalik hinnata hagi lubatavust, sh küsimust, kas hageja väidete õigsuse
korral oleks tema hagil üldse edulootust (vt nt Riigikohtu 4. novembril 2015 tsiviilasjas nr 3-2-1-121-
15 tehtud määruse p 10). Kui kohus leiab hagi tagamise menetluses, et hagil ei ole selle õigusliku
perspektiivituse tõttu edulootust, võib kohus teha ka määruse hagi menetlusse võtmisest keeldumise
või läbi vaatamata jätmise kohta TsMS § 371 lg 2 või § 423 lg 2 järgi. Samas ei kohusta TsMS § 371
lg 2 ja § 423 lg 2 kohut hagi menetlusse võtmisest keelduma või jätma see läbi vaatamata, sätestades
selleks üksnes võimaluse.
13. Kuna tegemist ei ole asja menetlust lõpetava määrusega TsMS § 174 lg 2 mõttes, lahendatakse
menetluskulude jaotus põhiasja lahendamisel osana üldisest menetluskulude jaotusest.
14. Määruskaebuse rahuldamata jätmise tõttu tuleb TsMS § 149 lg 4 teise lause alusel arvata tasutud
kautsjon riigituludesse.


Ants Kull, Villu Kõve, Malle Seppik

                              KOHTUOTSUS
                              EESTI VABARIIGI NIMEL


Tsiviilasja number                    2-14-55123

Kohus                                 Tallinna Ringkonnakohus

Otsuse tegemise aeg ja koht           5. mai 2016, Tallinn

Kohtukoosseis                         Margo Klaar (eesistuja), Ele Liiv ja Kaupo Paal

Tsiviilasi                            IL hagi PL vastu ühisvara jagamise nõudes


Tsiviilasja hind                      3 500 eurot

Vaidlustatud kohtulahend              Harju Maakohtu 11.01.2016 otsus

Kaebuse esitaja ja kaebuse liik       PL apellatsioonkaebus

Menetlusosalised, nende esindajad     Hageja (apellatsioonimenetluses vastustaja): IL
                                      (isikukood XXXXXXXXXXX), lepinguline esindaja
                                      Aleksei Smelov

                                      Kostja (apellatsioonimenetluses apellant): PL (isikukood
                                      XXXXXXXXXXX),               lepinguline          esindaja
                                      vandeadvokaadi vanemabi Arina Liskmann-Getsu

Menetluse liik                        Kirjalik menetlus

RESOLUTSIOON
  1. Tühistada Harju Maakohtu 11.01.2016 otsus ja saata tsiviilasi uueks
     läbivaatamiseks Harju Maakohtule.
  2. Rahuldada PL apellatsioonkaebus.
  3. Menetluskulud jaotatakse asja uuel lahendamisel.

  EDASIKAEBE KORD
    Otsuse peale võib kassatsiooni korras edasi kaevata, esitades kaebuse vahetult
    Riigikohtule 30 päeva jooksul otsuse kassaatorile kättetoimetamisest, kuid mitte pärast
    viie kuu möödumist otsuse avalikult teatavaks tegemisest. Hagimenetluses Riigikohtus
    võib menetlusosaline menetlustoiminguid teha ning avaldusi ja taotlusi esitada üksnes
    vandeadvokaadi vahendusel. Menetlusosaline võib ise esitada Riigikohtule menetlusabi
    saamise taotluse, samuti esitada teise menetlusosalise kaebuse või muu taotluse kohta
    seisukohti ja vastuväiteid. Menetlusabi andmise taotlus ei peata seaduses sätestatud ega
      kohtu poolt määratud tähtaja kulgemist. Seaduses sätestatud tähtaja järgimiseks peab
      menetlusabi taotleja tegema tähtaja kestel ka menetlustoimingu, mille tegemiseks ta
      menetlusabi taotleb.

Asjaolud ja hageja nõue
   1. 30.07.2014 esitas IL Harju Maakohtule hagi PL vastu ühisvara jagamiseks. 26.01.2015
       hageja täpsustas oma hagiavaldust.

   2. Hagi kohaselt sõlmiti poolte abielu 24.05.1995. Abielu lahutati Harju Maakohtu
      31.03.2014 otsusega tsiviilasjas nr 2-14-1226. Abielu kestel soetasid abikaasad järgmise
      vara: korteriomand aadressil XXX, Tallinn (turuväärtus 71 200 eurot), elamumaa aadressil
      XXX, Maardu linn (turuväärtus 45 000 eurot) ja korteriomand aadressil XXX, Tallinn
      (turuväärtus 58 000 eurot). Tegemist on ühisvaraga, mida hageja soovib jagada.

   3. Hageja ei nõustunud kostja seisukohaga, et XXX kinnistu ei kuulu poolte ühisvara hulka.
      Esiteks ei ole tõendatud, et raha, mis saadi korteri XXX Tallinnas müügist, kasutati XXX
      suvila ostmiseks. Korteri müük toimus 09.10.1996, suvila ost aga 09.06.1997, s.o 8 kuud
      hiljem. Teiseks ostis kostja 09.06.1997 ainult ehitised ja rajatised, s.o vallaasjad
      (09.06.1997 ostu-müügilepingu p.1). Maa suvila juurde erastati 08.10.1998. Selles osas on
      Riigikohus korduvalt asunud seisukohale, et abielusuhte ajal maa ostueesõigusega
      erastamise korral tekib erastatud maale PKS § 14 lg 1 alusel abikaasade ühisomand ka siis
      kui hooned, mille juurde maa erastati, kuulusid ühele abikaasale lahusvarana
      (RKTKo 3-2-1-77-07 p 11, 3-2-1-164-05 ja 3-2-1-14-04). Lisaks nähtub Maardu
      Linnavalitsuse korraldusest, et erastatava maaüksuse maksustamishind oli 45 945 krooni,
      kuid erastatava maa ettemaksu tasumise teatise kohaselt tasuti 22 973 krooni. Hageja leiab,
      et kostja esitatud dokumentidega pole tõendatud, et ta omandas kogu kinnistu oma
      lahusvara arvel.

   4. Hageja palus jagada ühisvara selliselt, et jätta XXX korteriomand ja XXX kinnistu kostja
      omandisse ja XXX korteriomand hageja omandisse ning kohustada kostjat maksma enam
      saadud vara arvel hagejale rahalist hüvitist 29 100 eurot.

   5. Kui kohus peaks jõudma järeldusele, et XXX kinnistu kuulub kostja ainuomandisse sel
      põhjusel, et nimetatud vara on soetatud kostja lahusvara arvel, siis analoogselt võib kõrvale
      kalduda ühisvara jagamisel poolte võrdsuse põhimõttest ning jätta XXX korteriomand
      hageja ainuomandisse. Nimetatud korteriomand on soetatud hageja lahusvara arvelt.
      Hageja selgitas, et vallasasjana omandatud korteri aadressil XXX Tallinnas erastas hageja
      enne abielu sõlmimist. 01.11.2002 müüs hageja selle 350 000 krooni eest. 11.11.2002, s.o
      10 päeva hiljem, soetas hageja XXX korteriomandi 334 000 krooni eest. Seega ostis hageja
      XXX korteriomandi XXX korteriomandi müügist saadud raha eest. Järelikult on alus
      kohaldada enne 2010. aastat kehtinud PKS § 19 lg 2, kalduda kõrvale ühisvara jagamisel
      poolte võrdsuse põhimõttest ning jätta XXX korteriomand hageja ainuomandisse. Sellisel
      juhul palub hageja jätta XXX korteriomand ja XXX kinnistu kostja omandisse ning mõista
      kostjalt hageja kasuks välja enam saadud vara arvel rahaline hüvitis 35 600 eurot.

   6. Hageja kahtles kostja esitatud laenulepingu ja selle tõlke ehtsuses, sest esialgses vastuses
      kostja nõustus hagejaga, et XXX korter kuulub abikaasade ühisvara koosseisu ning puudub
      põhjus poolte võrdsuse põhimõttest kõrvale kalduda. Varem ei ole kostja ka maininud
      võlakirja. Laenuleping ja võlakiri on koostatud tagantjärgi. Juhul, kui laenuleping osutub
      ehtsaks, kuulub XXX korteriomand igal juhul poolte ühisvarasse, kuna korteriomand


                                                                                              2
       soetati abielu kestel ning perekonna huvides, hoolimata faktist, et laenuleping sõlmiti enne
       poolte abiellumist.

   7. 14.04.2015 avalduses hageja lisas, et ühisvaraks on ka sõiduauto LADA reg. nr XXX XXX
      turuhinnaga 2 000 eurot. Sõidukit kasutab kostja ning hageja ei ole sellest sõidukist
      huvitatud. Hageja palub jätta sõiduauto LADA reg. nr XXX XXX kostja omandisse ning
      mõista kostjalt välja hageja kasuks rahalise hüvitise 1 000 eurot. 21.04.2015 kohtuistungil
      loobus hageja sellest nõudest.

Kostja vastuväited
   8. Kostja esialgses vastuses hagile tunnistas hagi osaliselt nii ühisvara kooseisu kui ka selle
       jagamise osas. Kostja nõustus hagejaga, et korteriomandid kuuluvad poolte ühisvara hulka
       ja need tuleb jagada selliselt, et XXX korteriomand jätta kostja ainuomandisse ja XXX
       korteriomand jätta hageja ainuomandisse. Kostja leidis, et elamumaa aadressil XXX
       Maardu linnas kuulub kostja lahusvara hulka. Hilisemates seisukohtades kostja väitis, et
       ka XXX korter kuulub kostja lahusvara hulka. Menetluskulud palus kostja jätta poolte endi
       kanda.

   9. Kostja põhjendas, et 07.03.1978 (s.o enne hagejaga 24.05.1995 abielu sõlmimist) eraldati
      kostjale Tallinna Linna TSN TK elamispinna arvestuse ja jaotamise osakonna poolt välja
      antud orderi nr 1082 alusel kahetoaline korter aadressil XXX Tallinnas. Kostja erastas
      korteri enne abielu sõlmimist. 09.10.1996 müüs kostja temale kuuluva XXX korteriomandi
      60 000 Eesti krooni eest. 09.06.1997 soetas kostja suvila aadressil XXX Maardus 60 000
      Eesti krooni eest. Kostja ostis suvila lahusvaraks olnud XXX korteri müügist saadud raha
      eest. Kuna korteri müügist saadi sularaha, ei ole raha liikumine kajastatud
      pangadokumentides. Vallasasjana ostetud suvila erastati 08.10.1998 Maardu
      Linnavalitsuse korraldusega nr 1324 kostja nimele. Kostja esitas Maardu Linnavalitsuse
      ostueesõigusega erastatava maa ettemaksu tasumise 13.07.1998 teatise, millest nähtub, et
      ettemaksu EVP-des tasujaks on kostja. Kohaldada tuleks enne 2010. aastat kehtinud PKS
      § 19 lg 2, kalduda kõrvale ühisvara jagamisel poolte võrdsuse põhimõttest ning jätta
      kinnistu aadressil XXX kostja ainuomandisse.

   10. Juhul, kui kohus leiab, et XXX kinnistu kuulus ühisvara hulka, siis tuleb abikaasade osade
       võrdusest kõrvale kalduda ja kohaldada PKS redaktsiooni, mis kehtis 1999. aastal (PKS §
       19 lg 1, lg 2 p 3). Sellest tulenevalt tuleb poolte ühisvara jagamisel arvestada asjaoluga, et
       XXX kinnistu soetati ühe abikaasa lahusvaraks olnud EVP kasutamisega. Seega tuleb
       XXX kinnistu jätta kostja ainuomandisse.

   11. XXX korteriomandi osas kostja selgitas, et korteri müügileping sõlmiti 31.07.1996 küll
       poolte abielu ajal, kuid korter soetati kostja lahusvara arvel. Vahetult enne abielu sõlmimist
       06.05.1995 sõlmis kostja JR-ga laenulepingu 70 000 krooni saamiseks. Kostja võttis laenu
       XXX korteri ostmiseks ja see ei ole võetud perekonna huvides, sest laen võeti enne abielu
       sõlmimist. Kostja tagastas laenu JR-le 11.09.1996 enda isiklikest vahenditest. Hageja laenu
       tagastamises ei osalenud. Vastavalt 06.05.1995 sõlmitud laenulepingule kostja kinnitas, et
       laenu tagamiseks on temal Kiievi Hoiupangas 2 hoiuarvet, ühel arvel 6073 rubla ja teisel
       11 000 rubla. Laenu tagastamist on kinnitanud laenuandja JR oma allkirjaga võlakirjal
       11.09.1996. Arvestades ülaltoodut, on kostja seisukohal, et XXX korteriomand on samuti
       omandatud kostja lahusvara arvel. Juhul kui kohus leiab, et XXX korteriomand kuulub
       ühisvara hulka, siis tuleb abikaasade osade võrdusest kõrvale kalduda ja kohaldada 1996.
       aasta redaktsiooni PKS § 19 lg 2 p 3 ja arvestada, et XXX korteriomand omandati enne


                                                                                                3
      abielu sõlmimist kostja rahaliste vahendite arvel. Seega XXX korteriomandi mõttelisest
      osast tuleb kostja osaks lugeda 99/100 ja hageja osaks 1/100.

   12. Hageja väidete osas XXX korteri kuulumisest hageja lahusvara hulka kostja leidis, et
       hageja ei ole tõendanud, et XXX korteri müügist saadud raha kasutati XXX korteri
       ostmiseks. Asjaolu, et korter oli ostetud 10 päeva pärast eelmist korteri võõrandamist, et
       anna veel alust arvata, et tegemist on samade rahaliste vahenditega. Seega on kostja
       seisukohal, et XXX korter kuulub poolte ühisvara hulka, mida tuleb jagada võrdselt. Samas
       kostja märkis, et alternatiivselt on temal võimalik nõustuda hageja esitatud alternatiivse
       nõudega ning kõrvale kalduda poolte võrdsuse põhimõttest analoogselt XXX kinnistu ja
       XXX korteriomandi puhul.

   13. Sõiduauto LADA reg. nr XXX XXX osas kostja märkis, et see on omandatud aprillis
       2004. aastal, seega pärast poolte abieluliste suhete lõppemist. Kostja ei nõustu hageja
       väitega, et sõiduk kuulub poolte ühisvara hulka.

Maakohtu otsuse põhjendused
  14. Harju Maakohus rahuldas 11.01.2016 otsusega hagi. Kohus luges poolte ühisvaraks XXX
      korteri turuhinnaga 58 000 eurot, XXX korteri turuhinnaga 71 200 eurot, XXX kinnistu
      turuhinnaga 40 000 eurot ja sõiduauto LADA reg. nr XXX XXX turuhinnaga 2 000 eurot.
      Maakohus lõpetas poolte ühisomandi, jättis hageja omandisse XXX korteri, kostja
      omandisse XXX korteri, XXX kinnistu ja sõiduauto LADA ning mõistis kostjalt hageja
      kasuks välja enam saadud vara arvel rahalise hüvitise 27 600 eurot.

   15. Maakohus põhjendas, et pooled ei vaidle selle üle, et sõiduautot LADA reg. nr XXX XXX
       kasutab kostja ja hageja ei ole sõidukist huvitatud, mistõttu tuleks sõiduauto jätta kostja
       omandisse ja mõista kostjalt välja hageja kasuks enam saadud vara arvel rahalise hüvitise
       1 000 eurot. 01.12.2015 kohtuistungil hageja loobus sõiduautost. Samuti ei vaidle pooled
       3 kinnistu jagamise vajalikkuse osas. Pooled vaidlevad ühisvara jagamise viisi osas.

   16. Kohaldatava õiguse osas kohus põhjendas, et ühisvara jagamiseks tuleb käesoleval juhul
       kohaldada Eesti õigust, milles puudub pooltel vaidlus. Riigikohus märkis tsiviilasjas nr 3-
       2-1-36-11, et 01.07.2010 jõustunud PKS § 210 lg 1 järgi laieneb see seadus üldjuhul kõigile
       perekonnaõiguslikele suhetele, mis on tekkinud seaduse jõustumise hetkeks, ja alates
       01.07.2010 kohaldatakse abikaasade varalistele suhetele PKS § 211 järgi kehtivas
       perekonnaseaduses varaühisuse kohta sätestatut, kui abikaasad ei ole abieluvaralepingus
       enne 01.07.2010 teisiti kokku leppinud. Samas asjaolule või toimingule, mis on tekkinud
       või tehtud enne 01.07.2010, tuleb PKS § 210 lg 2 järgi kohaldada asjaolu tekkimise või
       toimingu tegemise ajal kehtinud seadust, kui muudest rakendussätetest ei tulene teisiti.
       Seega enne 01.07.2010 tehtud tehingu alusel omandatud eseme kuulumine abikaasade
       ühis- või lahusvara hulka tuleb kindlaks teha enne 01.07.2010 kehtinud perekonnaseaduse
       sätete alusel ja alates 01.07.2010 abikaasade varasuhtes tekkivatele asjaoludele ja
       tehtavatele toimingutele tuleb kohaldada kehtivas perekonnaseaduses varaühisuse kohta
       sätestatut. PKS § 211 sätestab, et kui enne käesoleva seaduse jõustumist sõlmitud
       abieluvaraleping ei näe ette teisiti, kohaldatakse enne käesoleva seaduse jõustumist
       sõlmitud abielude puhul abikaasade vahelistele varalistele suhetele alates käesoleva
       seaduse jõustumisest käesolevas seaduses varaühisuse kohta sätestatut.

   17. Pooled ei ole sõlminud abieluvaralepingut. Seega kohaldatakse ühisvara jagamisel kehtiva
       PKS-i norme. Alusetu on kostja väide, et kohus võib PKS § 19 lg 2 p 3 järgi kõrvale


                                                                                             4
   kalduda abikaasade osade võrdsusest, kui ühisvara on omandatud ühe abikaasa lahusvara
   arvel, sest säte on võetud kehtetust perekonnaseaduse redaktsioonist. Ühisvara jagamisel
   tuleb lähtuda PKS § 37 lg-st 3 ning asjaõigusseaduse §-st 77.

18. 24.05.1995 oli hageja ja kostja vahel sõlmitud abielu. 31.03.2014 oli abielu lahutatud Harju
    Maakohtu otsusega tsiviilasjas nr 2-14-1226 (kd I tl 6-7). Abielu kestel oli soetatud
    järgmine vara: korteriomand XXX Tallinnas (kd I tl 9), elamumaa XXX Maardu linnas (kd
    I tl 8) ja korteriomand XXX Tallinnas (kd I tl 10). Vaidlust ei ole abikaasade ühisvara
    jagamise viisi osas, et jätta hageja omandisse korteriomand XXX turuhinnaga 58 000 eurot,
    jätta kostja omandisse korteriomand XXX turuhinnaga 71 200 eurot ja jätta kostja
    omandisse elamumaa XXX turuhinnaga 45 000 eurot.

19. PKS § 25 kohaselt varaühisuse puhul lähevad abikaasade ühisomandisse varaühisuse kestel
    omandatud esemed ning abikaasade muud varalised õigused. PKS § 14 lg 1 (enne
    01.07.2010 kehtinud PKS redaktsioon) kohaselt abielu kestel abikaasade omandatud vara
    on abikaasade ühisvara. Vastavalt Riigikohtu lahenditele nr 3-2-1- 42-13 ja nr 3-2-1-36-11
    tuleb varaeseme kuulumine ühisvara hulka kindlaks teha vara omandamise ajal kehtinud
    perekonnaseaduse sätete alusel. Maakohus leidis, et kuna kõik hagis nimetatud 3 kinnistut
    omandati kinnistusraamatu väljavõttest nähtuvalt poolte abielu kestel, siis on enne
    01.07.2010 kehtinud PKS § 14 lg 1 redaktsiooni kohaselt tegemist poolte ühisvaraga.

20. PKS § 37 lg 3 kohaselt ühisvara jagatakse abikaasade vahel kaasomandi lõpetamise sätete
    järgi võrdsetes osades, kui ei ole kokku lepitud teisiti. AÕS § 77 lg 1 kohaselt kaasomandi
    lõpetamisel jagatakse asi vastavalt kaasomanike kokkuleppele. AÕS § 77 lg 2 sätestab, kui
    kaasomanikud ei saavuta kokkulepet kaasomandis oleva asja jagamise viisi suhtes,
    otsustab kohus hageja nõudel, kas jagada asi kaasomanike vahel reaalosades, anda asi ühele
    või mitmele kaasomanikule, pannes neile kohustuse maksta teistele kaasomanikele välja
    nende osad rahas, või müüa asi avalikul või kaasomanike vahelisel enampakkumisel ning
    saadud raha jagada kaasomanike vahel vastavalt nende osa suurusele. Eseme kuulumine
    ühis- või lahusvara hulka tuleb kindlaks teha vastavalt omandamise ajal kehtinud
    seadusele. Kohus peab otsuse tegemisel kaaluma mõlema osapoole huve ning lähtuma
    õiglusest. Kui kohus otsustab AÕS § 77 lg 2 kohaselt lõpetada kaasomandi, asendab
    kohtuotsus kaasomanike tahteavaldusi asja müümiseks.

21. Kohus leidis, et kostja esitatud dokumentidest nähtub, et Maardu Linnavalitsuse
    korraldusega tehti võimalikuks kostjale maa erastamine ning erastatava maaüksuse
    maksustamishind oli 45 945 krooni, kuid ettemaksu tasumise teatisest nähtub, et maksti
    vaid 22 973 krooni. Kohtu arvates kostja esitatud dokumentidega pole piisavalt tõendatud,
    et ta täiel määral omandas kinnisomandi oma lahusvara arvelt. Lisaks sellele erastas kostja
    maa abielu kestel, mistõttu kuulub kinnistu XXX poolte ühisvara koosseisu.

22. Ühisvara koosseisu määramisel tuleb kohaldada vara soetamise ajal kehtinud seadust.
    XXX kinnistu soetamise ajal 09.06.1997 kehtis PKS § 14 lg 1, mille kohaselt on abikaasade
    ühisvara abielu kestel abikaasade omandatud vara. Ühisvara koosseisu hindamisel ei oma
    tähtsust, kelle lahusvara arvel vara soetati. Ühisvara koosseisu määrab vaid see, kas vara
    soetati abielu ajal. Kuna abielu sõlmiti 24.05.1995, võib järeldada, et elamumaa aadressil
    XXX kuulub ühisvara hulka. Teiste kahe kinnisomandi ühisvarasse kuuluvuse üle vaidlus
    puudub.




                                                                                           5
   23. Kuna vastavalt kehtivale seadusandlusele jagatakse ühisvara abikaasade vahel kaasomandi
       lõpetamise sätete kohaselt võrdsetes osades (kui ei ole kokku lepitud teisiti) ning
       arvestades, et hageja omandisse jääb vara XXX korter turuväärtusega 58 000 eurot
       (ekspertiisiakt 2278/1014AS), aga kostja omandisse jääb XXX korter maksumusega 71
       200 eurot (ekspertiisiakt nr 9145/14) ja XXX kinnistu 40 000 eurot (kd I tl 29) ning
       sõiduauto 2 000 eurot, siis peab kostja hüvitama hagejale enamsaadud vara arvel 27 600
       eurot (55 200:2).

   24. Maakohus põhjendas, et kuna käesolevas asjas hagi kuulub rahuldamisele, puudub kohtul
       vajadus käsitleda alternatiivset nõuet eraldi, sest kohtu lahendi põhjendavas osas on välja
       toodud, millist PKS redaktsiooni kohus kohaldab.

   25. 01.12.2015 kohtuistungil pooled on seisukohal, et pooled kannavad oma menetluskulud
       ise. Kuna menetluskulude väljamõistmist pooled ei taotlenud, puudub kohtul vajadus
       menetluskulude osas seisukoha võtmiseks.

Apellatsioonkaebus
   26. Kostja palus apellatsioonkaebuses maakohtu otsuse tühistada ja teha uue otsuse, millega
       jätta hagi rahuldamata või alternatiivselt tühistada otsus ja saata asi maakohtule uueks
       läbivaatamiseks. Kostja põhjendas, et maakohus rikkus kaevatava otsuse tegemisel
       materiaalõiguse norme (PKS § 14, § 25), eksides ühisvara soetades tehtud kulude ja
       ühisvara koosseisu kindlaksmääramisel ning hüvitise summa arvutamisel. Samuti rikkus
       kohus menetlusõiguse norme (TsMS § 232 lg 1, § 442 lg 8), jättes põhjendamata
       menetluses kogutud tõendite arvestamata jätmist.

   27. XXX kinnistu on omandatud ainult kostja lahusvaraga sooritatud tehingu alusel, mistõttu
       ei kuulu XXX kinnistu poolte ühisvara hulka. Kostja on seisukohal, et tema poolt esitatud
       tõenditega ja tema vande all antud ütlustega on tõendatud, et XXX kinnistu on omandatud
       100% apellandi lahusvara arvel.

   28. Maakohus on kaevatava otsuse ja selles sisalduvate arvutuste tegemisel juhindunud vaid
       vastustaja poolt esitatud tõenditest ning ei põhjendanud, miks ta ei arvesta apellandi vande
       all antud ütlustega, millega on kinnitamist leidnud, et kinnistu aadressil XXX erastati vaid
       apellandi lahusvara arvel. Vahendid selleks sai apellant talle lahusvarana kuulunud XXX
       korteri müügist. Maa erastati küll abielu ajal, kuid apellandile kuulunud EVP-de eest.

   29. Samuti pole kohus arvesse võtnud kostja vande all antud seletusi ja kohtuistungil
       ülekuulatud tunnistaja JR ütlusi ega põhjendanud tunnistaja ütluste arvestama jätmist
       seoses XXX asuva korteriomandi ostmisega kostja lahusvara arvel.

   30. Kostja on jätkuvalt seiskohal, et asjas saab arvestada enne 1.07.2010 kehtinud PKS § 19
       lg-s 2 sätestatud abikaasade osade võrdsusest kõrvalekaldumise aluseid, mis on kehtiva
       kohtupraktikaga kooskõlas. Riigikohus on kohtuasjas nr 3-2-1-156-14 leidnud, et kuna
       ühisvara jagamise hagi esitati maakohtule alates 1. juulist 2010 kehtiva perekonnaseaduse
       kehtivuse ajal, tuleb poolte ühisvara jagada PKS § 210 lg 1 ja § 211 alusel kehtiva seaduse
       kohaselt, kuid kooskõlas PKS § 210 lg-s 2 sätestatuga tuleb ühisvara koosseisu
       kindlaksmääramisel lähtuda vara omandamise ajal, s.o enne 1. juulit 2010 kehtinud
       perekonnaseadusest. Samuti saab arvestada enne 1. juulit 2010 kehtinud PKS § 19 lg-s 2
       sätestatud abikaasade osade võrdsusest kõrvalekaldumise aluseid. Kolleegium on varem
       avaldanud, et PKS § 210 lg 2 alusel saab määrata enne 1. juulit 2010 kehtinud


                                                                                              6
       perekonnaseaduse järgi nii eseme kuulumise ühisvara hulka kui ka arvestada ühisvara
       jagades abikaasade osade võrdsusest kõrvalekaldumise aluseid juhul, kui ese omandati ja
       kõrvalekaldumise alus tekkis enne 1. juulit 2010 (RKTKo 3-2-1-31-14 p 14). Käesoleval
       juhul ei ole vaidlust selles, et abikaasade osade võrdsusest kõrvalekaldumise alused
       tekkisid enne 1. juulit 2010. See asjaolu on ka tõendatud.

   31. Maakohus rikkus kaevatava otsuse tegemisel oluliselt menetlusõiguse norme (TsMS § 429
       lg 1), jättes võtmata hageja hagist osaliselt loobumist määrusega vastu ja lahendades
       faktiliselt loobutud nõude kohtuotsuses. Hageja soovis oma hagiavalduses jagada ka
       sõiduauto LADA reg.märk XXX XXX turuhinnaga 2000 eurot. 08.09.2015 kohtuistungil
       loobus hageja oma nõudest sõiduki osas. Hageja osaline hagist loobumine on protokollitud.
       Kohtuotsusega aga jagas kohus selles osas samuti poolte ühisvara (mis faktiliselt ei kuulu
       ühisvara hulka, mistõttu loobuski hageja esitatud nõudest), arvutades ebaõigesti enam
       saadud vara arvel hüvitise summa.

Vastus apellatsioonkaebusele
   32. Hageja palus jätta maakohtu otsuse muutmata.

Ringkonnakohtu põhjendused
   33. Ringkonnakohus, tutvunud apellatsioonkaebusega ja tsiviilasja materjalidega, leiab, et
       vaidlustatud maakohtu otsus tuleb TsMS § 657 lg 1 p 3 alusel tühistada menetlusõiguse
       normi olulise rikkumise ja materiaalõiguse normi ebaõige kohaldamise tõttu ning asi
       tuleb saata uueks läbivaatamiseks samale maakohtule. Maakohus ei ole otsust seaduse
       kohaselt olulises osas põhjendanud ja ringkonnakohtul ei ole võimalik puudust
       kõrvaldada (TsMS § 656 lg 1 p 5, § 436 lg 1). Samuti on maakohus rikkunud tõendite
       igakülgse hindamise kohustust (TsMS § 232 lg 1). PL apellatsioonkaebus tuleb
       rahuldada osaliselt.

   34. Õige on apellandi väide, et maakohus on lahendanud nõude, millest hageja on loobunud.
       Maakohus on ebaõigesti leidnud, et pooltel ei ole vaidlust sõiduauto kui ühisvara
       jagamise osas. Toimikust nähtuvalt on kostja hageja nõudele sõiduauto osas vastu
       vaielnud, põhjendades, miks on sõiduauto kostja lahusvara (kd I tl 185-186). Hageja
       esindaja loobus 21.04.2015 kohtuistungil nõudest, mis on seotud sõiduautoga (kd I tl
       196). Sõiduauto osas nõudest loobumist ei ole hageja ka tagasi võtnud, vaid on
       08.09.2015 ja 01.12.2015 toimunud kohtuistungitel oma osalist loobumist kinnitanud
       (kd II tl 3, tl 12). Seega on maakohus väljunud hagi piiridest ja lahendanud nõude,
       millest hageja on loobunud. Kohus ei ole lahendanud hagist osalist loobumist eraldi
       määrusega ega otsuses, rikkudes TsMS § 442 lg 5, mis näeb ette, et otsuse
       resolutsiooniga tuleb lahendada mh kõik seni lahendamata taotlused.

   35. Kolleegium nõustub apellandiga, et maakohus on kohaldanud osaliselt vääralt
       materiaalõigust. Maakohus on õigesti leidnud, et ühisvara jagamise nõudele kohaldub
       kehtiv perekonnaseadus ning ühisvara koosseisu kindlaksmääramisele vara soetamise
       ajal kehtinud perekonnaseadus. Ebaõige on aga maakohtu seisukoht, et kuna ühisvara
       jagamisel kohaldatakse kehtiva perekonnaseaduse sätteid, siis ei ole võimalik kohaldada
       enne kehtiva perekonnaseaduse jõustumist kehtinud redaktsioonis sätestatud abikaasade
       osade võrdsusest kõrvalekaldumise aluseid. Riigikohus on korduvalt selgitanud, et
       kehtiva PKS § 210 lg 2 järgi saab määrata enne 1. juulit 2010 kehtinud
       perekonnaseaduse järgi nii eseme kuulumise ühisvara hulka kui ka arvestada ühisvara
       jagades abikaasade osade võrdsusest kõrvalekaldumise aluseid juhul, kui ese omandati


                                                                                            7
   ja kõrvalekaldumise alus tekkis enne 1. juulit 2010 (vt nt RKTKo 3-2-1-156-14 p 10,
   3-2-1-31-14 p 12). Seega on käesoleval juhul võimalik kalduda ühisvara jagamisel
   kõrvale abikaasade osade võrdsusest. Leides, et enne 1. juulit 2010 kehtinud
   PKS § 19 lg 2 p 3, millele kostja tugineb, ei ole käesoleval juhul kohaldatav, on
   maakohus kohaldanud vääralt materiaalõigust, jättes asjakohase sätte kohaldamata, ja
   on rikkunud otsuse põhjendamise kohustust (TsMS § 436 lg 1) ja tõendite igakülgse
   hindamise kohustust (TsMS § 232 lg 1).

36. Vasturääkivalt maakohtu (kolleegiumi arvates ebaõigele) seisukohale, et kuni 1. juulini
    2010 kehtinud PKS § 19 lg 2 p 3 ei kohaldu, hindas maakohus siiski (vähemalt osaliselt)
    kostja väiteid selle kohta, et XXX kinnistu oli omandatud kostja lahusvara arvel.
    Maakohus on üksnes üldsõnaliselt väitnud, et kostja esitatud dokumentidega ei ole
    piisavalt tõendatud, et kostja omandas XXX kinnistu oma lahusvara arvelt. Kolleegium
    nõustub apellandiga ja leiab, et maakohus on rikkunud oluliselt menetlusnorme, sh
    tõendite igakülgse hindamise kohustust (TsMS § 232 lg 1) ja kohtuotsuse põhjendamise
    kohustust (TsMS § 442 lg 8). Muuhulgas ei ole maakohus hinnanud kostja esitatud
    tõendeid (sh kostja vande all antud ütlusi ja tunnistaja ütlusi) ega põhjendanud nende
    tõendite arvestamata jätmist.

37. Maakohus on ka ebaõigesti määratlenud vaidluse eseme, leides, et peale XXX kinnistu
    ei ole teise kahe ühisvara jagamise nõude eseme (s.o XXX korteri ja XXX korteri) osas
    poolte vahel vaidlust ühisvarasse kuuluvuse üle. Kolleegium juhib tähelepanu sellele,
    et oma esialgses vastuses hagile kostja küll tunnistas hagi osaliselt ja nõustus hagejaga,
    et korteriomandid kuuluvad poolte ühisvara hulka, kuid oma hilisemas vastuses kostja
    väitis, et XXX korter on soetatud kostja lahusvara arvel (kd I tl 165 jj). Kohus on jätnud
    nende väidetega arvestamata. XXX korteriomandi osas kostja selgitas, et korteri
    31.07.1996 ostu-müügileping sõlmiti küll poolte abielu ajal (24.05.1996), kuid korter
    soetati kostja lahusvara arvel. Oma väidete tõendamiseks on kostja esitanud
    dokumentaalseid tõendeid, andnud ütlusi vande all ja tuginenud tunnistaja ütlustele.
    Maakohus ei ole põhjendanud selles osas kostja esitatud tõendite arvestamata jätmist.

38. TsMS § 658 lg 2 järgi on ringkonnakohtu otsuses, millega tühistatakse
    apellatsioonkaebusega vaidlustatud otsus, maakohtule asja uuel läbivaatamisel
    kohustuslikud üksnes ringkonnakohtu esitatud seisukohad õigusnormi tõlgendamisel ja
    kohaldamisel. Seetõttu puudub ringkonnakohtul käesoleval juhul vajadus ja mõistlik
    põhjendus hinnata tõendeid ning tuvastada asjaolusid (vt ka RKTKo 3-2-1-42-14 p 14).
    Maakohtule on käesoleval juhul siduv ringkonnakohtu seisukoht, et käesolevas asjas on
    kohaldatav ka enne 1. juulit 2010 kehtinud PKS § 19 lg 2 p 3.

39. Maakohtul tuleb asja uuel läbivaatamisel lahendada hageja osaline hagist loobumise
    avaldus. Maakohtul tuleb ka hinnata poolte esitatud väiteid ja tõendeid ühisvara
    jagamisel abikaasade osade võrdsusest kõrvalekaldumise aluse kohta (kostja viidatud
    enne 1. juulit 2010 kehtinud PKS § 19 lg 2 p 3), andes vajadusel pooltele võimaluse
    esitada täiendavaid tõendeid. Kolleegium juhib tähelepanu ka sellele, et kui maakohus
    peaks jõudma seisukohale, et XXX kinnistu oli soetatud kostja lahusvara arvelt ning
    nimetatud kinnistu osas on alus kalduda kõrvale abikaasade osade võrdsusest ühisvaras,
    siis sellisel juhul tuleb kohtul lahendada hageja alternatiivne nõue kalduda kõrvale
    abikaasade osade võrdsusest ühisvaras ka XXX korteri osas (kd I tl 140).




                                                                                            8
  40. Maakohtu otsuse tühistamise ja asja uueks läbivaatamiseks tagastamise tõttu tuleb
      TsMS § 173 lg 3 kohaselt jätta menetluskulude jaotus maakohtu otsustada.



/allkirjastatud digitaalselt/   /allkirjastatud digitaalselt/   /allkirjastatud digitaalselt/
      Margo Klaar                         Ele Liiv                   Kaupo Paal




                                                                                          9

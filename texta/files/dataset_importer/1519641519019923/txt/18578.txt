                                                                                  2-16-3241




                        KOHTUMÄÄRUS
 Kohus                               Harju Maakohus

 Kohtunik                            Helina Luksepp

 Kohtujurist                         Annika Timusk

 Määruse tegemise aeg ja koht        12.04.2016 Tallinn, Kentmanni kohtumaja

 Tsiviilasja number                  2-16-3241

 Tsiviilasi                          Xxxtaotlus riigi õigusabi saamiseks

 Menetlustoiming                     Riigi õigusabi taotluse lahendamine

 Menetlusosalised ja nende           Avaldaja Xxx(isikukood xxx, elukoht XXX, e-post: XXX).
 esindajad

 Menetluse liik                      kirjalik menetlus hagita asjas

 RESOLUTSIOON

    1. Võtta avaldus menetlusse.

    2. Jätta Xxx29.02.2016 avaldus riigi õigusabi saamiseks rahuldamata.

    3. Toimetada käesoleva kohtumääruse ärakiri avaldajale kätte.

 Edasikaebamise kord

 Riigi õigusabi andmise või sellest keeldumise määruse peale võib esitada määruskaebuse
 kohtumenetlust reguleerivates seadustes sätestatud korras, s.t määruse peale võib esitada
 määruskaebuse Tallinna Ringkonnakohtule Harju Maakohtu Kentmanni kohtumaja kaudu 15 päeva
 jooksul alates kohtumääruse kättetoimetamisest. Määruskaebust ei saa esitada viie kuu möödumisel
 määruse tegemisest.

 Kohus selgitab, et menetlustoimingut, mille tegemiseks on kehtestatud tähtaeg, võib teha tähtaja
 viimasel päeval kuni kella 24.00-ni (TsMS § 62 lg 2).

Asjaolud ja menetluse käik

1. Xxx esitas 29.02.2016 Harju Maakohtule avalduse riigi õigusabi saamiseks isiku
esindamiseks tsiviilasja kohtueelses menetluses ja kohtus. Avalduse kohaselt soovib avaldaja
õigusabi seoses 2007 võetud kiirlaenuga, millest avaldaja soovib vabaneda, kuna seda ei ole
sisse nõutud 9 aasta jooksul. Laenuga seotuna nõutakse temalt seadusega vastuolus intresse jm


                                              1
                                                                                     2-16-3241

kõrvalnõudeid. Avaldaja märgib ka, et ta ei suutnud võla sissenõudjaga kokkuleppele saada.
Avaldaja palub kohaldada nõude aegumist.

2. Kohus jättis 11.03.2016 määrusega riigi õigusabi avalduse käiguta.

3. Majandusliku seisundi teatise kohaselt on avaldaja sissetulekuks lapsetoetused 150
eurot. Avaldajale kuulub pangaarve AS-is SEB Pank, kus tal on hoiustatud 2 349,39 eurot ja
sõiduauto Audi 100 (1987) väärtusega 200 eurot. Avaldajal on kohustusi seoses sülearvuti
järelmaksuga 27,04 eurot kuus ja teleri järelmaksuga 32,45 eurot kuus. Vältimatuteks
püsikulutusteks on avaldaja eluasemekulud 130-180 eurot, kulud toidule 390 eurot, kulutused
transpordile 100 eurot, sidekulud 80 eurot, kulutused tervishoiule 100-200 eurot, kulutused
laste koolikohustuse täitmiseks - eelkool 32 eurot, lasteaed 70 eurot, inglise keel 20 eurot, ja
muud vältimatud püsikulutused 170 eurot (mähkmed, riided lastele, kooli- ja lasteaiatarbed).
Seega kokku ca 1 200 eurot.

4. Kohus on teinud päringud Eesti Vabariigis tegutsevatesse krediidiasutustesse, Maksu ja
Tolliametisse, Tartu Maakohtu registriosakonda, väärtpaberite- ja liiklusregistrisse:
a) Kinnistusraamatu andmetel avaldajale kinnistuid ei kuulu;
b) äriregistri andmetel ei oma avaldaja osalusi äriühingutes;
c) liiklusregistri päringu väljavõttest nähtuvalt kuulub avaldajale Audi 100 ning avaldaja on
märgitud Mitsubishi Galant kasutajaks;
d) väärtpaberikontot avaldajal ei ole;
e) Maksu- ja Tolliameti andmetel on avaldajal olnud ajavahemikus 01.03.2015 kuni
29.02.2016 maksustatavat tulu 3 048,71 eurot;
f) avaldaja omab:
- arvelduskontot AS-is SEB Pank, 01.04.2016 saldo 2,64 eurot, konto väljavõttest ilmneb, et
avaldaja on saanud XxxOÜ-lt septembris kahel korral ülekandeid 891 eurot ja 80 eurot ning
XxxOÜ-lt oktoobris 2015 kahel korral ülekandeid kokku summas 1 185 eurot ning XxxOÜ-lt
(kolmel korral) detsembris 2015 kuni veebruar 2016 vahemikus 1 520 eurot kuni 2 750 eurot
selgitusega „Leping“ või „Päevarahad, töötasu“ või „Päevarahad, piletid, töötasu, maj kulu;
- kogumishoiust AS-is SEB Pank, mille saldo seisuga 01.04.2016 on 1 754,99 eurot.

Kohtumääruse põhjendused

5. Riigi õigusabi seaduse (RÕS) § 15 lg 2 kohaselt otsustab maa- või halduskohus väljaspool
kohtumenetlust esitatud taotluse alusel riigi õigusabi andmise hagita menetluse korras. TsMS §
477 lg 1 järgi vaatab kohus hagita asja läbi hagimenetluse sätete kohaselt, arvestades hagita
menetluse kohta sätestatud erisusi.

6. Kohus, tutvunud esitatud taotlusega ja majandusliku seisundi teatisega, leiab, et avaldaja
Xxxtaotlus riigi õigusabi saamiseks tuleb jätta rahuldamata.

7. RÕS § 6 lg 1 ja 11 kohaselt võib riigi õigusabi saada Eesti kodanik või Eestis elav füüsiline
isik, kes oma majandusliku seisundi tõttu ei suuda õigusabi vajamise ajal tasuda asjatundliku
õigusteenuse eest või suudab seda teha üksnes osaliselt või osamaksetena või kelle majanduslik
seisund ei võimalda pärast õigusteenuse eest tasumist lihtsat toimetulekut.

Avaldaja elab Eestis ja seega tuleb riigi õigusabi saamise küsimuse lahendamiseks analüüsida
avaldaja majanduslikku seisundit ja õigusabi vajadust.


                                               2
                                                                                              2-16-3241

8. RÕS § 6 lg 1, § 14 lg 1 ja RÕS § 7 lg-st 1 tuleneb, et taotleja majanduslikku seisundit
kontrollides kontrollib kohus ühtlasi ka seda, kas esinevad RÕS § 7 lg-s 1 sätestatud riigi
õigusabi andmisest keeldumise alused.

RÕS § 7 lg 1 p 3 kohaselt riigi õigusabi ei anta, kui taotlejal on võimalik kulud õigusteenusele
kanda oma olemasoleva ja suuremate raskusteta müüdava vara arvel. Sama § lg 1 p 2 ja 5
kohaselt ei anta riigi õigusabi ka siis, kui taotlejal ei saa olla õigust, mille kaitsmiseks ta õigusabi
taotleb või asjaoludest tulenevalt on taotleja võimalus oma õiguse kaitseks ilmselt vähene.

9. Avaldaja on esitanud kohtule riigi õigusabi taotleja majandusliku seisundi teatise, milles on
ära märkinud, et omab pangakontot AS-is SEB Pank, milles on hoiustatud 2 349,39 eurot. AS-
i SEB Pank väljavõtte kohaselt on avaldaja saanud mitmeid kordi alates 15.09.2015 XxxOÜ-lt
vahemikus 150-971 eurot selgitusega „ülekanne“ ning alates 16.12.2015 XxxOÜ-lt vahemikus
1 520-2 750 eurot. Väljavõttest nähtub ka, et Maksu- ja Tolliamet on teinud avaldajale
25.02.2016 tulumaksu tagastuse summas 246,40 eurot.

Avaldaja on märkinud oma sissetulekuks lastetoetused 150 eurot kuus, kuid väljamineuid on
igakuiselt ca 1 200 euro ulatuses.

Eeltoodu annab alust järeldada, et avaldaja ei ole avalduses oma sissetulekuid tõepäraselt
kajastanud.

Avaldajal näib olevat piisavalt vara õigusabi eest tasumiseks. Õigusliku probleemi kindlaks
tegemiseks ja õiguste kaitse perspektiivi välja selgitamiseks vajalik õigusalane konsultatsioon
on kättesaadav 50-300 euro eest, mis kohtu hinnangul ei koorma avaldajat ülemäära (arvestades
saadud ülekandeid ja hoiustatu suurust). Seega ei ole seaduse kohaselt avaldaja majanduslikud
eeldused riigi õigusabi saamiseks täidetud.

10. Eeltoodust tulenevalt puudub kohtu hinnangul alus avaldajale riigi õigusabi andmiseks
ning RÕS § 7 lg 1 p 3 alusel tuleb avaldaja taotlus jätta rahuldamata.

    11. Täiendavalt märgib kohus aga ka seda, et esinevad ka RÕS § 7 lg 1 p 2 ja 5 sätestatud
        alused riigi õigusabi taotluse rahuldamata jätmiseks.

Avalduses toodud probleemi kirjelduse kohaselt soovib avaldaja aegumise kohaldamist 2007
aastast pärineva võla osas. Kohus selgitab, et Tsiviilseadustiku üldosa seaduse § 142 lg 1 teise
lause kohaselt võib kohustatud isik pärast nõude aegumist kohustuse täitmisest keelduda. Sama
seaduse § 143 kohaselt kohaldab kohus aegumist juhul, kui tema menetluses on vaidluse
lahendamine, milles üks pool esitab aegumise vastuväite. Käesoleval juhul ei nähtu tsiviilasja
materjalidest, et avaldaja vastu oleks algatatud kohtumenetlus. Seega pole avaldaja soovil
õiguslikku alust.


/allkirjastatud digitaalselt/
Helina Luksepp
kohtunik




                                                   3

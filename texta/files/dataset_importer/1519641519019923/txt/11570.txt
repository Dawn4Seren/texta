                               KOHTUOTSUS
                               EESTI VABARIIGI NIMEL

 Kohus                             Tallinna Ringkonnakohus

 Kohtukoosseis                     Ulvi Loonurm, Imbi Sidok-Toomsalu, Indrek Soots

 Otsuse tegemise aeg ja koht       28.06.2016, Tallinn

 Tsiviilasja number                2-16-1155

 Tsiviilasi                        Osaühingu Eeltamm hagi If P&C Insurance AS
                                   vastu kindlustushüvitise ja viivise saamiseks

 Tsiviilasja hind                  32 339 eurot 74 senti
 apellatsioonimenetluses

 Vaidlustatud kohtulahend          Harju Maakohtu 11.05.2016 osaliselt hagi õigeksvõtul
                                   põhinev otsus

 Kaebuse esitaja ja kaebuse liik   Osaühingu Eeltamm apellatsioonkaebus

 Menetlusosalised ja nende         Hageja     osaühing    Eeltamm      (rk 10468922),
 esindajad                         lepingulised esindajad vandeadvokaat Indrek Leppik
                                   ja advokaat Tavo Tiits
                                   Kostja If P&C Insurance AS (rk 10100168),
                                   lepinguline esindaja Holly-Fleur Ulm

 Menetluse liik                    Kirjalik menetlus

RESOLUTSIOON:
1. Võtta osaühingu Eeltamm apellatsioonkaebus menetlusse.
2. Tühistada Harju Maakohtu 11.05.2016 otsus osaliselt (resolutsiooni p-d 1, 3-8) ja
   saata tsiviilasi tühistatud osas Harju Maakohtule uueks läbivaatamiseks.
3. Apellatsioonkaebus rahuldada osaliselt.
4. Harju Maakohtu 11.05.2016 otsus on jõustunud vaidlustamata osas, milles
   maakohus mõistis kostjalt hageja kasuks välja 349 eurot 24 senti ja tunnistas otsuse
   selles osas tagatiseta viivitamata täidetavaks (resolutsiooni p 2).

Edasikaebe kord ja selgitused
Otsuse peale võib esitada kassatsioonkaebuse Riigikohtule 30 päeva jooksul otsuse
kassaatorile kättetoimetamisest, kuid mitte pärast viie kuu möödumist otsuse avalikult
teatavaks tegemisest.



                                                                                      1
Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel.

Juhul kui menetlusosaline taotleb menetlusabi, peab ta esitama tähtaja kestel
kassatsioonkaebuse. Kaebuse põhjendamiseks või riigilõivu tasumiseks või kaebuses esineva
sellise puuduse kõrvaldamiseks, mis on seotud menetlusabi taotlemisega, annab kohus
mõistliku tähtaja pärast menetlusabi taotluse lahendamist, kui nimetatud taotlus ei ole esitatud
põhjendamatult või tähtaja pikendamise eesmärgil.

Asjaolud ja hageja nõue
1. 25.01.2016 esitas osaühing Eeltamm (hageja) Harju Maakohtule hagiavalduse If P&C
Insurance AS (kostja) vastu, milles palus kostjalt välja mõista põhivõlg 27 832 eurot 39 senti,
viivis 2266 eurot 84 senti ja viivis alates hagi esitamisest kuni põhivõla tasumiseni
seadusjärgse viivisemääraga õigeaegselt tasumata summalt.

Hagiavalduse kohaselt toimus 20.05.2014 Harjumaal Jõelähtme vallas Saha teel
liiklusõnnetus, mille tagajärjel sai kahjustada hagejale kuuluv sadulveok VOLVO
registreerimismärgiga XXXXXX (veduk). Kuna hagejale kahju põhjustanud sõiduki omaniku
vastutus oli kindlustatud kostja poolt, määrati liikluskahju käsitlejaks kostja. 11.09.2014 tegi
kostja otsuse, millega tunnistas hageja vedukile tekkinud kahju liikluskahjuks LKindlS § 26
lg 2 mõttes. Kostja määras hageja veduki kahju suuruseks 10 943 eurot 48 senti, kuid jättis
otsuse veduki raami kahjustuste hüvitamise osas esialgu tegemata. 09.12.2015 tegi kostja
otsuse, et raami kahjustused ei ole seotud 20.05.2014 liiklusõnnetusega, sest puudus põhjuslik
seos liiklusõnnetuse ja raami kahjustuste vahel. Hageja arvates tekkis talle veduki raami
kahjustustega seoses kahju 27 832 eurot 39 senti, mis sisaldas uue raami maksumust ja
vahetuse kulusid. Veduki kere struktuurne osa ehk raam sai liiklusõnnetuse tagajärjel
kahjustada. Kostja esitatud eksperthinnang ei välista veduki raami kahjustumist 20.05.2014
liiklusõnnetuse tagajärjel ning samuti ei tõenda usaldusväärselt liiklusõnnetuse ja hageja
veduki raami kahjustumise põhjusliku seose puudumist.

Kostja vastuväited
2. Kostja oli seisukohal, et hageja nõue on osaliselt alusetu ega kuulu rahuldamisele. Kostja
nõustus hagejaga selles, et veduki esiosa remonttööde hüvitamise nõue 10 943 eurot 48 senti
muutus sissenõutavaks alates 26.06.2015 (pärast remonttööde eest arve tasumist hageja
poolt), mistõttu oli kostja viivituses 3759 euro 49 sendi tasumisega 104 päeva (26.06.–
08.10.2015) ja 7183 euro 99 sendi tasumisega 166 päeva (26.06.–09.12.2015). Kostja esitas
vastuväited hageja veduki raamile tekkinud kahjustuste osas. Võttes arvesse liiklusõnnetuse
situatsiooni ja kokkupõrke tagajärjel sõidukitele tekitatud vigastusi oli raami kahjustada
saamine õnnetuses väga ebatõenäoline. Veduki esiosa vigastused on veduki katvatel
detailidel. Sellises õnnetuse situatsioonis ei teki jõudu, mis paneks raami deformeeruma.
Veduki ees olnud sõiduauto näol oli tegemist kerge takistusega ja see ei paiknenud risti, vaid
nurga all.

Esimese astme kohtu otsus
3. 11.05.2016 osaliselt hagi õigeksvõtul põhineva otsusega rahuldas kohus hagi osaliselt.
Kohus mõistis kostjalt hageja kasuks välja viivise 349 eurot 24 senti ja tunnistas otsuse viivise
osas tagatiseta viivitamata täidetavaks. Kohus jättis rahuldamata hagi kindlustushüvitise
27 832 euro 39 sendi ja sellelt arvutatud viivise saamiseks. Hageja menetluskulud jäid 1%
ulatuses kostja kanda ja kostja menetluskulud 99% ulatuses hageja kanda. Kohus mõistis
tasaarvestuse tagajärjel hagejalt kostja kasuks välja menetluskulud 2873 eurot 17 senti.

                                                                                               2
Kostja ei vaidlustanud viivisenõuet, mis tulenes veduki esiosa remonttööde hüvitamise
nõudelt 10 943 eurot 48 senti summas 349 eurot 24 senti. TsMS § 468 lg 1 p 1 järgi tunnistas
kohus omal algatusel tagatiseta viivitamata täidetavaks hagi õigeksvõtul põhineva otsuse.
Pooled ei vaielnud järgmiste asjaolude üle ja kohus luges tuvastatuks, et 20.05.2014 toimus
Harjumaal Jõelähtme vallas Saha teel liiklusõnnetus; liiklusõnnetuses sai kahjustada hagejale
kuuluv veduk; kostja oli liikluskahju käsitlejaks ning kostja määras hageja veduki kahju
suuruseks 10 943 eurot 48 senti. Kostja tunnistas juhtumi liikluskahjuks ja tegi kahju
hüvitamise otsuse E42142890L/01/02. Kostjal oli kahju hüvitamise kohustus ja ta määras
liikluskahju suuruseks 10 943 eurot 48 senti. Pooled vaidlesid, kas veduki raami kahjustus oli
seotud juhtumiga ja kas kostjal oli täiendav liikluskahju hüvitamise kohustus 27 832 eurot 39
senti. Kostja tegi 09.12.2015 otsuse, et veoki raami kahjustused ei ole seotud õnnetusega.
Pooled esitasid kohtule eriteadmistega isikute arvamused (TsMS § 272 lg 2).
Dokumentaalseks tõendiks on ennekõike asjatundja arvamus, mitte vastaspoole asjatundja
arvamusele antav hinnang.

Kohtu hinnangul tuli lähtuda põhjusliku seose tuvastamisel kostja esitatud uuringu raportist.
Nimetatud arvamus sisaldas lähtematerjali analüüsi, sõidukite kokkupõrke modelleerimist
tarkvaraga PC-Crash, analoogveduki VOLVO raami komponentide mõõtmestamist ja veduki
raami 3D-mudeli koostamist ning koormusanalüüsi teostamist lõplike elementide meetodil
põhineva tarkvara ANSYS abil. Hageja esitatud asjatundja arvamuses fikseeriti visuaalselt
tuvastatud deformatsioonide analüüs ja nende tekkepõhjused olid kohtu arvates oletuslikku
laadi. Üheks deformatsiooni põhjuseks märgiti, et sõiduauto oli kokkupõrke hetkel veduki
suhtes risti, kuid kostja teostatud kokkupõrke modelleerimisest nähtuvalt ei paiknenud
sõiduauto veduki suhtes risti, vaid nurga all. Samuti arvestati täpselt haardetegurit, veduki
massi, haagise massi (nii tühimassi kui koormat), sõiduauto massi, kokkupõrke algasendit
tulenevalt sõiduauto ja veduki vigastustest ning kokkupõrkekiirust. Asjatundja jõudis
järeldusele, et sarnase või tugevama materjali kasutamisel ei ole veduki Volvo raami
kirjeldatud vigastuste tekkimine tõenäoline. Seda järeldust ei lükanud ümber ka hageja
esitatud fotod vedukist ja selle rehvidest. 26.09.2014 e-kirjast ei saanud järeldada, et kuna
rehvid ei olnud ebaühtlaselt kulunud, siis ei saanud veduki raam olla deformeerunud. Kuna
põhjuslikku seost VÕS § 127 lg 4 järgi liiklusõnnetuse ja veduki raami vigastuste vahel ei
tuvastatud, puudus kostjal kindlustusjuhtumi ajal kehtinud LKindlS § 7 lg-s 1 sätestatud
veduki raami vigastuse hüvitamise kohustus liikluskahjuna. Seega jäi rahuldamata ka hageja
VÕS § 101 lg 1 p 6, § 113 lg 1 ja TsMS § 367 alusel esitatud viivisenõue.

Kuna hagi rahuldati 1% ulatuses, jäid hageja menetluskulud 1% ulatuses kostja kanda ja
kostja menetluskulud 99% ulatuses hageja kanda. Hageja menetluskuludeks olid riigilõiv
1000 eurot ja lepingulise esindaja kulud 2742 eurot 82 senti. Kostja menetluskuludeks olid
dokumentaalse tõendi saamise kulud 2940 eurot. Kostja nõustus hageja menetluskulude
suurusega ja kohus määras menetluskulude rahalise suuruse kindlaks kulude nimekirjas
näidatud ulatuses TsMS § 231 lg 2 alusel. Kohus pidas kostja menetluskulusid vajalikeks ja
põhjendatud kuludeks. Hagejalt tuli kostja kasuks välja mõista menetluskulud 2910 eurot 60
senti ja kostjalt hageja kasuks 37 eurot 43 senti. Menetluskulude vastastikuse tasaarvestuse
tagajärjel pidi hageja hüvitama kostja menetluskulud 2873 eurot 17 senti.

Apellatsioonkaebus
4. Hageja palub maakohtu otsus tühistada osas, milles kohus jättis hagi rahuldamata ja määras
menetluskulude jaotuse ning saata asi uueks läbivaatamiseks maakohtule või teha uus otsus,
millega hagi rahuldada. Hageja taotleb täiendavate tõendite vastuvõtmist, kuna maakohus

                                                                                            3
piiras alusetult hageja õigust esitada täiendavaid tõendeid. Hageja esitab asjatundja poolt
Lettore OÜ arvamuse kohta esitatud kommentaarid ja 07.06.2016 e-kirja, millega need
edastati ning arvamuse tõlke. Hageja esitab ka e-kirjavahetuse J. L-ga, milles keeldutakse
ekspertiisi andmete edastamisest hageja lepingulistele esindajatele. Hageja palub välja nõuda
Lettore OÜ-lt ja J. L-lt uuringu käigus tarkvaraga PC-Crash koostatud uuringut puudutav fail
või failid ning anda seejärel hagejale võimalus esitada täiendav asjatundja arvamus. Juhul, kui
otstarbekam on määrata kohtulik ekspertiis, taotleb hageja alternatiivselt seda. Hageja palub
määrata sõltumatu liiklustehniline ja masinaalane ekspertiis, millega tehakse kindlaks, kas
20.05.2014 liiklusõnnetus võis põhjustada autorongi veduki XXXX (reg märk XXXXX)
raami vigastused. Menetluskulud palub hageja jätta kostja kanda. Maakohus rikkus oluliselt
menetlusõigust.

Maakohus rikkus TsMS § 2, § 5 lg-t 2 ning § 238 lg-t 1, kui keeldus kahe vasturääkiva
spetsialisti arvamuse puhul alusetult hagejale täiendava tähtaja andmisest Lettore OÜ
arvamuse osas seisukoha esitamiseks või täiendava spetsialisti arvamuse esitamiseks, samuti
Lettore OÜ arvamuse aluseks olnud andmete väljanõudmisest. Hageja ei põhjustanud kohtu
määratud menetlustähtaegade muutmist. 06.04.2016 kirjalikus seisukohas hageja põhjendas
asjaolusid, mille tõttu hageja vajab lisaaega Lettore OÜ eksperthinnangu osas lõplike
seisukohtade esitamiseks. Seejuures oli kohus varasemalt rahuldanud kostja taotluse asjas
tõendi esitamise tähtaja pikendamiseks, andes kostjale 1 kuuse täiendava tähtaja Lettore OÜ
eksperthinnangu tõendina esitamiseks. Poolte võrdse kohtlemise põhimõttest tulenevalt oleks
kohus pidanud rahuldama ka hageja menetlustähtaja pikendamise taotluse.

Maakohus rikkus TsMS § 232 lg-t 1 ja § 442 lg-t 8, jättes hindamata hageja tõendid ja
põhjendused, millest tulenes, et sõiduki raam ei olnud enne kokkupõrget deformeerunud.
Hageja esitas lisaks eksperdiarvamusele järgmised tõendid: liiklusõnnetuse eelse foto
sõidukist; liiklusõnnetuse järgsed fotod sõiduki rehvidest; Volvo esinduse 26.09.2014 e-kirja
ning avariijärgsed sõiduki raami mõõtmise andmed. Kohus puudutas otsuses üksnes põgusalt
kahte tõendit (avariijärgsete rehvide fotod, 26.09.2014 e-kiri), kuid ei selgitanud sisuliselt,
miks need tõendid ei kinnita hageja poolt toodud asjaolusid. Täielikult jättis kohus hindamata
õnnetuse eelse foto ja avariijärgsed raami mõõtmise tulemused. Tõenditest kogumis tulenes,
et enne liiklusõnnetuse toimumist ei esinenud rehvide ebaühtlast kulumist, mis välistab
võimaluse, et raam oli juba enne õnnetust deformeerunud. Ka kaebusele lisatud asjatundja
selgituste kohaselt on lisatõenditeks selle kohta, et raami ei deformeeritud enne avariid,
asjaolu, et rehvid olid pärast õnnetust võrdselt kulunud ja et auto kasutajad ei ole pöördunud
autoteenindusse palvega reguleerida veoauto sildade geomeetriat.

Maakohus rikkus TsMS § 442 lg-t 8, jättes hindamata hageja väited Lettore OÜ arvamuse
ebausaldusväärsuse osas. Kostja esitatud eksperthinnangu alusel ei ole võimalik anda ühtset
hinnangut liiklusõnnetuse ja sõiduki raami kahjustumise põhjusliku seose olemasolu kohta.
Samuti ei võetud Lettore OÜ eksperthinnangus raami koormusanalüüsi tegemisel arvesse,
millist konkreetset kaupa liiklusõnnetuse hetkel hageja sõiduki tsisternis veeti.

Hagi tuleb rahuldada, kuna tõendite pinnalt on tuvastatav, et liiklusõnnetus põhjustas veoki
raami deformeerumise. Tehnilise eksperdi otsusega nr TES/150228_01, liiklusõnnetuse eelse
fotoga sõidukist, õnnetuse järgsete fotodega sõiduki rehvidest, Volvo esinduse 26.09.2014 e-
kirjaga ning avariijärgsete sõiduki raami mõõtmiste andmetega hageja tõendas, et
liiklusõnnetuse ja raami kahjustumise vahel oli põhjuslik seos. Kostjal oli asja kohtuvälisel
lahendamisel aega tehnilise eksperdi otsusega tutvumiseks ja sellele vastuväidete esitamiseks,


                                                                                             4
sest hageja esitas tehnilise eksperdi otsuse kostjale juba 16.03.2015. Lisaks on Lettore OÜ
hinnang puudustega ja tuleb jätta arvestamata.

Ringkonnakohtu seisukoht
6. Vastavalt TsMS § 651 lg-le 1 kontrollib ringkonnakohus apellatsiooni korras esimese
astme kohtu otsuse seaduslikkust ja põhjendatust üksnes osas, mille peale on edasi kaevatud.

Vastavalt TsMS § 457 lg-le 4 on Harju Maakohtu 11.05.2016 otsus jõustunud vaidlustamata
osas, milles maakohus mõistis kostjalt hageja kasuks välja 349 eurot 24 senti ja tunnistas
kohtuotsuse selles osas tagatiseta viivitamata täidetavaks (resolutsiooni p 2). Seda osa otsusest
apellatsioonikohus ei käsitle.

Ringkonnakohus, tutvunud toimiku materjaliga ja apellatsioonkaebusega, leiab, et maakohtu
otsus tuleb vaidlustatud osas tühistada TsMS § 656 lg 1 p 5 ja lg 2 ning § 657 lg 1 p 3 alusel
menetlusõiguse normi olulise rikkumise tõttu apellatsioonkaebuse põhjendusest ja selles
esitatud asjaoludest olenemata. Tsiviilasi tuleb saata asja uueks arutamiseks esimese astme
kohtule, kuna esimese astme kohus on rikkunud menetlusõiguse norme määral, mis toob
kaasa otsuse tühistamise. Ringkonnakohus lahendab asja üksnes apellatsioonkaebuse põhjal
TsMS § 646 korras. Apellatsioonkaebus tuleb osaliselt rahuldada.

TsMS § 392 lg 1 p-de 3 ja 4 kohaselt peab kohus eelmenetluses muu hulgas välja selgitama
menetlusosaliste faktilised ja õiguslikud väited esitatud nõuete ja väidete kohta ning tõendid,
mida menetlusosalised esitavad oma faktiliste väidete põhjendamiseks. Kohtuotsuse saab
TsMS § 435 lg 1 järgi langetada pärast seda, kui asja on arutatud ammendavalt ja asi on
lõpliku lahendi tegemiseks valmis. Asi on otsuse tegemiseks valmis siis, kui kohus saab
TsMS § 438 lg 1 kohaselt hinnata asjas kogutud tõendeid ning otsustada, mis asjaolud on
tuvastatud, millist õigusakti tuleb asjas kohaldada ehk lahendatava küsimuse õiguslikult
õigesti kvalifitseerida ning teha järelduse, kas hagi kuulub rahuldamisele. Praegusel juhul ei
ole kohus läbi viinud sisulist eelmenetlust ning on jätnud tagamata poolte õiguse tõendada
oma väiteid ja vastuväiteid.

Ringkonnakohus lisab, et TsMS § 392 lg-st 1 lähtuvad eelmenetluse ülesanded tuleb kohtul
täita sõltumata sellest, kas asja lahendatakse kirjalikus menetluses (TsMS § 403 lg 1) või
arutatakse asja kohtuistungil.

Praeguse tsiviilasja on maakohus lahendanud kiirustades, rikkudes seejuures poolte võrdse
kohtlemise põhimõtet, jättes hageja ilma õigusest oma nõuet põhjendada ja vastaspoole esitatu
ümber lükata või sellele vastu vaielda.

Maakohus võttis 27.01.2016 menetlusse osaühingu Eeltamm hagi, milles hageja nõudis
kostjalt muuhulgas liikluskahjuna sõiduki raami maksumuse hüvitamist, ja andis kostjale aega
hagile vastamiseks 20 päeva hagimaterjalide kättetoimetamisest (tl 65-66). Kostja sai
hagimaterjalid kätte 01.02.2016. 19.02.2016 andis maakohus kostjale tema taotlusel
täiendavalt aega hagile vastamiseks kuni 19.03.2016 (tl 77-78). 19.03.2016 esitas kostja
Lettore OÜ uuringu, mille kohaselt ei olnud veduki raami vigastuse tekkimine liiklusõnnetuse
käigus tõenäoline (tl 90-104). 28.03.2016 kirjaga teatas kohus, et võtab tõendi vastu ja andis
hagejale aega sisulise seisukoha esitamiseks kostja vastuväidetele kuni 06.04.2016 (tl 105).
Hageja 06.04.2016 taotluse vastamiseks täiendava tähtaja saamiseks jättis kohus tähelepanuta
ja andis 07.04.2016 kirjaga pooltele aega lõplike seisukohtade esitamiseks kuni 27.04.2016 (tl
111). 27.04.2016 palus hageja teistkordselt aega eriteadmisi nõudva seisukoha kujundamiseks

                                                                                               5
ning ühtlasi soovis ta eelnevalt saada kostjale eksperthinnangu koostanud Lettore OÜ-lt
eksperthinnangu koostamise aluseks olnud materjale.

Kohus vastas hageja taotlusele kirjaga, et ta ei menetle hilinenud taotlusi. Hageja vastuväite
jättis maakohus rahuldamata, selgitades, et 06.04.2016 taotlus ei olnud kohtu jaoks piisavalt
selge ja 25.04.2016 hageja taotlus oli esitatud hilinenult.

Ringkonnakohtu hinnangul rikkus maakohus TsMS § 5 lg-t 2, mille kohaselt on pooltel
võrdne õigus ja võimalus oma nõuet põhjendada ja vastaspoole esitatu ümber lükata või
sellele vastu vaielda. Täiendava tähtaja määramine taotluste esitamiseks (antud juhul
võimaliku ekspertiisi taotlemiseks) ja tõendite esitamise võimaldamine oli praeguse vaidluse
asjaolusid arvestades oluline tingimustes, kus poolte seisukohad olid vastuolulised.

Ringkonnakohtu hinnangul tingimustes, kus hageja edastas kostjale eksperthinnangu juba
kohtueelselt 16.03.2015 (mille saamist kostja ei ole menetluses eitanud) ning kohus andis
kostjale veel üle 1,5 kuu aega hagile vastamiseks, ei kohelnud maakohus pooli võrdselt. Jättes
hageja 06.04.2016 taotluse menetlustähtaja pikendamiseks rahuldamata põhjendusel, et
taotlus ei olnud kohtu jaoks selge, oleks kohtul tulnud sel juhul taotlust täpsustada, mitte jätta
see vaikides rahuldamata. Arvestades, et hagimenetlus on põhiolemuselt võistlev menetlus
(TsMS § 5 lg-d 1 ja 2, § 230 lg 1), pidanuks maakohus võimaldama hagejal, kui ta pidas
taotlust ebaselgeks, oma taotlust täpsustada. Praegusel juhul võttis kohus hagejalt õiguse
kostja vastuväidetele sisuliselt vastu vaielda. Kohtul on kohustus tagada pooltele võrdne
võimalus kohtu siseveendumuse kujunemise mõjutamiseks. Praegu seadis kohus pooled
ebavõrdsesse olukorda, mis võis kaasa tuua ebaõige kohtulahendi tegemise.

Kuivõrd asi saadetakse maakohtule uueks läbivaatamiseks, ei käsitle ringkonnakohus
apellatsioonkaebuse sisulisi etteheiteid, mis puudutavad tõendite väidetavat ebaõiget või
puudulikku hindamist ning faktiliste asjaolude väära tuvastamist. Samuti ei lahenda
ringkonnakohus hageja apellatsioonkaebuses esitatud menetluslikke taotlusi seoses tõendite
kogumisega. Taotlusi saab hageja esitada uuel asja läbivaatamisel maakohtus.

Asja uueks arutamiseks saatmine maakohtule on põhjendatud muuhulgas sellega, et
ringkonnakohus ei saa hakata esimesena tuvastama vaidluse lahendamiseks olulisi asjaolusid
ja esimesena hindama sisuliselt tõendeid. Tagamaks pooltele õigust kohtuotsust vaidlustada
asjaolude tuvastamise ja tõendite hindamise osas, peab esmalt oma seisukohad avaldama
esimese astme kohus. Asja uuel läbivaatamisel tuleb maakohtul esmalt täita eelmenetluse
ülesanded, mh anda pooltele võimalus esitada vaidlusaluste asjaolude kohta täiendavaid
tõendeid.

Kolleegium rõhutab, et TsMS § 236 lg 3 järgi peab menetlusosaline tõendi esitamisel või
tõendite kogumise taotlemisel põhjendama, millise asjas tähtsust omava asjaolu tõendamiseks
ta soovib tõendit esitada või tõendite kogumist taotleb, sest TsMS § 238 lg 3 p 4 alusel võib
kohus keelduda tõendi vastuvõtmisest, kui tõendite esitamise või kogumise vajadust ei ole
põhjendatud.

Menetluskulude jaotus jääb TsMS § 173 lg 3 teise lause alusel maakohtu otsustada sõltuvalt
asja lahendamise tulemustest.

  /allkirjastatud digitaalselt/   /allkirjastatud digitaalselt/    /allkirjastatud digitaalselt/
        Ulvi Loonurm                 Imbi Sidok-Toomsalu                 Indrek Soots

                                                                                                   6

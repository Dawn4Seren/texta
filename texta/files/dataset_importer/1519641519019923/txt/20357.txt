                          KOHTUOTSUS
                                  Eesti Vabariigi nimel

Kohus                             Tallinna Ringkonnakohus

Kohtukoosseis                     Reet Allikvere, Gaida Kivinurm, Ande Tänav

Otsuse tegemise aeg ja koht       24. märts 2016, Tallinn

Tsiviilasja number                2-13-31053

Tsiviilasi                        OÜ H hagi KS vastu kahju hüvitamiseks

Vaidlustatud kohtulahend          Harju Maakohtu 27. juuni 2014 otsus

Kaebuse esitaja ja kaebuse liik   OÜ H apellatsioonkaebus

Tsiviilasja hind                  5886,74 eurot
apellatsioonimenetluses

Menetlusosalised     ja   nende Hageja: OÜ H (registrikood XXXXXXXX), seaduslik
esindajad                       esindaja KV, lepinguline esindaja vandeadvokaat Maire
                                Arm

                                  Kostja: KS (isikukood XXXXXXXX), lepinguline
                                  esindaja advokaat Andi Tubin

Istungi toimumise aeg             08. märts 2016, avalik kohtuistung

RESOLUTSIOON:
1. Jätta Harju Maakohtu 27. juuni 2014 otsus muutmata osas, millega jäeti rahuldamata
   OÜ H hagi KS-lt 2000 euro väljamõistmise osas ja millega jäeti menetluskulud OÜ H
   kanda.
2. Muus osas on kohtuotsus jõustunud.

3. Kohtuotsuse tervikresolutsioon on järgmine:
     3.1.Jätta rahuldamata OÜ H hagi KS vastu töölepingu rikkumisega tekitatud
         kahju 4734,74 euro väljamõistmise osas.
     3.2.Jätta läbi vaatamata OÜ H hagi KS vastu töövaidluskomisjonis kantud
         õigusabikulude 1152 euro kahjuna väljamõistmise osas.

4. Apellatsioonkaebus jätta rahuldamata.
5. Jätta kõik menetluskulud hageja, OÜ H kanda.
Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada teise
menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb.


Hagi ja selle aluseks olevad asjaolud
1. OÜ H esitas 22.04.2013 Tööinspektsiooni Põhja Inspektsiooni töövaidluskomisjonile
   avalduse, milles palus KS-lt välja mõista 5934,74 eurot, sh töölepingu rikkumisega
   tekitatud kahju eest hüvitise 4734,74 eurot ja õigusabikulude hüvitamiseks 1200 eurot.
   Töövaidluskomisjon rahuldas 23.05.2013 otsusega avalduse osaliselt ja mõistis kostjalt
   hageja kasuks välja 4734,74 eurot. Õigusabikulude hüvitamise nõude jättis
   töövaidluskomisjon rahuldamata. KS esitas 21.06.2013 Harju Maakohtule avalduse asja
   lahendamiseks hagimenetluses osas, millega temalt mõisteti välja 4734,74 eurot.
2. OÜ H esitas 11.07.2013 hagiavalduse, milles palus KS-lt välja mõista kahju hüvitamiseks
   5886,74 eurot, millest 4734,74 eurot on töölepingu rikkumise tekitatud kahju hüvitis ja
   1152 eurot töövaidluskomisjonis kantud menetluskulude hüvitis.
3. Hagiavalduse kohaselt sõlmisid pooled 29.04.2012 töölepingu, mille alusel asus kostja
   hageja kaupluses tööle saalitöötaja-müügikonsultandina. 22.12.2012 umbes kell 17 sisenes
   kauplusesse EK koos abikaasa ja pojaga ning viis ära kaupu. EK oli sõlminud hagejaga
   suulise kokkuleppe, mille kohaselt oli hageja kohustatud müüma tema kaupu, kuid ei olnud
   kokkulepet kaupade kauplusest äraviimise kohta. Kostja ei teavitanud hagejat EK
   saabumisest ja nõustus kaupade äraviimisega, lahkudes kaupade äraviimise ajal mõneks
   ajaks kauplusest. 23.12.2012 hommikul avastas hageja teine töötaja, et kauplusest on ära
   viidud ka hageja asju ning teavitas sellest hagejat. Hageja äraviidud asjade
   väljaselgitamiseks koostati inventuuriakt, milles kostja kinnitas asjade äraviimist oma
   allkirjaga.
4. Asjade äraviimisega tekitati hagejale kahju 4594,74 eurot. Lisaks tuvastas hageja kaupluse
   kassas sularaha puudujäägi 140 eurot. Kostja rikkus töölepingust ja töölepingu seadusest
   (TLS) tulenevaid kohustusi, tekitades sellega hagejale kahju. Ametijuhendi p 3 kohaselt
   võis kostja lahkuda kauplusest päeva jooksul kuni kümme minutit korraga, sulgedes
   kaupluse ukse ja pannes uksele tagasitulemise aega tähistava kella.
5. Hageja kandis töövaidluskomisjonis 1152 eurot menetluskulusid, mille kostja peab
   hüvitama võlaõigusseaduse (VÕS) § 128 lg 3 alusel.


Kostja vastuväited
6. Kostja vaidles hagile vastu ja palus jätta selle rahuldamata.
7. Kostja ei ole töölepingut rikkunud. EK oli hageja pikaajaline koostööpartner, kes käis
   peaaegu iga päev hageja kaupluses oma asjade komisjonimüügi tõttu. Hageja juhatuse liige
   KR (uus perekonnanimi V) selgitas kostjale enne tööle asumist, et poest võib lahkuda kahel


                                                                                              2
   juhul – ust lukustades ja kella uksele pannes või kui poes on EK. Kostjal ei olnud põhjust
   arvata, et EK tahab kauplusest kaupa selle eest maksmata välja viia. Kostja ei ole hagejale
   kahju tekkimises süüdi.
8. Koostöö vältel oli kujunenud tava, mille kohaselt EK tõi kauplusesse uut kaupa ja viis ära
   ebavajalikud asjad. Kostja ei rikkunud käibes vajalikku hoolt, sest ta juhindus hageja
   juhistest. Hageja ei ole tõendanud kahju tekkimist ja selle suurust. Hageja ei ole teinud
   inventuure ning tal ei olnud kaubast ülevaadet. Kostja ei osalenud hageja väidetavas
   inventuuris, tema järgmine tööpäev oli 30.12.2012. Kostja kirjutas seletuskirja ning
   allkirjastas inventuuriakti ja kassa puudujäägi dokumendi hageja survel. Hageja ei
   tõendanud, et rikkumise ja kahju vahel on põhjuslik seos. Hageja väidetav kahju võib olla
   tekkinud tema enda tegevusest. Hagejal ei olnud ülevaadet, kui palju ja millist kaupa
   kaupluses on, ta muutis sageli sularaha liikumist ja aruandeid, kaotas sularaha tehinguid ega
   teinud inventuure. Hageja nõutav hüvitis on ebamõistlik. Kui kahju hüvitamise eeldused on
   täidetud, tuleb TLS § 74 lg 2 alusel määrata mõistlik hüvitis, arvestades kostja väikest
   töötasu, talle antud juhiseid ja süü astet. Töövaidluskomisjonis kantud menetluskulude
   hüvitamise nõue ei ole põhjendatud.


Esimese astme kohtu otsus
9. Maakohus jättis hagi rahuldamata ja menetluskulud hageja kanda. Samuti lõpetas maakohus
   menetluse hageja töövaidluskomisjonis kantud 1152 euro suuruste õigusabikulude
   hüvitamise nõudes.
10. Töölepingu p 2.3 järgi oli kostja tööülesandeks müüa kaupa ja nõustada ostjaid. Lisaks on
    töölepingus märgitud, et kostja täidab muid tööülesandeid tulenevalt töö iseloomust ja
    hageja korraldustest. Hageja suulisi korraldusi ning hageja ja EK üürisuhet kinnitavad
    kostja ja hageja teiste endiste töötajate ütlused. Pooled ei vaidle, et 22.12.2012 sisenes
    kauplusesse EK, kostja ei teavitanud sellest hagejat ja lasi EK-l asjad ära viia.
11. Tuvastatud asjaolud ei anna alust väita, et kostja ei järginud töökohustuste täitmisel
    TLS § 16 lg-s 2 sätestatud hoolsuse määra. Kostja toimis hageja juhiste ja oma parimate
    teadmiste kohaselt. Kauplusest lahkumisel ust sulgemata ajal, kui seal viibis EK, käitus
    kostja enne tööle asumist KR-lt saadud juhise järgi. Kuna EK ja hageja suhtlesid omavahel,
    ei pidanud kostja vajalikuks hagejat teavitada. Seega ei ole kostja töölepingut ega seadust
    süüliselt rikkunud.
12. Kostja allkirjastatud 23.12.2012 inventuuriakti ei saa käsitada kostja võlatunnistusena.
    Inventuuriaktist ei nähtu kostja tahet võtta endale asjaoludest sõltumatult kehtiv vastutus
    või soov pöörata tõendamiskoormus enda kahjuks ümber. Kostja ei viibinud inventuuri
    tegemise juures, lisaks on kostja seletuskiri ja inventuuriakt omavahel vastuolus. Ei ole
    usutav, et kõik aktis märgitud hageja asjad mahtusid ühte kauplusest väidetavalt ära viidud
    kasti. Hageja ei ole vaidlustanud EK asjade väljaviimist ega nõudnud temalt selle eest
    kahjuhüvitist. Turvakaamera lindistuste põhjal ei ole võimalik tuvastada, kui palju ja
    milliseid hageja asju kauplusest ära viidi. Kostja andis töölepingu erakorralise ülesütlemise
    avalduses hagejale kirjaliku nõusoleku, et kassast puuduv raha peetakse kinni tema
    lõpparvest. Järelikult on see eelduslikult kostja lõpparvest kinni peetud. Arvestades, et nii
    22.12.2012 kui ka varem viidi asju kauplusest ära hageja ja EK kokkuleppel, ei saa kostja
    vastutada hageja lepingupartneri käitumise eest. Selles osas on kahju tekkimine hageja
    äririsk, mille eest kostja ei vastuta.
13. Kuna hageja ei vaidlustanud töövaidluskomisjoni otsust osas, millega tema õigusabikulude
    hüvitamise nõue jäeti rahuldamata, on otsus selles osas jõustunud ja menetlus tuleb selles


                                                                                               3
   osas lõpetada.


Apellatsioonkaebus
14. Hageja palub maakohtu otsuse tühistada, teha uus otsus, millega hagi rahuldada või saata
    tsiviilasi maakohtule uueks läbivaatamiseks ja jätta kõik menetluskulud kostja kanda.
15. Maakohtu seisukohad on vastuolulised, ebaõiged ega tulene menetlusosaliste poolt esitatud
    tõenditest ja tuvastatud asjaoludest. Kohus ei põhjendanud, millest tulenevalt on kostjale
    lähedaste isikute ütlused ning tema enda selgitused suurema kaaluga kui hageja esitatud
    dokumentaalsed tõendid ja hageja seadusliku esindaja kohtuistungil antud ütlused.
16. Meelevaldne on kohtu järeldus, et töölepingu kohaselt oli töötajatel õigus kauplusest
    lahkuda (käia tualetis või poes), kui sinna jäi EK. Kõik menetluses esitatud tõendid ja hageja
    seadusliku esindaja antud ütlused kinnitavad, et selliseid erikokkuleppeid sõlmitud ei olnud.
    Kuna tunnistaja ütlustes ja menetlusosalise enda selgitustes esineb vastuolu muude
    tõenditega, mida ei õnnestu kõrvaldada, tuleks need lugeda ebausaldusväärseks.
17. Kostja kohtuistungil antud ütluste ja kirjalikes menetlusdokumentides sisalduvate selgituste
    vastuolulisust kinnitab asjaolu, et samas töövaidlusasjas 14.05.2013 töövaidluskomisjonile
    saadetud vastuses ei ole kostja maininud erikokkulepet, mille kohaselt lubas hageja kostjal
    tööruumidest lahkuda ajal, mil seal viibib EK. Kostja tugines üksnes asjaolule, et pidas EK
    usaldusväärseks isikuks ning üksnes seetõttu ei pidanud töötaja vajalikuks järgida
    ametijuhendis sätestatut. Samas on ebausutav, et ettevõtja sõlmiks oma töötajatega
    erikokkuleppe, mille järgi on töötajatel õigus tema kauplus valveta jätta ajaks, mil tema
    koostööpartner kaupa revideerib. Puuduvad tõendid, mis kinnitaksid töösuhtes
    väljakujunenud tava, mis lubas kostjal pidada EK usaldusväärseks isikuks.
18. Isegi kui hageja ja kostja vahel oleks selline erikokkulepe sõlmitud, on kostja tegevuses
    endiselt süülise käitumise tunnused. Igal juhul puudus väidetavas erikokkuleppes viide
    õigusele lubada EK-l kaupade äraviimist oma äranägemise järgi. Kostja väitis kohtuistungil
    selgesõnaliselt, et oli enne kahju tekitamist teadlik hageja juhatuse liikme KR ja EK vahel
    tekkinud konfliktist. Samuti väitis kostja, et EK teavitas kostjat juba kauplusesse saabudes
    oma pretensioonidest hageja vastu. Seega oli kostja teadlik, et EK asub omavoliliselt hageja
    vara kauplusest välja viima. Vähimalgi määral hoolas ja lojaalne töötaja oleks selles
    olukorras asunud tööandja vara kaitsma. Kostja tegevusetus viitab selgele tegutsemisele
    hoopis EK huvides. Sotsiaalvõrgustiku andmetel on EK, hageja endine töötaja KP ja hageja
    endine töötaja ML kostja sõbrad ehk lähedased isikud.
19. Turvakaamerad ei jäädvustanud kogu kauba väljaviimist, kuna nad salvestasid üksnes
    teatava ajavahemiku järel. Samas on kahju tekitamine muude tõenditega piisavalt
    tõendatud. Kohus pidi kahju suuruse kindlaksmääramisel arvestama VÕS § 127 lg-s 6
    sätestatut. Kostja tunnistas oma 30.12.2012 seletuskirjas, et oli teadlik kolmandale isikule
    kuulunud kaubast ja kauplusesse tagasitulekul nägi EK ära viimas ka tema tööandjale
    kuulunud kaupa. Kostja ei ole esitanud tõendeid kahju väiksema ulatuse kohta. Kostja
    kinnitas oma allkirjaga inventuuri aktil, milline kaup oli hagejal puudu pärast kaupade
    äraviimist EK poolt. Väär on kohtu järeldus, et kostja ei viibinud inventuuriakti koostamise
    ja inventuuri tegemise juures. Seda kinnitavad nii inventuuri akt kui ka hageja seadusliku
    esindaja ütlused.
20. Maakohtu otsus on üllatuslik. Kohus ei andnud kordagi mõista, et kostja suuliste selgituste
    ja kostja tunnistajate ütlustega on tõendatud töölepingu muudatusena käsitletava
    erikokkuleppe sõlmimine töötajate ja hageja vahel. Kui kohus oleks hagejale selgitanud, et


                                                                                                4
   sisuliselt puuduvad tõendid, mis kinnitaksid erikokkuleppe mittesõlmimist, oleks hageja
   saanud täiendavalt esitada töötaja kirjalikud selgitused kinnitamaks, et erikokkuleppeid
   seoses EK-ga mitte kunagi ei sõlmitud.


Vastus apellatsioonkaebusele
21. Kostja vaidleb apellatsioonkaebusele vastu, palub jätta selle rahuldamata ja menetluskulud
    hageja kanda.


Menetluse edasine käik
22. Tallinna Ringkonnakohus rahuldas apellatsioonkaebuse osaliselt ja tühistas maakohtu
    otsuse 2000 euro väljamõistmata jätmise osas. Ringkonnakohus tegi tühistatud osas uue
    otsuse hagi rahuldamise kohta ja mõistis kostjalt hageja kasuks välja 2000 eurot. Samuti
    tühistas ringkonnakohus maakohtu otsuse osas, millega lõpetati menetlus hageja nõudes
    töövaidluskomisjonis    kantud    õigusabikulude       kahjuna    väljamõistmise    osas.
    Ringkonnakohus tegi selles osas uue otsuse, jättes selle nõude läbi vaatamata. Maakohtus
    kantud menetluskulud jäid poolte endi kanda ja ringkonnakohtus kantud menetluskulud
    kostja kanda.
23. Riigikohus tühistas 25.11.2015 otsusega ringkonnakohtu otsuse osas, millega mõisteti
    kostjalt hageja kasuks välja 2000 eurot ja jaotati menetluskulud ning saatis asja tühistatud
    osas ringkonnakohtule uueks läbivaatamiseks.


Ringkonnakohtu seisukoht
24. Ringkonnakohus leiab, et maakohtu otsus tuleb TsMS § 657 lg 1 p 1 alusel jätta muutmata
    osas, millega jäeti rahuldamata OÜ H hagi KS-lt 2000 euro väljamõistmise osas ja millega
    jäeti menetluskulud hageja kanda. Muus osas on kohtuotsus jõustunud.
25. Hageja nõuab kostjalt hüvitist töökohustuste rikkumisega kahju tekitamise eest, heites
    kostjale ette, et viimane võimaldas EK-l viia ära hageja asju, tekitades sellega hagejale
    varalise kahju.
26. TLS § 72 sätestab, et kui töötaja on rikkunud töölepingust tulenevat kohustust, saab
    tööandja kasutada võlaõigusseaduses ettenähtud õiguskaitsevahendeid üksnes juhul, kui
    töötaja on rikkumises süüdi. Töötaja hoolsuse määra hindamisel lähtutakse TLS §-s 16
    sätestatust. Seega on hagejal õigus nõuda kostjalt kahjuhüvitist üksnes juhul, kui kostja
    rikkus töölepingust tulenevat kohustust tahtlikult, raske hooletuse või hooletuse tõttu (VÕS
    § 104 lg 2 ja TLS § 74 lg-d 1 ja 2).
27. Ringkonnakohtu hinnangul jättis maakohus hagi ka 2000 euro osas õigesti rahuldamata,
    kuna tõendatud ei ole kostja süüline rikkumine, hagejal tekkinud kahju ega ka põhjuslik
    seos kahju ja rikkumise vahel. Maakohus ei rikkunud menetlusõiguse norme ja kohaldas
    materiaalõiguse norme õigesti. Maakohus on oma seisukohti piisavalt põhjendanud.
    Ringkonnakohus nõustub maakohtu otsuse põhjendustega ja TsMS § 654 lg 6 alusel neid ei
    korda. Vastuseks kaebuste väidetele märgib ringkonnakohus järgmist.
28. Ringkonnakohus ei nõustu apellatsioonkaebuse väitega, et maakohtu seisukohad on
    vastuolulised ning need ei tulene tõenditest ja tuvastatud asjaoludest. Maakohus ei olnud
    erapoolik ega eelistanud kostja tõendeid hageja tõenditele. Alusetu on apellatsioonkaebuse
    väide, nagu oleks nii tunnistajatena üle kuulatud ML ja KP kui ka asjad ära viinud EK


                                                                                              5
   kostjale lähedased isikud, kuna nad on sotsiaalvõrgustiku (Facebook) andmete kohaselt
   kostja sõbrad. Selline järeldus on meelevaldne. Tunnistajate ütluste alusel toimus Facebooki
   kaudu tööalane suhtlemine. Tunnistajate ütluste õigsuses ei ole alust kahelda. Hageja
   seaduslik esindaja ei andnud vande all seletust, mistõttu ei ole tema poolt kohtuistungil
   avaldatu käsitletav tõendina, nagu hageja apellatsioonkaebuses leiab.
29. Maakohus tuvastas kostja ametijuhendi alusel, et kostja võis lahkuda töökohalt päeva
    jooksul korraga kuni kümneks minutiks, sulgedes kaupluse ukse ja pannes uksele kella ning
    kostjal oli kohustus helistada turvamehele, kui kauplusest soovitakse kaupa välja viia ilma
    selle eest maksmata. Tunnistajate ütluste alusel tuvastas maakohus õigesti, et hageja
    suuliselt antud juhise järgi võisid töötajad kauplusest lühikeseks ajaks lahkuda ka juhul, kui
    seal on EK. Õige on maakohtu järeldus, et kostja järgis TLS §-s 16 sätestatud töötaja
    hoolsuskohustust, ta toimis vastavalt tööandja juhistele ja oma parimate teadmiste kohaselt,
    kui lahkus 22.12.2012 lühiajaliselt kauplusest ja sinna jäi EK.
30. Tunnistaja KP ütluste kohaselt ei olnud EK kaupluses kõrvaline isik, tal oli seal õigus vabalt
    tegutseda ja anda ka hageja töötajatele korraldusi, nagu tuvastas ka maakohus. Kuna
    kaupluses müüdi ka EK asju, ei pidanud kostja teadma, kas               EK viib ära ainult enda
    asju või on nende hulgas ka hageja asju. Arvestades hageja seadusliku esindaja ja EK
    usalduslikke suhteid ja kaupluse töökorraldust, ei pidanud kostja teavitama kaupade
    äraviimisest turvateenistust ega hageja seaduslikku esindajat, samuti ei olnud kostjal
    põhjust EK asjade äraviimisel takistada. Seda ei muuda asjaolu, et kostja väitel ütles EK
    kostjale, kui ta tuli asju ära viima, et tal on hageja seadusliku esindaja vastu pretensioone.
31. Nõustuda ei saa apellatsioonkaebuse väitega, nagu oleks kahju olemasolu ja suurus
    tõendatud. Maakohus tõi esile vastuolud hageja esitatud tõendites ja põhjendas, miks ei saa
    lugeda hageja väidetavat kahju tõendatuks. VÕS § 127 lg 6 ole antud juhul kohaldatav, kuna
    kauplusest ära viidud kauba koguse ja maksumuse tõendamine on korrektse asjaajamise
    korral võimalik. Kostja seletuskirjale ja inventuuri aktile andis maakohus õige hinnangu.
    Maakohus tuvastas õigesti, et kostja ei viibinud inventuuri tegemise ja akti koostamise
    juures.
32. Ebaõige on apellatsioonkaebuse väide, nagu oleks pidanud maakohus enne kohtuotsuse
    tegemist hagejale mõista andma, et tunnistajate ütlustega on tõendatud erikokkuleppe
    sõlmimine hageja ja töötajate vahel. TsMS § 438 lg 1 järgi hindab kohus tõendeid otsust
    tehes ja otsustab, mis asjaolud on tuvastatud.
33. TsMS § 5 lg 1 järgi menetletakse hagi poolte esitatud asjaolude ja taotluste alusel, lähtudes
    nõudest. Sama paragrahvi lg 2 sätestab, et pooltel on võrdne õigus ja võimalus oma nõuet
    põhjendada ja vastaspoole esitatud ümber lükata või sellele vastu vaielda. Pool määrab ise,
    mis asjaolud ta oma nõude põhjendamiseks esitab ja milliste tõenditega neid asjaolusid
    tõendab. Hageja tugines juba vastuses hagiavaldusele sellele, et hageja lubas töötajatel
    kauplusest lahkuda, kui seal viibis EK (I kd lk 28). Seega oli hagejale kostja sellekohane
    väide teada ja tal oli piisavalt aega selleks, et esitada soovi korral tõendid, mis kostja väite
    ümber lükkaks. Kohtuotsus ei saanud olla hagejale üllatuslik, kuna see põhineb menetluses
    esitatud väidetel ja neid kinnitavatele tõenditel. Iseenesest see, et hageja ei nõustu maakohtu
    poolt tõenditele antud hinnangute ja tuvastatud asjaoludega, ei ole kohtuotsuse tühistamise
    aluseks.
34. Maakohtus kantud menetluskulud jäävad hageja kanda, nagu otsustas maakohus.
    Apellatsioonkaebuse rahuldamata jätmise tõttu jäävad ka apellatsioonkaebuse
    menetlemisest tingitud menetluskulud TsMS § 171 lg 1 alusel hageja kanda. Samuti tuleb
    hagejal kanda kassatsioonimenetluse kulud, kuna kostja kassatsioonkaebus rahuldati.
    Maakohus ei määranud menetluskulude suurust rahaliselt kindlaks. TsMS § 174 lg 4 teise


                                                                                                  6
    lause alusel ei määra nende rahalist suurust kindlaks ka ringkonnakohus. Menetluskulud
    määrab TsMS § 174 lg 4 esimese lause kohaselt rahaliselt kindlaks maakohus pärast
    kohtuotsuse jõustumist TsMS § 177 lg-s 2 sätestatud korras.



    Reet Allikvere                      Gaida Kivinurm                  Ande Tänav
/allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                                7

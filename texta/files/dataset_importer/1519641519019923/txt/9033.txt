                                                                   Tsiviilasi nr 2-16-107916




                               KOHTUMÄÄRUS

 Kohus                             Tallinna Ringkonnakohus

 Kohtuasja number                  Tsiviilasi 2-16-107916

 Määruse tegemise aeg ja koht      19.08.2016.a, Tallinn

 Kohtukoosseis                     Krista Kirspuu, Iko Nõmm, Kaupo Paal

 Kohtuasi                          Law Office Storm & Mets OÜ maksekäsu kiirmenetluse
                                   avaldus REA vastu 264 euro nõudes

 Vaidlustatud kohtulahend          Pärnu Maakohtu maksekäsuosakonna 26.04.2016.a
                                   määrus avalduse menetlusse võtmata jätmiseks

 Kaebuse esitaja ja kaebuse liik Law Office Storm & Mets OÜ määruskaebus

 Menetlusosalised    ja   nende Avaldaja (määruskaebuse esitaja): Law Office Storm &
 esindajad                      Mets OÜ (registrikood 12029233), seaduslik esindaja
                                prokurist Marjel Mõis

                                   Võlgnik: REA (sünniaeg XX.XX.XXXX, elukoht
                                   Rootsi Kuningriik)

 Menetluse liik                    Kirjalik menetlus

Resolutsioon:
    1. Tühistada Pärnu Maakohtu maksekäsuosakonna 26.04.2016.a määrus. Saata asi
       samale maakohtule uueks lahendamiseks.
    2. Rahuldada Law Office Storm & Mets OÜ määruskaebus.
    3. Määruse peale võib Riigikohtule esitada määruskaebuse 15 päeva jooksul
       määruse ärakirja kättesaamisest alates.

Asjaolud
1.     Avaldaja esitas 14.04.2016.a Pärnu Maakohtule maksekäsu kiirmenetluse avalduse
võlgniku vastu 264 euro saamiseks ja menetluskulu hüvitamiseks. Avaldaja ja võlgnik on
sõlminud teenuse osutamise lepingu, mille alusel saadab avaldaja võlgnikule auto hindamisakti
võlgniku poolt eelnevalt esitatud andmete alusel ning võlgnik kohustub maksma selle eest
avaldajale fikseeritud tasu.




                                                                                        1(3)
                                                                      Tsiviilasi nr 2-16-107916

2.     Pärnu Maakohus jättis 26.04.2016.a määrusega avaldaja maksekäsu kiirmenetluse
avalduse menetlusse võtmata kohtualluvuse puudumise tõttu. Avaldus on esitatud tarbijast
võlgniku vastu, kelle elukoht on Rootsi Kuningriik. Nõude alus on teenuse osutamine ja
tegemist on Euroopa Parlamendi ja Nõukogu määruse (EL) nr 1215/2012 artikkel 17 punkt 1
alapunktis c sätestatud lepinguga.

3.      12.05.2016.a esitas avaldaja määruskaebuse Pärnu Maakohtu 26.04.2016.a määruse
peale, paludes see tühistada ning võtta menetlusse maksekäsu kiirmenetluse avaldus. Avaldaja
ja võlgniku vahel on sõlmitud kohtualluvuse kokkulepe, mistõttu allub asi
tsiviilkohtumenetluse seadustiku (TsMS) § 70 lg-st 2 tulenevalt Eesti kohtule.

4.     18.05.2016.a määrusega kohustas kohus avaldajat täpsustama, kelle vahel ja millal on
kohtualluvuse kokkulepe sõlmitud. Kui kohtualluvuse kokkuleppe üks pool ei ole avaldaja,
palus kohus teatada, kas teenuse osutaja on nõude loovutanud avaldajale.

5.     Nõude loovutamise lepingu kohaselt on nõude avaldajale 01.07.2014.a loovutanud
U.P.S.F OÜ (registrikood 12659046). Lisaks selgitas avaldaja, et kohtualluvuse kokkulepe on
sõlmitud võlgniku ning U.P.S.F OÜ kui teenuse osutaja vahel. Kohtualluvuse kokkulepe
sõlmitakse hetkel, mil isik, kes soovib teenust osta, on veebilehel ära täitnud kõik teenuse
ostmiseks ja selle osutamiseks vajalikud väljad ning aktsepteerinud teenuse osutamise
tingimused, väljendades oma tahet vastavale nupule vajutades, millega loetakse leping
sõlmituks vastavalt kauglepingutele kohalduvale regulatsioonile

6.     Maakohus võttis määruskaebuse menetlusse, jättis selle rahuldamata ja edastas
läbivaatamiseks Tallinna Ringkonnakohtule.

Määruse põhjendused
7.    Tallinna Ringkonnakohus, tutvunud tsiviilasja materjalidega, leiab, et Pärnu Maakohtu
maksekäsuosakonna 26.04.2016.a määrus tuleb tühistada olulise menetlusõigusnormi
rikkumise tõttu ja asi tuleb saata tagasi maakohtule uueks lahendamiseks.

8.      Ringkonnakohus nõustub iseenesest maakohtu põhjendustega, et käesoleval juhul ei saa
kohtu ette toodud asjaoludel kohtualluvus tuleneda avaldaja poolt esitatud kohtualluvuse
kokkuleppest Euroopa Parlamendi ja Nõukogu määruse nr 1215/2012 (Brüssel I bis määrus)
art-st 19. Käesoleval juhul on avaldaja toonud kohtu ette asjaolud, et kohtualluvuse kokkulepe
sõlmiti enne vaidluse teket teenuse ostmisel (art 19 p 1). Määruse art 19 p 2 ei ole käesoleval
juhul asjakohane, kuna tarbija ei ole hageja. Käesoleval juhul ei ole avaldaja toonud kohtu ette
ka asjaolusid, millest saaks järeldada, et mõlema alaline või harilik viibimiskoht oli kokkuleppe
sõlmimise ajal Eestis, kuid olenemata sellest on kohtualluvuse kokkulepe TsMS § 106 lg 1 p 1
alusel tühine, kuna avaldaja ei ole toonud kohtu ette ka asjaolusid, millest saaks järeldada, et
vaidlus on seotud kostja majandus- või kutsetegevusega. Praegusel juhul ei välista
kohtualluvuse kokkuleppe tühisust ka TsMS § 104 lg 3 p 2, mille kohaselt on lubatud erandina
kohtualluvuse kokkulepe, kui kohtualluvus lepiti juhuks, kui kostja asub pärast kokkuleppe
sõlmimist elama välisriigi või kui viib sinna üle oma tegevuskoha või asukoha või kui tema
tegevus-, elu- või asukoht ei ole hagi esitamise ajal teada. Kohtualluvuse kokkuleppe kohaselt
on Eesti Vabariigi kohtutel ainupädevus lahendada kõik vaidlused, mis tulenevad või on seotud
lepinguga. Seega ei ole see sõlmitud TsMS § 104 lg 3 p 2 juhuks.

9.     Hoolimata eeltoodust on maakohus ennatlikult keeldunud hagi menetlusse võtmast ja
seega tuleb määruskaebus hoolimata selle põhjendustest rahuldada. Hagi menetlusse võtmisel


                                                                                            2(3)
                                                                          Tsiviilasi nr 2-16-107916

tekkis küsimus, kas hagi allub Brüssel I bis määruse järgi Eesti kohtule. Nimetatud määruse art
28 lg 1 kohaselt kui kostja, kelle alaline elukoht on liikmesriigis, vastu esitatakse hagi teise
liikmesriigi kohtusse ning ta ei ilmu kohtusse, deklareerib see kohus omal algatusel, et ta ei ole
asjas pädev, välja arvatud juhul, kui pädevus tuleneb käesoleva määruse sätetest. Seega saab
kohus omal algatusel hagi menetlemisest keelduda, kui kostja ei ilmu kohtusse. Juhul kui kostja
ilmub kohtusse ja kohtualluvusele vastu ei vaidle allub hagi Brüssel I bis määruse järgi Eesti
kohtule ning hagi menetlemata jätmiseks ei ole alust (Brüssel I bis määruse art 26 lg 1).
Riigikohus on nimetatud sätet tõlgendanud selliselt, et kohus võib hagi menetlusse võtmisest
keelduda, kui kostja elukoht on teises liikmesriigis ning ta vaidleb kohtualluvusele Eestis vastu
või ei vasta kohtule (RKTKm 3-2-1-123-12, p 12). TsMS § 372 lg 3 sätestab kohtule võimaluse
vajaduse korral küsida kostja seisukohta hagi menetlusse võtmise kohta. Sellisel juhul on
kostjal võimalik avaldada seisukoht enda elukoha ja kohtualluvuse kohta ning kohtul on hagi
menetlusse võtmise otsustamiseks ka rohkem informatsiooni. Brüssel I bis määruse art 26 lg 2
kohaselt, kui kostja on tarbija, tagab kohus enne asja menetlusse võtmist, et kostjat teavitatakse
õigusest kohtualluvus vaidlustada ning kohtusse ilmumise või ilmumata jätmise tagajärgedest.
Käesoleval juhul ei ole kohus kostja käest seisukohta küsinud, seega tuleb asi saata uueks
lahendamiseks maakohtule.

10.    Menetluskulude jaotus kuulub otsustamisele vastavalt asja uue läbivaatamise
tulemusele (TsMS § 173 lg 3 viimane lause). Seega menetluskulud jaotab maakohus asja uuel
läbivaatamisel.


         Krista Kirspuu                  Iko Nõmm                        Kaupo Paal
(allkirjastatud digitaalselt)   (allkirjastatud digitaalselt)   (allkirjastatud digitaalselt)




                                                                                                3(3)

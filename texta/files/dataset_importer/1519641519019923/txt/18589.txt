                                 K O H T U O T S U S
                                       Eesti Vabariigi nimel

                                                                                          4-16-1772

12. aprillil 2016.a.
Tallinnas Liivalaia kohtumaja
Harju Maakohtu kohtunik Karin Olentšenko, sekretär Maris Karna juuresolekul, kohtuvälise
menetleja – PPA Põhja prefektuuri korrakaitsebüroo liiklusjärelevalvekeskuse liiklusmenetlustalituse
esindaja Jaak Paju ja menetlusaluse isiku Oleg Novak osavõtul arutanud läbi avalikul kohtuistungil

Oleg Novak, ik 36911094711, kodakondsuseta, elukoht XXX, ei tööta, 1 kehtiv kriminaalkaristus,
12 kehtivat väärteokaristust -
- väärteoasja LS § 223 lg 1 ning § 236 lg 1 järgi.

Vastavalt 26.11.2015 koostatud väärteoprotokollile nr AB1469424 (2302,15,017649) 13.11.2015
kell 23:11 Harju maakonnas, Tallinnas, Ahtri tn 6b parklas Oleg Novak juhtis mootorsõidukit ja ei
hoidunud kõigest, mis võib ohustada ning kahjustada teist vara, tagurdas otsa peatunud sõidukile VW
reg.märk XXX põhjustades liiklusõnnetuse ja varalise kahju XXX ja XXX. Juht lahkus
liiklusõnnetuse sündmuskohalt ettenähtud korras politseile teatamata. Sellega rikkus Oleg Novak LS
§ 16 lg 1 ja § 169 lg 5 nõudeid ning pani toime LS § 223 lg 1 ja § 236 lg 1 järgi kvalifitseeritavad
väärteod.
Kohtuistungil kohtuvälise menetleja esindaja taotles Oleg Novakile karistuseks LS § 223 lg 1 ning
§ 236 lg 1 järgi kokku 15 päeva aresti.
Menetlusalune isik kohtuistungile ei ilmunud, kohtukutse on isiklikult kätte saanud ning kohus arutas
väärteoasja menetlusaluse isiku osavõtuta VTMS § 90 alusel.

Kohtule on esitatud väärteoasjas järgmised tõendid:
- Liiklusõnnetuse akt nr 2490, millest nähtub, et 13.11.2015 kell 23:11 toimus liiklusõnnetus Harju
  Maakonnas, Tallinnas, XXXjuures, kus Oleg Novaki poolt juhitud sõiduauto Toyota Avensis
  reg.nr XXX sõitis otsa parkivale/seisvale sõiduautole Volkswagen Sharan reg.nr XXX, mida
  juhtis XXX. Otsasõidu tagajärjel Volkswagen Sharanil oli kahjustatud parempoolne esimene uks
  ja Toyota Avensisel vasakpoolne taganurk.
- Sõiduki hoiukohta teisaldamise akt, millest nähtub, et sõiduk Toyota Avensis reg.nr XXX
  teisaldati asukohta Rahumäe tee 6, Tallinn.
- 13.11.2015 juhtumi nr 3110150201843 kohta koostatud sündmuskoha vaatlusprotokollist nähtub,
  et sündmuskohal on pime aeg, valgustus põleb, pilvine ilm, teekate kuiv asfalt ilma kõrgemate
  kohtade ja aukudeta. Sündmuskohaks XXXjuures asuv teelõik. Sündmuskohal sõidutee kogulaius
  on 13,7m. Nullpunktist suunaga Põhja puiestee poole mõõdetuna 15,4 kaugusel ning suunaga
  Hobujaama tänava poole mõõdetuna 3,0m kaugusel asub sõiduauto VW Sharan reg märk XXX
  parempoolne tagaratas, antud sõiduauto parempoolne esiratas asub nullpunktist suunaga
  Hobujaama tänava poole mõõdetuna 2,8m kaugusel. Nullpunktist suunaga Põhja puiestee poole
  mõõdetuna 18,4m kaugusel ning suunaga Paadi tänava poole mõõdetuna 2,2m kaugusel asub
  sõiduauto Toyota Avensis reg.märk XXX parempoolne tagaratas, antud sõiduauto vasakpoolne
  tagaratas asub nullpunktist suunaga Hobujaama tänava poole mõõdetuna 2,8m kaugusel. Lubatud
  suurim sõidukiirus 50km/h. Muid sündmusega seonduvaid asjaolusid ei ole tuvastatud.
  Vaatlusprotokollile on lisatud skeem ja fototabel.
-   Tunnistaja XXXütluste kohaselt 13.11.2015 kell 23:08 XXX Olerexi parklas nägi, kuidas
    punasele VW Sharan bussile reg.nr XXX tagurdas otsa halli värvi Toyota Avensis reg.nr XXX.
    Kuna bussiga sõitev juht XXX on tuttav, läks vaatama mis juhtus. Samuti tulid mõlemad Toyotas
    viibinud isikud välja. Nägi, et mõlema isiku käitumine ei ole adekvaatne ja käskis XXXhelistada
    politseisse. Siis Toyota juht ütles, et ei ole vaja politseid. Mõne hetke pärast istusid Toyota mehed
    autosse, parkisid selle ära, lukustasid uksed ning lahkusid auto juurest D-terminali suunas ja
    kadusid. Vajadusel tunneb Toyota juhi ära.
-   Tunnistaja XXX ütluste kohaselt 13.11.2015 kell 23:08 sõitis XXX Olereksi ja jäi tankuri juures
    seisma. Märkas, et Toyota Avensis hakkas välja tagurdama, jõudis lasta korra signaali. Toyota
    tagurdas paremasse esiukse sisse, autojuht koos kaasreisijaga tulid välja ja palusid politseid mitte
    kutsuda, kuna tundus, et mõlemad on joobes. Kutsus politsei välja ja mehed jooksid ära. Toyota
    reg.nr on XXX, juhi tunneb ära.
-   XXXfiliaali päring liiklusõnnetuse kohta koos PPA vastusega menetluse kohta, mis puudutab
    liiklusõnnetuse asjaolusid ja tõendab varalise kahju esinemist.
-   XXXpäring liiklusõnnetuse kohta koos PPA vastusega menetluse kohta, mis puudutab
    liiklusõnnetuse asjaolusid ja tõendab varalise kahju esinemist.
-   Menetlusaluse isiku Oleg Novak ütluste kohaselt 13.11.2015 kella 23:00 paiku XXX juures tema
    juhtis mootorsõidukit Toyota Avensis XXX, millega ta hakkas tagurdama ja sõitis teisele autole
    otsa. Aknad olid udused ja oli halb nähtavus, ei olnud kindel varalise kahju tekitamises. Tahtis
    sõidukit parkida ja ei kavatsenud ära sõita, sest pidi inimestega kokku saama. Kokkupõrget ei
    tundnud, parkis sõiduki ära, lukustas selle ja läks ära. Suhtlust teise mootorsõiduki juhiga ei olnud.
    Tulles tagasi oma sõidukit ei avastanud. Sai teada, et see teisaldati ära. Esimesel nõudmisel ilmus
    politseisse. Sündmuse ajal mootorsõidukit juhtides ei olnud alkoholijoobes. Palub arvestada
    eeltoodut karistuse määramisel.
-   Karistusregistri väljavõttest nähtuvalt on Oleg Novakil üks kehtiv kriminaalkaristus ja 12 kehtivat
    väärteokaristust, viimati karistati teda väärteokorras 11.01.2016 KarS § 218 lg 1 järgi
    rahatrahviga, mis ei ole tasutud ja 23.12.2015 otsusega LS § 224 lg 1 järgi rahatrahviga ja
    lisakaristusena juhtimisõiguse äravõtmisega 6-kuuks (otsus jõustus 13.01.2016).

Eelpoolkirjeldatud tõendid langevad omavahel kokku ning Oleg Novak süü rikkumistes on tõendatud.
Väärteoprotokollis sisalduva teokirjelduse järgi realiseeris Oleg Novak § 223 lg 1 ning § 236 lg 1
vastavate väärtegude tunnused: juhtis mootorsõidukit, ei hoidnud kõigest, mis võib ohustada ning
kahjustada teist vara, tagurdas otsa peatunud sõidukile VW reg.märk XXX, põhjustades
liiklusõnnetuse ja varalise kahju XXXja XXX(LS § 223 lg 1) ning lahkus liiklusõnnetuse
sündmuskohalt liiklusõnnetuses osalenud juhina sellest politseile teatamata, kuigi teatamine oli
kohustuslik (LS § 236 lg 1). Oleg Novak käitumine sisaldab § 223 lg 1 ning § 236 lg 1
väärteokoosseise ja tema tegu on õigusvastane. Oleg Novak käitumine oli süüline, ta tegutses
tahtlikult. Õigusvastasust ja süüd välistavad asjaolud puuduvad.

Karistamise aluseks on KarS § 56 kohaselt isiku süü. Karistuse mõistmisel kohtu poolt arvestatakse
kergendavaid ja raskendavaid asjaolusid, võimalust mõjutada süüdlast edaspidi hoiduma süütegude
toimepanemisest ja õiguskorra kaitsmise huvisid. Karistuse valikul tuleb lähtuda ka võimalusest, et
karistus sunnib isikut edaspidi loobuma uute süütegude toimepanemisest. Raskendavaid või
kergendavaid asjaolusid ei ole tuvastatud, puhtsüdamlikku kahetsust ei ole Novak väljendanud.
Väärteoasjas leiduvatest karistusregistri andmetest nähtuvalt on Oleg Novakut 12 korral (2010-
2016a) karistatud väärteokorras erinevate s.h. liiklusalaste rikkumiste eest: 3 korda karistatud
varavastase süüteo eest väheväärtusliku asja ja varalise õiguse vastu (KarS § 218 lg 1), 2 korda
karistatud mootorsõiduki juhtimise eest lubatud alkoholi piirmäära ületades (LS § 224 lg 1 ja lg 2), 2
korda karistatud turvavarustuse nõuetekohaselt kinnitamata jätmise eest (LS § 239 lg 1 p 1 ja LS §
7464), 4 korda karistatud sõiduõigust tõendava dokumendita sõitmise eest (ÜTS § 547 lg 1), 2 korda
karistatud tehnoülevaatust mitteläbinud mootorsõiduki juhtimise eest (LS § 747), mootorsõidukijuhi
poolt lubatud sõidukiiruse ületamise eest (LS § 7422) ning liikluskindlustuse lepingu ja poliisita
sõiduki juhtimise eest (LKindlS § 661 lg 1). Samuti Oleg Novak oli karistatud kriminaalkorras
                                                                                                        2
omastamise eest kahekuulise tingimisi vangistusega kolmeaastase katseajaga (KarS § 201 lg 1).
Sellise käitumisega on Oleg Novak näidanud enda lugupidamatut ja ükskõikset suhtumist õiguskorda
isegi olukorras, kus tema õigusvastasele käitumisele on juba mitmekordselt tähelepanu juhitud.
Kohus leiab, et arvestades Oleg Novak süü suurust ning asjaolu, et teda on varem hulgaliselt
väärteokorras karistatud, s.h korduvalt liiklusrikkumiste eest, on põhjendatud teda toimepandud
väärtegude eest karistada arestiga. Oleg Novak puhul ei ole rahatrahv karistusena põhjendatud, sest
see ei mõjuta teda edaspidi väärtegusid toime panemast. Eelnevalt on Oleg Novak väärteokorras
karistatud rahatrahvidega, mis ei ole mõjutanud isikut edaspidi süütegude toimepanemisest hoiduma,
vastupidi, ta on jätkanud sarnaste süütegude (liiklusrikkumiste) toimepanemist, mis näitab, et
varasemad karistused ei ole isikule mõju avaldanud. Valdav enamus Oleg Novakile määratud
rahatrahvidest on tasumata.
Kohus leiab, et Oleg Novakile tuleb LS § 223 lg 1 ja § 236 lg 1 rikkumiste eest mõista käesoleval
juhul põhikaristusena arest sanktsiooni keskmise määra ulatuses.
Mootorsõidukijuhi poolt liiklusõnnetuse põhjustamine (LS § 223 lg 1) ja sellest mitteteatamine (LS
§ 236 lg 1) moodustavad ühe teo, mille eest mõistab kohus ühe põhikaristuse lähtudes KarS § 63 lg-
st 1, sest tegemist on ideaalkogumiga ehk ühe teoga, mis täidab kaks väärteokoosseisu. Sellisel juhul
mõistetakse karistus seadusesätte alusel, mis näeb ette raskeima karistuse.

Arvestades eeltoodut ja juhindudes KarS § 56, VTMS §-de 107 lg 1 p 1, 136-139, 199 lg 3 kohus
                                          o t s u s t a s:

Süüdi tunnistada Oleg Novak LS § 223 lg 1 ja § 236 lg 1 ning põhikaristuseks KarS § 63 lg 1
alusel mõista arest 15 päeva.
Aresti kandmise kohaks on Põhja Prefektuuri arestimaja (Tallinn, Rahumäe 6) ja aresti kandmise
alguseks on isiku kinnipidamise päev või isiku arestimajja ilmumise päev.
Kohustada Oleg Novakit ilmuma arestimajja karistuse kandmiseks kuni 12.05.2016.a.
Oleg Novaki arestimajja mitteilmumisel kohaldada tema suhtes sundtoomist

Kohtuotsuse peale võib esitada apellatsioonikaebuse Tallinna Ringkonnakohtule 15 päeva jooksul
alates otsuse kuulutamise päevast, teatades kirjalikult apellatsiooni esitamisest Harju Maakohtule 7
päeva jooksul kuulutamisest.

kohtunik
/allkirjastatud digitaalselt/




                                                                                                   3

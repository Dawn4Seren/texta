                        KOHTUMÄÄRUS
Kohus                              Tallinna Ringkonnakohus

Kohtukoosseis                      Eesistuja Imbi Sidok-Toomsalu, liikmed Krista Kirspuu ja
                                   Indrek Parrest
Määruse tegemise aeg ja koht       20.04.2016, Tallinn

Tsiviilasja number                 2-14-55249

Tsiviilasi                         VM hagi Swedbank AS-i vastu täitedokumendi täitmisele
                                   võtmise vaidlustamiseks või sundtäitmise lubamatuks
                                   tunnistamiseks täiteasjas nr 022/2014/4031

Vaidlustatud kohtulahend           Harju Maakohtu 26.10.2015 otsus

Kaebuse esitaja ja kaebuse liik    VM apellatsioonkaebus

Menetlusosalised ja nende          Hageja/apellant VM (isikukood XXXXXXXXX), lepingulised
esindajad                          esindajad v/adv-d Aivar Pilv ja Marko Pilv

                                   Kostja/vastustaja Swedbank AS (registrikood 10060701),
                                   lepinguline esindaja Raimo Juurikas

Menetlustoiming                    Apellatsioonimenetluse lõpetamine

Menetluse liik                     Kirjalik menetlus

RESOLUTSIOON:
  1. Võtta vastu VM loobumine Harju Maakohtu 26.10.2015 otsuse peale tsiviilasjas nr 2-
     14-55249 25.11.2015 esitatud apellatsioonkaebusest.
  2. Lõpetada apellatsioonimenetlus käesolevas tsiviilasjas.
  3. Jätta apellatsioonkaebuse menetlemisega seotud kulud apellandi kanda.
     Kindlaksmääratavad menetluskulud puuduvad.
  4. Määruse peale võib kassatsiooni korras edasi kaevata, esitades kaebuse vahetult
     Riigikohtule 15 päeva jooksul määruse ärakirja kassaatorile kättetoimetamisest.
     Riigikohtus võib hagimenetluses menetlustoiminguid teha, sealhulgas avaldusi ja
     kaebusi esitada üksnes vandeadvokaadi vahendusel.

Selgitused
Vastavalt tsiviilkohtumenetluse seadustiku (TsMS) § 187 lõikele 6 juhul, kui määruskaebuse esitaja
taotleb menetlusabi, peab ta seaduses sätestatud tähtaja järgimiseks tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse. Kaebuse
põhjendamiseks või kaebuses esineva sellise puuduse kõrvaldamiseks, mis on seotud menetlusabi
taotlemisega, annab kohus mõistliku tähtaja pärast menetlusabi andmise taotluse lahendamist, kui
nimetatud taotlus ei olnud esitatud põhjendamatult või tähtaja pikendamise eesmärgil. See ei välista
menetlustähtaja ennistamist.

Asjaolud
   1. 26.10.2015 otsusega jättis Harju Maakohus hageja hagi täitedokumendi täitmisele võtmise
       vaidlustamiseks või sundtäitmise lubamatuks tunnistamiseks täiteasjas nr 022/2014/4031
       rahuldamata ja menetluskulud hageja kanda. 25.11.2015 esitas hageja maakohtu otsuse peale
       apellatsioonkaebuse, milles palub maakohtu otsuse tühistada ja teha uue otsuse, millega hagi
       rahuldada.

   2. 14.04.2016 esitas hageja ringkonnakohtule apellatsioonkaebusest loobumise avalduse, kuna
      pooled on vaidluse lõpetanud kohtuvälise kokkuleppega. Ringkonnakohus küsis kostjalt
      seisukohta ja võimaldas soovi korral esitada menetluskulude nimekirja. Kostja teatas kohtule
      20.04.2016, et ei oma vastuväiteid hageja poolt kaebusest loobumise osas ning et
      menetluskulud jäävad vastavalt pooltevahelisele kokkuleppele poolte endi kanda.

Määruse põhjendused
  3. Ringkonnakohus, tutvunud esitatud avalduse ja tsiviilasja materjalidega, leiab, et hageja
     loobumine apellatsioonkaebusest tuleb vastu võtta. TsMS § 644 lõike 1 kohaselt võib
     apellant apellatsioonkaebusest loobuda kuni asja arutamise lõpetamiseni, kirjaliku menetluse
     puhul aga kuni avalduste esitamiseks antud tähtaja möödumiseni. Sama sätte lõike 3 kohaselt
     loetakse apellatsioonkaebusest loobumise korral, et apellant ei ole apellatsiooniastmes
     menetlustoiminguid teinud. Apellatsioonkaebusest loobumise korral ei saa apellant esitada
     enam      uut    apellatsioonkaebust    sama apellatsioonieseme kohta ja kannab
     apellatsioonkaebusega seotud menetluskulud; lõike 4 kohaselt, kui teine pool ei ole esimese
     astme kohtu otsuse peale edasi kaevanud või kui vastuapellatsioonkaebus on esitatud pärast
     apellatsioonitähtaja möödumist, teeb ringkonnakohus määruse, millega lõpetab
     apellatsioonimenetluse. Eeltoodu alusel tuleb võtta vastu hageja loobumine
     apellatsioonkaebusest ja seoses sellega lõpetada tsiviilasja menetlus.

   4. Kaebusest loobumise korral ei anna seadus kohtule kaalutlusõigust, kelle kanda jätta
      lõpetatud apellatsioonimenetluses tekkinud poolte menetluskulud. Lõpetatud osas jäävad
      apellatsioonimenetluse kulud TsMS § 644 lõike 3 kohaselt kaebuse esitaja kanda. Kuivõrd
      aga vastustaja teatas kohtule, et tema kulude väljamõistmist ei taotle (kuna pooltevahelise
      kokkuleppe kohaselt jäävad menetluskulud poolte endi kanda) ning vastavaid kulusid ei
      nähtu ka toimiku materjalidest, siis kindlaksmääratavad menetluskulud puuduvad.


        Krista Kirspuu              Indrek Parrest                 Imbi Sidok-Toomsalu
      /allkirjastatud                /allkirjastatud                  /allkirjastatud
       digitaalselt/                 digitaalselt/                     digitaalselt/




                                                                                         2(2)

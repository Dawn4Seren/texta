                                  TARTU HALDUSKOHUS
                                     Tartu kohtumaja
                            KOHTUMÄÄRUS

Kohtuasja number          3-16-1605
Määruse kuupäev           10.08.2016
Kohtunik                  Maare Aloe
Kohtuasi                  Maksu- ja Tolliameti taotlus loa saamiseks OÜ LIVOVIL suhtes täitmist
                          tagavate toimingute sooritamiseks
Asja läbivaatamine        kirjalik menetlus
Resolutsioon              1. Rahuldada Maksu- ja Tolliameti taotlus.
                          2. Anda luba taotleda käsutamise keelumärke kandmist OÜ
                          LIVOVIL (registrikood 12401000) omandis olevale sõidukile Opel
                          Vivaro (registreerimismärk 610TLS, ehitusaasta 2011) ja haagisele
                          Respo (registreerimismärk 167YJG, ehitusaasta 2014)         Eesti
                          Vabariigi kasuks (Maksu- ja Tolliameti kaudu).
                          3. Maksu- ja Tolliametil teavitada kohut keelumärgete seadmisest.
                          4. Määrus saata Maksu- ja Tolliametile ning pärast täitmist
                          tagavate toimingute sooritamist OÜ-le LIVOVIL, kellele lisada
                          maksuhalduri taotlusest ja lisadest koopiad.
Edasikaebamise kord       Määruse peale võib esitada määruskaebuse Tartu Ringkonnakohtule
                          kirjalikult Tartu Halduskohtu kaudu 15 päeva jooksul arvates määruse
                          kättesaamisest. Määrus jõustub selle kättetoimetamisel taotlejale.
Asjaolud

1. 09.08.2016 saabus Tartu Halduskohtusse Maksu- ja Tolliameti (MTA) taotlus, milles taotletakse
maksukorralduse seaduse (MKS) § 1361 lõike 1 alusel luba OÜ LIVOVIL suhtes täitmist tagavate
toimingute sooritamiseks. MTA taotleb luba käsutamise keelumärgete seadmiseks OÜ LIVOVIL
omandis olevale sõidukile Opel Vivaro ja haagisele Respo.

2. Taotluse kohaselt alustas MTA 29.04.2016 korralduse nr 12.2-3/036808-1 alusel OÜ LIVOVIL
üksikjuhtumi kontrolli, mis hõlmab käibemaksu, töötasult või muudelt töötajatele tehtud
väljamaksetelt arvestatud ja kinnipeetud tulumaksu, sotsiaalmaksu ning kogumispensioni- ja
töötuskindlustusmakse arvestamise, deklareerimise ja tasumise õigsuse kontrolli perioodil november
2015 kuni märts 2016.

3. OÜ LIVOVIL maksumenetluse käigus on selgunud asjaolud, mis annavad maksuhaldurile alust
arvata, et maksude maksmisest kõrvalehoidumise eesmärgil on äriühing kontrollitaval perioodil
kajastanud raamatupidamises reaalselt mittetoimunud tehinguid. MTA-le esitatud andmetest nähtub,
et OÜ LIVOVIL on soetanud kontrollitaval perioodil äriühingutelt Personal2Go OÜ ja FOX
TRADING OÜ tööjõurendi teenust ning on arvestanud Personal2Go OÜ ja FOX TRADING OÜ
arvetel märgitud käibemaksu summas kokku 23 789,11 eurot sisendkäibemaksu hulgas.

MTA tuvastas, et OÜ LIVOVIL ei ole kontrollitaval perioodil äriühingutelt Personal2Go OÜ ja FOX
TRADING OÜ tööjõurendi teenust soetanud. Maksumenetluses kogutud tõendid kogumis
kinnitavad, et väidetavad renditöötajad olid tegelikkuses OÜ LIVOVIL enda tööjõud, mida püüti
varjata fiktiivsete tööjõu rendilepingutega. Sellise teguviisi eesmärgiks oli sisendkäibemaksu
suurendamise kaudu vähendada tasumisele kuuluvat käibemaksu ning tööjõumaksude maksmisest
kõrvalehoidumine.

4. Maksuhalduri seisukoht tugineb järgneval. Personal2Go OÜ ja FOX TRADING OÜ-l ei olnud
töötajaid, keda OÜ-le LIVOVIL rentida. Väidetavalt Personal2Go OÜ-le omakorda tööjõurendi
teenust pakkunud Gration Services OÜ ning FOX TRADING OÜ-le tööjõurendi teenust pakkunud
MIKOS OÜ ei ole tegutsevad äriühingud. Mõlemad äriühingud on ettevõtluse puudumise tõttu
kustutatud käibemaksukohustuslaste registrist. Äriühingutel on suured maksuvõlad. OÜ LIVOVIL
heaks väidetavalt tööjõurendi korras töötanud isikutele töötasu deklareerinud äriühing Simetra
Tööjõud OÜ ei ole tegutsev äriühing. Äriühing on ettevõtluse puudumise tõttu kustutatud
käibemaksukohustuslaste registrist, äriühingul on suur maksuvõlg.

OÜ LIVOVIL heaks väidetavalt tööjõurendi korras töötanud isikutele töötasu väljamakseid teostanud
äriühingul EUROCREDIT OÜ puudub iseseisev majandustegevus. Väidetavalt renditöötajate
pangakontode väljavõtetest nähtub, et töötasu laekus neile EUROCREDIT OÜ ja FOX TRADING
OÜ pangakontodelt. EUROCREDIT OÜ pangakonto väljavõttest nähtub, et väidetavalt
renditöötajatele töötasude tasumiseks vajalik raha laekus Personal2Go OÜ-lt ja FOX TRADING OÜ-
lt. Personal2Go OÜ-le ja FOX TRADING OÜ-le kandis raha omakorda LIVOVIL OÜ. FOX
TRADING OÜ pangakonto väljavõttest nähtub, et väidetavalt renditöötajatele töötasude tasumiseks
vajalik raha laekus otse OÜ-lt LIVOVIL. Seega, töötasud on küll makstud EUROCREDIT OÜ ja
FOX TRADING OÜ pangakontode kaudu, kuid OÜ LIVOVIL rahalistest vahenditest. Väidetavate
renditöötajate suulised selgitused välistavad nende rendisuhte OÜ-ga LIVOVIL.

OÜ LIVOVIL oli teadlik, et Personal2Go OÜ ja FOX TRADING OÜ ei ole teenuse osutajad.
Kogutud tõendid kogumis viitavad sellele, et käivet ning töötasud deklareeriti teadvalt ja sihilikult
kas mittetegutsevate või iseseisvat majandustegevust mitteomavate ning varatute äriühingute
deklaratsioonides. Seejuures jäeti deklareeritud maksud riigile tasumata. Väidetavad tehingupartnerid
on omavahel seotud kas läbi äriühingute juhatuse liikmelisuse või osaluse kaudu. Selline olukord
võimaldab ühiselt varjata toimumata tehinguid ning takistada maksuhaldurit tegelike asjaolude
väljaselgitamisel.

5. Kuivõrd maksuhalduril on alust arvata, et tehinguid äriühingutega Personal2Go OÜ ja FOX
TRADING OÜ ei toimunud ning väidetavad renditöötajad olid tegelikkuses OÜ LIVOVIL töötajad,
siis on kontrolli tõenäoliseks tulemuseks OÜ LIVOVIL sisendkäibemaksu vähendamine kokku
summas 23 789,11 eurot, sotsiaalmaksu suurendamine kokku summas 40 789,19 eurot,
väljamaksetelt kinnipeetud tulumaksu suurendamine kokku summas 21 315,72 eurot,
töötuskindlusmakse suurendamine kokku summas 2969,12 eurot, kogumispensioni makse
suurendamine kokku summas 2520,11 eurot ning ettevõtlusega mitteseotud kulude pealt tulumaksu
määramine kokku summas 9825,96 eurot. Kokku tuleb kontrolli tulemusel täiendavalt
deklareerimisele ja tasumisele 101 209,21 eurot.



                                                 2
6. Maksuhalduril on kontrollimisel tekkinud põhjendatud kahtlus, et pärast rahalise nõude või
kohustuse määramist võib selle sundtäitmine maksukohustuslase tegevuse tõttu osutuda oluliselt
raskemaks või võimatuks.

Maksuhalduril on tekkinud põhjendatud kahtlus, et OÜ LIVOVIL on pannud toime maksupettuse
Arvestades kontrolli tulemusena maksuotsusega määratava võimaliku rahalise nõude suurust, on
maksuhaldur seisukohal, et sellises ulatuses ja iseloomus maksude arvestamata, kinni pidamata ja
tasumata jätmine on selgelt iseloomulik tahtlikule tegevusele süüteo toimepanemisel. Kui isik on juba
kasutanud võimalusi sellises ulatuses maksukohustuse vältimiseks ja ei ole toiminud seadusega
kooskõlas, siis teeb ta seda ka tulevikus.

2015. majandusaasta aruande kohaselt oli OÜ LIVOVIL kohustuste saldo 31.12.2015 seisuga 161
948 eurot. Kontrollitaval perioodil ning vahetult enne kontrolli alustamist ehk perioodil november
2015 kuni märts 2016 oli OÜ LIVOVIL keskmine kuukäive 88 747,25 eurot. Peale kontrolli
alustamist langes see oluliselt (ca 40% võrra) ning viimase deklaratsiooni (juuni 2016) andmetel oli
kõigest 19 668 eurot. Võrdluseks võib tuua ka eelmise aasta juuni käibe suuruse, mis oli selle aasta
juuni kuu käibest samuti oluliselt suurem, nimelt 97 852,03 eurot. Eeltoodu annab alust arvata, et
äriühing võib hakata oma tegevust lõpetama.

OÜ LIVOVIL ei oma kinnistusraamatu andmetel kinnisvara. Ka ei oma OÜ LIVOVIL väärtpabereid
ega väärtpaberite kontosid. Seisuga 02.08.2016 omab OÜ LIVOVIL liiklusregistri kohaselt sõidukit
Opel Vivaro (väljalaskeaasta 2011, registreerimismärk 610TLS) ja haagist Respo (väljalaskeaasta
2014, registreerimismärgiga 167YJG). Maksuhaldur leiab, et MKS § 130 kohaste täitetoimingute
eesmärk sõiduvahendile käsutamise keelumärke seadmine MKS § 130 lg 1 p 1 kohaselt on tegevus,
millega tagatakse võimaliku maksukohustuse osaline täitmine. Sõiduki turuväärtuse leidmiseks tegi
maksuhaldur avaliku päringu aadressil www.auto24.ee ning haagise väärtuse arvutamisel on võtnud
aluseks aadressil www.respo.ee toodud andmed. Kokku hindas maksuhaldur OÜ-le LIVOVIL
kuuluvate varade turuväärtuseks kuni 16 469 eurot.

Arvestades isiku käitumist maksuseaduste täitmisel, kontrolli tulemusena maksuotsusega määratava
võimaliku rahalise nõude suurust kokku 101 209,21 eurot ning asjaolu, et eelnimetatud varade puhul
on tegemist kiiresti realiseeritava varaga, on maksuhalduril tekkinud põhjendatud kahtlus, et pärast
kohustuse määramist äriühingule selle sundtäitmine maksukohustuslase tegevuse tõttu võib osutuda
oluliselt raskemaks või võimatuks. Eeltoodust tulenevalt on maksuhalduril vajalik rakendada OÜ
LIVOVIL suhtes MKS § 130 lg 1 punktis 1 sätestatud täitetoiminguid, kuna maksuhalduri
seisukohast puuduvad OÜ-l LIVOVIL piisavad vahendid määratava maksusumma tasumiseks.

Arvestades maksumenetluse ja võimaliku kohtumenetluse pikkust on vajalik, proportsionaalne ja
põhjendatud täitmist tagavate toimingute sooritamine, kuna meetmete mitterakendamise korral võib
haldusakti täitmine olla raskendatud või koguni osutuda võimatuks.

7. Lähtudes eeltoodust palub maksuhaldur rahuldada taotluse ja anda luba täitetoimingu
sooritamiseks Eesti Vabariigi (Maksu- ja Tolliameti kaudu) kasuks, valides meetmena
liiklusregistrisse kantud OÜ LIVOVIL sõiduki Opel Vivaro (väljalaskeaasta 2011,
registreerimismärk 610TLS) ja haagise Respo (väljalaskeaasta 2014, registreerimismärgiga 167YJG)
käsutamise keelumärke seadmise.

8. MKS § 136¹ lg 3 kohaselt lõpetab MTA OÜ LIVOVIL vastu suunatud täitetoimingud hiljemalt
kahe tööpäeva jooksul, kui täitetoimingu sooritamise tinginud asjaolu on ära langenud või kui OÜ
LIVOVIL on esitanud tagatise võimaliku rahalise nõude või kohustuse tagamiseks. Tulenevalt MKS

                                                 3
§ 1361 lg 2 p 3 lõpetab maksuhaldur konkreetse isiku vastu suunatud täitetoimingu, kui OÜ LIVOVIL
on esitanud tagatise MKS § 120 lg 1 p 3, § 121 kohaselt suuruses 101 209,21 eurot, valides tagatise
liigi vastavalt MKS §-s 122 loetelule. Kui OÜ LIVOVIL soovib tagatissumma kanda deposiiti, siis
on kantava deposiidi väärtuseks 101 209,21 eurot.

Kohtu seisukoht

9. Halduskohtumenetluse seadustiku (HKMS) § 264 lg 1 kohaselt annab kohus seadusega sätestatud
juhtudel haldustoimingu tegemiseks loa ja pikendab seda. MKS § 1361 lg 13 kohaselt esitatakse
täitmist tagavate toimingute sooritamise loa taotlus halduskohtule, mille tööpiirkonnas
maksukohustuslase elu- või asukoht on. Menetlusosalisteks on loa andmise otsustamisel taotleja ja
seaduses sätestatud juhtudel isik, kelle suhtes loa andmist taotletakse. Riigikohus on oma määruse
asjas nr 3-3-1-7-13 punktis 13 selgitanud, et täitmist tagavate toimingute sooritamiseks loa taotlemise
menetluses ei pea osalema isik, kelle suhtes luba taotletakse, ning sellise isiku kaasamine ei oleks
kooskõlas taotletava loa eesmärgiga. Isikutele, kelle suhtes halduskohus täitmist tagavate toimingute
sooritamiseks loa annab, on tagatud vastuväidete esitamise võimalus edasikaebemenetluses.

10. HKMS § 264 lg 4 sätestab korra, mille kohaselt halduskohtunik vaatab taotluse läbi ja otsustab
haldustoiminguks loa andmise viivitamatult kirjaliku määrusega ainuisikuliselt lihtmenetluses, kui
seadus ei näe ette teisiti. Kuna antud juhul seadus ei näe ette seletuse küsimist isikult, kelle suhtes
taotletakse loa andmist täitetoimingu sooritamiseks, samuti ei tulene seadusest kohustust otsustada
asja üle kohtuistungil, otsustab kohtunik loa andmise ainuisikuliselt, ilma viivituseta ja kohtuistungit
pidamata.

11. MKS § 1361 lg 1 sätestab, et kui maksude tasumise õigsuse kontrollimisel tekib põhjendatud
kahtlus, et pärast maksuseadusest tuleneva rahalise nõude või kohustuse määramist võib selle
sundtäitmine maksukohustuslase tegevuse tõttu osutuda oluliselt raskemaks või võimatuks, võib
maksuhalduri juht või tema volitatud ametnik teha halduskohtule taotluse loa saamiseks, et sooritada
MKS § 130 lõikes 1 sätestatud täitetoimingud. MKS § 130 lg 1 p 1 lubab taotleda käsutuskeeldu
nähtavaks tegeva keelumärke kandmist kinnistusraamatusse või muusse vararegistrisse puudutatud
isiku nõusolekuta.

12. MTA alustas 29.04.2016 korralduse nr 12.2-3/036808-1 alusel OÜ LIVOVIL üksikjuhtumi
kontrolli, mis hõlmab käibemaksu, töötasult või muudelt töötajatele tehtud väljamaksetelt arvestatud
ja kinnipeetud tulumaksu, sotsiaalmaksu ning kogumispensioni- ja töötuskindlustusmakse
arvestamise, deklareerimise ja tasumise õigsuse kontrolli perioodil november 2015 kuni märts 2016.
Seega eksisteerib menetlus, mille raames täitmist tagavate toimingute sooritamiseks luba taotletakse.

13. Kohus peab taotluse lahendamiseks esmalt hindama, kas maksukohustuse määramine MTA
taotluses kirjeldatud asjaoludel on tõenäoline, kuigi kohus ei saa täitmist tagavate toimingute loa
andmise menetluses võtta siduvat seisukohta äriühingu maksukohustuse olemasolu või puudumise
kohta.

Kohus leiab, et maksuhaldur on veenvalt selgitanud, kuidas on jõutud järeldusele, et OÜ LIVOVIL
raamatupidamises on kontrollitaval perioodil kajastatud reaalselt mittetoimunud tehinguid, mistõttu
tuleb OÜ-l LIVOVIL täiendavalt deklareerida ja tasuda 101 209,21 eurot makse. Nimelt ei ole OÜ
LIVOVIL tehingupartneritel töötajaid, keda oleks saanud OÜ-le LIVOVIL rentida.
Tehingupartneritele omakorda tööjõurenditeenust pakkunud äriühingud ei ole tegutsevad äriühingud
ning neil on suured maksuvõlad. OÜ LIVOVIL heaks väidetavalt tööjõurendi korras töötanud
isikutele töötasu deklareerinud äriühing Simetra Tööjõud OÜ ei ole tegutsev äriühing. Sellel

                                                   4
äriühingul on suur maksuvõlg ning varad ja pangakontod puuduvad. Äriühing ei saanud kontrollitaval
perioodil OÜ-le LIVOVIL tööjõu renditeenust pakkuda. Renditöötajate pangakontode väljavõtetest
nähtub, et töötasu laekus neile EUROCREDIT OÜ ja FOX TRADING OÜ pangakontodelt, kuid neile
kontodele on raha jõudnud OÜ-lt LIVOVIL. Samuti on väidetavad renditöötajad väitnud, et nende
tööandja on OÜ LIVOVIL.

Eeltoodud asjaolusid arvestades peab kohus tõenäoliseks OÜ-le LIVOVIL maksukohustuse
määramist summas 101 209,21 eurot.

14. MKS § 1361 lõike 1 aluse loa andmiseks peab maksude tasumise õigsuse kontrollimisel olema
tekkinud põhjendatud kahtlus, et ilma täitmist tagava toimingu sooritamist enne rahalise nõude või
kohustuse määramist võib selle sundtäitmine maksukohustuslase tegevuse tõttu osutuda oluliselt
raskemaks või võimatuks. Riigikohus on oma määruse nr 3-3-1-15-12 punktis 50 pidanud
põhjendatud kahtluse kriteeriumit täidetuks fiktiivsete arvete esitamise ning valeütluste andmise
puhul. Käesoleval juhul on kohus asunud seisukohale, et OÜ LIVOVIL on kasutanud fiktiivseid
tööjõu rendilepingud, et enda maksukoormust vähendada. Tegemist on suures ulatuses
maksukohustuse vältimisega. Seetõttu esineb asjas põhjendatud kahtlus, et ilma täitmis tagava
toimingu sooritamiseta enne maksu määramist võib maksuotsuse sundtäitmine muutuda
maksukohustuslase tegevuse tõttu oluliselt raskemaks või võimatuks.

15. MTA valitud täitmist tagava toimingu liiki peab kohus käesoleval juhul proportsionaalseks.
LIVOVIL OÜ-l puudub muu vara peale liiklusregistris oleva sõiduki ja haagise. Seega on sõidukile
ja haagisele käsutamise keelumärke seadmine sisuliselt ainus meede MKS § 130 lõikes 1 sätestatud
kataloogist, mille sooritamine on käesoleval juhul võimalik. Sõiduki ja haagise väärtus on kokku
tunduvalt väiksem kui võimalik määratav maksukohustus.

16. Eeltoodud asjaoludest tulenevalt rahuldab kohus MTA taotluse ja annab loa käsutamise
keelumärke seadmiseks OÜ LIVOVIL omandis olevale sõidukile Opel Vivaro (registreerimismärk
610TLS, ehitusaasta 2011) ja haagisele Respo (registreerimismärk 167YJG, ehitusaasta 2014) Eesti
Vabariigi kasuks (Maksu- ja Tolliameti kaudu).

MTA on taotluses kohtule selgitanud, et kui täitetoimingu sooritamise tinginud asjaolu on ära
langenud või kui maksukohustuslane on esitanud tagatise võimaliku rahalise nõude tasumise
tagamiseks, lõpetab maksuhaldur täitetoimingu hiljemalt kahe tööpäeva jooksul vastavalt MKS §
1361 lõikele 3. Seega juhul, kui maksukohustuslane soovib vabaneda oma varale seatud piirangutest,
on tal võimalus esitada MKS § 1361 lg 3 kohaselt MTA taotluses märgitud tagatis ning maksuhaldur
lõpetab täitetoimingu hiljemalt kahe tööpäeva jooksul.

17. Määrus jõustub selle kättetoimetamisel taotlejale.

(allkirjastatud digitaalselt)

Maare Aloe
kohtunik




                                                  5

                          KOHTUMÄÄRUS

 Kohus                         Viru Maakohus
 Määruse aeg ja koht           12.02.2016, Rakvere kohtumajas
 Kohtuasja number              1-15-8025
 Kohtunik                      Anu Ammer

 Kohtuistungi sekretär         Kätlin Koidumäe
 Prokurör                      Enn Pustak
 Kaitsja                       Monica Meristo-Dmitrijev (kokkuleppel)
 Tõlk                          Tatjana Šibajeva
 Kohtuasi                      Viru Vangla materjalid Nikita Gikalo vangistusest
                               tingimisi enne tähtaega vabastamiseks
 Süüdimõistetu                 NIKITA GIKALO, i.k. 39607255236, kannab karistust
                               Viru Vanglas, elukoht vabanemisel: xxxx
                               Karistuse kandmise algus 03.05.2015 ja lõpp 29.05.2016.
 Kohtuasja läbivaatamise aeg 02.02.2016, avalikul videokohtuistungil
 Kohtumääruse õiguslik alus    KarS § 76; KrMS § 426, § 383, § 384 ja § 387.

RESOLUTSIOON
Vabastada Nikita Gikalo tingimisi enne tähtaega temale Viru Maakohtu 01.10.2015
otsusega mõistetud karistuse kandmisest katseajaga kuus (6) kuud ja määrata tema
katseajaks Viru Vangla kolmanda üksuse järelevalve alla kohustades teda katseajal
järgima KarS § 75 lg 1 p 1 - 6 sätestatud kontrollnõudeid:
     1) elama kohtu määratud elukohas aadressil: xxxx;
     2) ilmuma kriminaalhooldaja määratud ajavahemike järel kriminaalhooldus-
     osakonda registreerimisele;
     3) alluma kriminaalhooldaja kontrollile oma elukohas ning esitama talle andmeid
     oma kohustuste täitmise ja elatusvahendite kohta;
     4) saama kriminaalhooldusametnikult eelneva loa elukohast lahkumiseks kauemaks
     kui viieteistkümneks päevaks;
     5) saama kriminaalhooldusametnikult eelneva loa elu-, töö- või õppimiskoha
     vahetamiseks;
     6) saama kriminaalhooldusametnikult eelneva loa Eesti territooriumilt lahkumiseks
     ja väljaspool Eesti territooriumi viibimiseks.
Kohaldada Nikita Gikalo suhtes käitumiskontrolli ajaks KarS 75 lg 2 p 2, 21, 4, 7 ja 8
alusel järgmised kohustused:
                                            1
       1) katseaja jooksul mitte tarvitama alkoholi;
       2) mitte omama või tarvitama narkootilisi või psühhotroopseid aineid;
       3) asuma tööle või õppima või võtma end Töötukassas arvele kahe nädala jooksul
       peale vanglast vabanemist;
       4) mitte suhtlema kriminaalkorras karistatud isikutega;
       5) osalema kriminaalhooldaja poolt valitud sotsiaalprogrammis.
Nikita Gikalo vabastada tingimisi alates käesoleva kohtumääruse jõustumisest.
Kohtumääruse väljatrükk saata Viru Vanglale, prokurörile, Nikita Gikalole ja tema
kaitsjale.

Edasikaebamise kord

Kohtumäärusele on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.

Asjaolud

Viru Vangla esitas 10.12.2015 Viru Maakohtule materjalid kinnipeetava Nikita Gikalo
vangistusest tingimisi enne tähtaega vabastamiseks.

Nikita Gikalo on süüdi tunnistatud Viru Maakohtu 01.10.2015 otsusega kokkuleppemenetluse
korras KarS § 121 ja KarS § 199 lg 2 p 7,8 – 25 lg 4 järgi ning KarS § 64 lg 1 kohaldamisel
lugedes kergema karistuse kaetuks raskemaga mõistis kohus talle liitkaristuseks 1 aasta
vangistust. KarS § 65 lg 2 ja § 69 lg 7 alusel suurendas kohus mõistetud karistust Viru
Maakohtu 11.12.2013 otsusega mõistetud ja ärakandmata karistuse, s.o 26 päeva vangistust
võrra ning mõistis Nikita Gikalole ärakandmisele kuuluvaks liitkaristuseks 1 aasta ja 26 päeva
vangistust. KarS § 68 lg 1 alusel arvas kohus eelvangistuses viibitud aja karistusaja hulka ning
luges karistuse kandmise alguseks 03.05.2015.

Tulenevalt Nikita Gikalo ohtlikkuse tasemest ja uue kuriteo toimepanemise tõenäosusest toetab
Viru Vangla kinnipeetava vabastamist tingimisi enne tähtaega katseajaga kuni määratud
karistuaja lõpuni ja katseajaks isiku allutamist käitumiskontrollile ühes lisakohustuste
määramisega.

Kohtuistung

Nikita Gikalo taotleb enda tingimisi ennetähtaegset vabastamist. Kinnipeetav tunnistab, et
varasem kriminaalhooldus ei õnnestunud, kuna tegemata jäid osad tunnid, sest ta pani toime
uue kuriteo. Nüüd tahab vabanedes lõpetada põhikooli, praegugi õpib vanglas ja omandada
keevitaja elukutse, elama tahab hakata ema ja noorema vennaga. Usub, et elukoha korteriga
seotud üürivõlad ja muud probleemid on lahenenud. Väidab, et alkoholi ega narkootikume ei
tarvita ja tema sõpradeks on teatrirahvas ning perekond. Lubab vabanemisel ja tööle asumisel
hakata maksma menetluskulusid. Kinnitab, et teab, et peab kriminaalhooldusel olema 6 kuud,
kuigi vangistuse lõpuni on jäänud 4 kuud.

Prokurör asja arutamisest osa ei võtnud, kuid on esitanud kohtule kirjaliku seisukoha, mille
kohaselt isiku taasühiskonnastamise huvides prokuratuur toetab kinnipeetava ennetähtaegset
vabastamist ja nõustub vangla poolt kinnipeetavale antud üldiselt positiivse iseloomustusega,
mis viitab sellele, et isik on teinud jõupingutusi õiguskuuleka elu suunas. Prokurör teeb


                                               2
ettepaneku määrata kinnipeetavale katseajaks lisakohustused ning katseaja määramisel lähtuda
KarS § 76 lõikes 5 sätestatust.

Kaitsja on seisukohal, et kinnipeetaval lasta veel 4 kuud vanglas viibida ei aita Nikita Gikalo
resotsialiseerumisele kuidagi kaasa, küll aga distsiplineerib kinnipeetavat 6-kuuline
kriminaalhooldus ja kinnipeetav saab näidata, et ta on oma tegudest järeldused teinud. Kaitsja
palub kohtul kinnipeetavale mitte määrata kohustust mitte suhelda kriminaalkorras karistatud
isikutega, kuna xxxx on väike linn ja iial ei või teada, kes on karistatud ja kes mitte.

Kohtumääruse põhjendused

Kohus, kuulanud ära süüdimõistetu ja tema kaitsja ning tutvunud Viru Vangla poolt esitatud
materjali ja prokuröri seisukohaga leiab, et Nikita Gikalo saab vabastada vangistusest tingimisi
enne tähtaega.

KarS § 76 lg 1 p 2 kohaselt võib kohus vangistusest vabastada teise astme kuriteos või
ettevaatamatus esimese astme kuriteos süüdlase katseajaga tingimisi enne tähtaega, kui ta on
tegelikult ära kandnud vähemalt poole mõistetud karistusajast, kuid mitte vähem kui neli kuud.

Vastavalt KarS § 76 lg 4 arvestab kohus katseajaga tingimisi enne tähtaega vangistusest
vabastamise otsustamisel kuriteo toimepanemise asjaolusid, süüdimõistetu isikut, varasemat
elukäiku ning käitumist karistuse kandmise ajal, samuti tema elutingimusi ja neid tagajärgi,
mida võib süüdimõistetule kaasa tuua tingimisi enne tähtaega karistusest vabastamine.

Kohus leiab, et Nikita Gikalole saab anda võimaluse näidata, et ta suudab vabaduses
seaduskuulekat elu elada ja talle pandud kohustusi järgida.

Kinnipeetav asub vabanedes elama 2-toalisesse sotsiaalkorterisse xxxx. Samas elab ka
kinnipeetava ema ja noorem vend. Seega on isikul olemas kindel elukoht, mis on ennetähtaegse
vabastamise vältimatuks eelduseks. Samuti on teda ootamas lähedased õe ja vanema venna
näol. Ema iseloomustab Nikita Gikalot kui head poega, kes hoiab oma erivajadustega nooremat
venda ja oli emale abiks kodustes majapidamistöödes. Kõik lähedased on nõus Nikita Gikalot
igati toetama.

Vabanemisjärgne töökoht isikul küll esialgu puudub, kuid tal on võimalus end koheselt arvele
võtta Töötukassas, et oleks tagatud riigipoolsed garantiid tööturuametis pakutavate teenuste
näol.

Vangla koostatud iseloomustusest nähtub, et alates 12.07.2015 osaleb kinnipeetav edukalt
noortele suunatud motivatsioonisüsteemis ning on oma käitumisega teistele eeskujuks. Kohus
on seisukohal, et Nikita Gikalo on teinud pingutusi õiguskuuleka elu suunas.

Positiivseks tuleb pidada ka asjaolu, et kinnipeetaval ei ole probleeme alkoholi ega
narkootikumidega.

Kohus leiab, et käesoleval juhul on karistus oma eesmärgi täitnud. Kinnipeetavale mõistetud
karistus on proportsionaalne juba ära kantud karistusega. Kohus on seisukohal, et antud juhul
on isiku taasühiskonnastamise huvides vangistusest tingimisi vabastamise efektiivsus suurem
karistuse lõpuni kandmisest vanglas. Käitumiskontrollile allutamine aitab omakorda maandada
uute kuritegude toimepanemise riski. Kinnipeetavale saab anda võimaluse näidata, et ta suudab

                                               3
kriminaalhoolduse nõuetekohaselt läbida ning ta on võimeline edaspidi järgima õiguskuulekat
eluviisi. Samuti saab kinnipeetav vabaduses asuda tööle toetamaks oma lähedasi, kuna ema
peamiseks sissetulekuks on xxxx, noorema poja puudetoetus ning toimetulekutoetus.

Kohus on seisukohal, et kriminaalkorras karistatud isikutega suhtlemiskeelu järgimine
kohustab Nikita Gikalot hoolikamalt valima oma sõpru ja tuttavaid, kuna kuritegu on toime
pandud grupis.

Eeltoodust tulenevalt kohus leiab, et Nikita Gikalo kuulub karistuse kandmisest vabastamisele
tingimisi enne tähtaega ühes lisakohustuste määramisega. Katseaja pikkuseks on KarS § 76 lg
5 kohaselt ära kandmata karistusaja pikkus, kuid mitte lühemana kui kuus kuud. Katseajaks
allutatakse süüdlane käesoleva seadustiku §-s 75 sätestatud käitumiskontrollile, kuid mitte
rohkem kuni kahekümne neljaks kuuks.


/allkirjastatud digitaalselt/

Anu Ammer
Kohtunik




                                             4

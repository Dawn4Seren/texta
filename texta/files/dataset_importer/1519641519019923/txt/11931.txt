                                  MÄÄRUS

Kohus                                 Tartu Ringkonnakohus
Kohtukoosseis                         Agu Timmi, Tiina Pappel, Maili Lokk
Määruse tegemise aeg ja koht          21. juuni 2016, Tartu
Haldusasja number                     3-16-805
Haldusasi                             Andrus Eriku kaebus Viru Vangla kriminaalhooldaja
                                      26.04.2016. a otsuse tühistamiseks ja asja uue
                                      lahendamise kohta ettekirjutuse tegemiseks
Menetluse alus ringkonnakohtus        Andrus Eriku määruskaebus           Tartu   Halduskohtu
                                      06.05.2016. a määruse peale
Asja läbivaatamine                    Kirjalik menetlus
Menetlusosalised                      Kaebaja Andrus Erik
                                      Vastustaja Viru Vangla
RESOLUTSIOON
Rahuldada Andrus Eriku määruskaebus osaliselt, tühistada Tartu Halduskohtu
06.05.2016. a määrus ning saata asi uueks lahendamiseks Tartu Halduskohtule tagasi.


EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul määruse
kättetoimetamisest.



ASJAOLUD JA MENETLUSE KÄIK
1.  Harju Maakohtu 16.02.2016. a määrusega kriminaalasjas nr 1-10-5792 (kättesaadav
KIS-is) kohaldati Andrus Eriku suhtes pärast karistuse ärakandmist karistusjärgset
käitumiskontrolli    tähtajaga    üks    aasta,   määrati     ta    selleks    Viru     Vangla
kriminaalhooldusosakonna kriminaalhooldusametniku järelevalve alla ning kohustati järgima
karistusseadustiku         (KarS) § 75 lg 1 p-des 1-6 ja lg 2 p-des 2, 2¹, 4, 7 ja 8 sätestatud
kontrollnõudeid. Muuhulgas märgiti ära, et Eesti territooriumilt lahkumiseks ja väljaspool
Eesti territooriumi viibimiseks tuleb A. Erikul saada kriminaalhooldusametniku luba. Harju
Maakohtu 16.02.2016. a määrus jõustus 12.04.2016.
2.   A. Erik vabanes Tallinna Vanglast 31.03.2016.

3.  A. Erik esitas 26.04.2016 Viru Vangla kriminaalhooldusametnikule taotluse saada luba
Soome tööle minekuks.

4.  Viru Vangla kriminaalhooldusosakonna kriminaalhooldusametnik keeldus 26.04.2016. a
ekirjaga A. Erikule loa andmisest Eesti territooriumilt lahkumiseks. Kirja kohaselt peab
välisriiki sõitmiseks täitma vastava avalduse, taotluses puudus tööandja nimi, aadress ja
kontaktandmed, samuti puudub taotlejal seal kindel elukoht. Kriminaalhooldusametnik
selgitas kirjas, et lähtuvalt sellest, et esmakohtumine toimus alles 25.04.2016 ning
karistusjärgne käitumiskontroll on alles alguses, on isik kohustatud ilmuma
kriminaalhooldusametniku juurde mitte harvem kui üks kord nädalas ja seda selle ajani, mil
on koostatud riskihindamine ja allkirjastatud hoolduskava.

5.  A. Erik esitas 26.04.2016 Tartu Halduskohtule kaebuse, millega nõudis Viru Vangla
kriminaalhooldusametniku 26.04.2016. a otsuse tühistamist ja ettekirjutuse tegemist asja
uueks otsustamiseks. Kaebuse kohaselt ei nähtu kriminaalhooldaja otsusest õiguslik viide ja
adekvaatne põhjendus, mille alusel ta ei anna kaebajale luba välisriiki tööle asumiseks.
Samuti ei nähtu kaebuse kohaselt diskretsiooni teostamist määral, mis annaks alust väita, et
vaidlusalune otsus oleks õiguspärane. Kaebaja märgib, et asjaolu, et kriminaalhooldajal on
tarvis koostada riskihindamine ja hoolduskava, ei tohi ega saa mõjutada tema õigusi ja
vabadusi. Samuti ei ole keelduva otsuse tegemise aluseks väidetavad puudused taotluses,
mille kõrvaldamiseks oli otsustajal võimalus anda tähtaeg. Seda aga ei tehtud.

Kaebaja esitas esialgse õiguskaitse taotluse, millega palus esialgse õiguskaitse korras
peatada kriminaalhooldaja otsuse kehtivus ja kohustada teda andma kaebajale luba välisriigis
töötamiseks kuni asjas tehtava kohtulahendi jõustumiseni. Kaebaja põhjendas esialgse
õiguskaitse vajadust sellega, et tema kaebust ei ole võimalik lahendada enne tema rahaliste
vahendite lõppemist, mistõttu ei ole kaebajal võimalik ennast üleval pidada. Välisriigis tööle
asumine aitab kaebajal materiaalselt paremini toime tulla, sh võlanõudeid tasuda ja lapse
ülalpidamiskohustust täita.

Kaebusele oli lisatud ka menetlusabi taotlus.

6.  Tartu Halduskohus jättis 06.05.2016. a määrusega kaebaja menetlusabi taotluse
rahuldamata ning jättis kaebuse ja esialgse õiguskaitse taotluse käiguta, andes kaebajale
tähtaja kahe 15 euro suuruse riigilõivu tasumiseks. Halduskohus märkis, et pankadest ja
Tallinna Vanglast saadud andmete kohaselt on kaebaja sissetulek neljal viimasel kuul enne
kaebuse esitamist olnud 341 eurot. Pärast nõuete fondi, vabanemisfondi ja elektri eest tasutud
summade, samuti Riigikohtu lahendi asjas nr 3-3-1-35-15 seisukohtadest lähtuvate
mahaarvamiste tegemist ei pruugi halduskohtu arvates kaebajal olla võimalusi riigilõivu
tasumiseks. Halduskohtu hinnangul ei ole see aga veel piisav alus menetlusabi andmiseks,
sest miski kaebuses ja sellele lisatud dokumentaalsetes tõendites sisalduvast ei kinnita, et
kaebusel ja esialgse õiguskaitse taotlusel saaks olla erilisi edulootusi. Halduskohus märkis, et
kaebaja eesmärgiks on saada kriminaalhooldusametnikult luba tööle asumiseks väljaspool
Eesti territooriumi. Kriminaalhooldusega seonduvad õigusaktid sellise loa andmise täpseid
tingimusi ja korda ei reguleeri, küll aga on vastavad reeglid olemas 30.03.2016 heaks kiidetud
kriminaalhoolduse standardite lisas 5. Selle alusel leidis halduskohus, et on äärmiselt
ebatõenäoline, et kaebuses kirjeldatud asjaolud saavad anda aluse selles esitatud nõuete

2                                               2
rahuldamiseks.     Halduskohus      märkis,     et   loa    andmine      on     üksnes      selle
kriminaalhooldusametniku otsustada, kelle järelevalve alla isik on määratud. Kuna
halduskohtu hinnangul ei ole põhjust hinnata kaebaja menetluses osalemist edukaks, ei ole
põhjendatud ka tema vabastamine riigilõivu tasumisest kaebuse esitamisel. Sellest tulenevalt
ei saa olla põhjendatud ka esialgse õiguskaitse kohaldamine, sest vastava vajaduse
vältimatuteks eeltingimusteks on subjektiivse õiguse olemasolu ning oht selle kahjustumiseks.
Lisaks on antud juhul olemas ka kaalukas avalik huvi selleks, et                  karistusjärgse
käitumiskontrolli alla määratud isik oleks ka tegelikkuses kriminaalhooldusametniku
järelevalve all. Kuna kaebaja taotleb kohustava ettekirjutuse tegemist, siis tähendaks esialgse
õiguskaitse kohaldamine ka sisuliselt seda, et kohus rahuldab kaebuse ilma asja kõigi
kohtumenetluse reeglite kohaselt sisuliselt arutamata ning selles esitatud nõudest olulisemalt
suuremas ulatuses. See ei ole aga kooskõlas halduskohtumenetluse põhimõtetega.


RINGKONNAKOHTU PÕHJENDUSED
7.  Ringkonnakohus leiab, et määruskaebus tuleb rahuldada osaliselt, Tartu Halduskohtu
06.05.2016. a määrus tuleb tühistada ning saata asi uueks lahendamiseks halduskohtule tagasi.

8.  A. Erik vaidlustas kaebuses kriminaalhooldusametniku 26.04.2016. a otsustuse, millega
kriminaalhooldusametnik keeldus andmast A. Erikule luba lahkuda Eesti territooriumilt.
Halduskohtumenetluse seadustiku (HKMS) § 120 lg 1 p 8 kohaselt kontrollib kaebuse saanud
alluvusjärgne kohus ka seda, ega ei esine alust kaebuse tagastamiseks või käiguta jätmiseks.
HKMS § 121 lg 1 p 1 tagastab kohus kaebuse määrusega selle esitajale, kui vaidluse
lahendamine ei ole halduskohtu pädevuses. Ringkonnakohtu hinnangul ei ole üheselt selge,
kas käesolev vaidlus kuulub halduskohtu pädevusse, kuid halduskohus ei ole selles osas
seisukohta võtnud.

9.  Harju Maakohus kohaldas 16.02.2016. a määrusega kaebaja suhtes KarS § 87¹ ja § 75
ning kriminaalmenetluse seadustiku (KrMS) § 426¹ alusel karistusjärgset käitumiskontrolli.
Maakohtu 16.02.2016. a määruse resolutsiooni punkti 1 viimase alapunkti kohaselt peab
A. Erik saama kriminaalhooldusametnikult eelneva loa Eesti territooriumilt lahkumiseks ja
väljaspool Eesti territooriumi viibimiseks. HKMS § 4 lg 1 kohaselt on halduskohtu pädevuses
avalik-õiguslikus suhtes tekkinud vaidluste lahendamine, kui seadus ei näe ette teistsugust
menetluskorda. Olemuselt on vangla ja kaebaja vaheline vaidlus avalik-õiguslik ning selle
lahendamine on halduskohtu pädevuses juhul, kui seadus ei näe selleks ette teistsugust
menetluskorda.
KrMS § 431 lg 1 näeb ette, et seadustiku §-des 424-428¹ ja 430 reguleerimata küsimused ning
muud kohtulahendi täitmisel ilmnevad kahtlused ja ebaselgused lahendab lahendi teinud
kohus või kohtulahendit täitmisele pöörava maakohtu täitmiskohtunik määrusega. Kui
vaidluse puhul selle üle, kas kriminaalhooldusametnik on õiguspäraselt jätnud A. Erikule
andmata loa Eesti territooriumilt lahkumiseks, on tegemist KrMS §-des 424-428¹ ja 430
reguleerimata küsimuse või muu kohtulahendi täitmisel ilmneva kahtluse ja ebaselgusega, ei
kuulu see vaidlus seaduses sätestatud teistsuguse menetluskorra olemasolu tõttu halduskohtu
pädevusse. Riigikohtu halduskolleegiumi ja erikogu praktika kohaselt on KrMS § 431 lg 1
kohtulahendi täitmisel tekkivate küsimuste lahendamiseks laialdaselt kohaldatav (vt nt
Riigikohtu lahendeid asjades nr 3-3-4-2-12, 3-3-1-52-12, 3-3-1-45-15, 3-3-4-1-16). Seetõttu
peab halduskohus ringkonnakohtu arvates võtma antud asjas enne menetlusabi taotluse
lahendamist seisukoha esitatud kaebuse lahendamise halduskohtu pädevusse kuulumise

3                                              3
küsimuses (vt ka Riigikohtu halduskolleegiumi määrus asjas nr 3-3-1-45-15, p 10).
Ringkonnakohtu hinnangul on menetlusökonoomia põhimõttest tulenevalt ebamõistlik
lahendada isiku menetlusabi taotlust, kui kaebuse lahendamise halduskohtu pädevusse
kuulumise küsimus ei ole selge.

10. Juhul, kui halduskohus leiab, et kriminaalhooldusametniku otsustuse vaidlustamiseks
puudub seaduses erikord ning käesolev vaidlus kuulub HKMS § 4 lg 1 alusel halduskohtu
pädevusse, siis tuleb halduskohtul ringkonnakohtu hinnangul võtta ka seisukoht küsimuses,
kas vaidlustatud otsustusega mittenõustumisel kohaldub kaebajale vangistusseaduse (VangS)
§ 1¹ lg-s 5 sätestatud kohustuslik kohtueelne menetlus. Kaebaja on esitanud tühistamis- ja
kohustamisnõude. VangS § 1¹ lg 5 kohaselt on kinnipeetaval ja vahistatul õigus esitada vangla
haldusakti või toimingu peale kaebus halduskohtule halduskohtumenetluse seadustikus
sätestatud alustel ja korras tingimusel, et kinnipeetav või vahistatu on eelnevalt esitanud vaide
vanglateenistusele või Justiitsministeeriumile ning vanglateenistus või Justiitsministeerium on
vaide tagastanud, osaliselt rahuldanud, rahuldamata või tähtaegselt lahendamata jätnud.
Kriminaalhooldusseaduse § 14 kohaselt on kriminaalhooldusametnik vangla direktori poolt
ametisse nimetatav ametnik ning kriminaalhooldusosakond on justiitsministri 13.06.2006. a
määrusega nr 20 „Viru Vangla moodustamine ja põhimäärus“ § 7 lg 2 p 6 kohaselt Viru
Vangla üks osakond. Seega on kriminaalhooldusametniku puhul tegemist vanglateenistusse
kuuluva ametnikuga VangS § 105¹ lg 1 ja lg 2 p 2 mõttes ning tema tegevus on omistatav
vanglale. Samas ei olnud kaebaja vaidlustatud otsustuse tegemise ajal enam kinnipeetav ega
vahistatu. Riigikohtu halduskolleegiumi 17.06.2015. a määruse asjas nr 3-3-1-24-15 p 18
kohaselt ei sõltu vangla tegevuse vaidlustamisel kohtueelse menetluse kohustuslikkus isiku
staatusest nõude esitamise ajal. Seetõttu tuleb halduskohtul võtta ka seisukoht küsimuses, kas
käesolevas asjas esineb kohustusliku kohtueelse menetluse läbimise kohustus või mitte, sest
kaebaja ei olnud vaidlustatud vangla otsustuse tegemise ajal kinnipeetav ega vahistatu. Kui
halduskohus leiab, et käesoleval juhul tuli kaebajal enne halduskohtusse pöördumist läbida
kohustuslik kohtueelne menetlus ja kaebaja seda läbinud ei ole, siis kuulub esitatud kaebus
tagastamisele vastavalt HKMS § 121 lg 1 p-le 4 ja sellisel juhul ei ole halduskohtul samuti
alust tegeleda esmalt kaebaja menetlusabi taotluse lahendamisega.

11. Eeltoodust tulenevalt ei võta ringkonnakohus seisukohta küsimuses, kas halduskohus on
õigesti jätnud kaebaja menetlusabi taotluse rahuldamata. Ringkonnakohus on käesolevas asjas
seisukohal, et kuna halduskohus on jätnud enne menetlusabitaotluse küsimusega tegelemist
kontrollimata, kas käesolevas asjas esineb alus kaebuse tagastamiseks või mitte, siis tuleb asi
saata HKMS § 120 lg 3 teise lause alusel uueks lahendamiseks halduskohtule tagasi.
HKMS § 210 lg-s 3 on sätestatud, et kui ringkonnakohus leiab, et määruskaebus on
põhjendatud, tühistab ta vaidlustatud määruse ja teeb võimaluse korral ise uue määruse.
Vajaduse korral saadab ringkonnakohus asja uueks lahendamiseks tagasi tühistatud määruse
teinud kohtule.
/allkirjastatud digitaalselt/  /allkirjastatud digitaalselt/  /allkirjastatud digitaalselt/
      Tiina Pappel                    Agu Timmi                          Maili Lokk




4                                              4

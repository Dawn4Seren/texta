                            KOHTUOTSUS
                                 EESTI VABARIIGI NIMEL
                                       Tagaseljaotsus

Kohus                                Tartu Maakohus
Kohtunik                             Andrus Miilaste
Otsuse tegemise aeg ja koht          21. aprill 2016. a, Tartu kohtumaja
Tsiviilasi                           OÜ Koduliising hagi Tatjana Piigats vastu võla
                                     nõudes
Tsiviilasja number                   2-15-121307
Tsiviilasja hind                     252,57 eurot
Menetlusosalised ja nende            Hageja OÜ Koduliising (registrikood 10892531, asukoht
esindajad                            Posti 30, 90504 Haapsalu), lepinguline esindaja Helina
                                     Sild (e-post helina.sild@liisi.ee)
                                     Kostja Tatjana Piigats (isikukood XXXX, elukoht XXX)

RESOLUTSIOON
   1. Rahuldada OÜ Koduliising hagi Tatjana Piigats’i vastu osaliselt.
   2. Välja mõista Tatjana Piigats’ilt OÜ Koduliising kasuks laenu põhiosa võlg 142,74
      eurot, intress 39,63 eurot, viivis 12,20 eurot ja menetluskulu meeldetuletuskirjade
      saatmise eest 9 eurot, kokku 203,57 eurot.
   3. Jätta hagi menetluskulu osas meeldetuletuskirjade saatmise eest 49 euro ulatuses
      rahuldamata.
   4. Tunnistada otsus tagatiseta viivitamata täidetavaks.
   5. Toimetada otsus kätte pooltele.
Menetluskulude jaotus ja kindlaksmääramine
   6. Jätta menetluskulud kostja kanda 80% ulatuses ja hageja kanda 20% ulatuses.
   7. Välja mõista Tatjana Piigats’ilt OÜ Koduliising kasuks menetluskulu 60 eurot.
Kaja esitamine
Hagimaterjalid ja kirjaliku vastuse nõue on kostjale avalikult kätte toimetatud dokumendi
väljavõtte avaldamisega väljaandes Ametlikud Teadaanded 15.02.2016. a. Kostja, kellele
kohus andis kirjaliku vastuse esitamise tähtaja, ei ole tähtaegselt kohtule vastanud.
Kostja võib kohtuotsuse peale esitada kaja Tartu Maakohtule 30 päeva jooksul alates
tagaseljaotsuse kättetoimetamisest. Kostja võib esitada tagaseljaotsuse peale kaja, kui tema
tegevusetus, mis oli tagaseljaotsuse tegemise aluseks, oli tingitud mõjuvast põhjusest. Kaja
võib esitada sõltumata mõjuva põhjuse olemasolust, kui: 1) hagile vastamata jätmise puhul
oli hagi kostjale või tema esindajale toimetatud kätte muul viisil kui isiklikult allkirja vastu
üleandmisega või elektrooniliselt; 2) kohtuistungile ilmumata jäämise puhul oli kohtukutse
toimetatud kostjale või tema esindajale kätte teisiti kui isiklikult allkirja vastu üleandmisega
või kohtuistungil; 3) tagaseljaotsust ei võinud seaduse kohaselt teha. Kajalt tasutakse
riigilõivu asemel kautsjon. Kautsjonina tasutakse summa, mis vastab riigilõivule poolelt
hagihinnalt, kuid mitte vähem kui 100 eurot ja mitte rohkem kui 1500 eurot (TsMS § 415, §
142 lg-d 1 ja 2).
Apellatsioonkaebuse esitamine
Hageja võib kohtuotsuse peale esitada apellatsioonkaebuse Tartu Ringkonnakohtule 30 päeva
jooksul alates otsuse apellandile kättetoimetamisest, kuid mitte hiljem kui viie kuu
möödumisel otsuse avalikult teatavakstegemisest. Apellatsioonkaebus võidakse lahendada
kirjalikus menetluses, kui kaebuses ei taotleta selle lahendamist istungil (TsMS § 632 lg 1, §
633 lg 7).
Selgitus menetlusabi taotlejale
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse.
Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus mõistliku tähtaja
pärast menetlusabi andmise taotluse lahendamist, kui nimetatud taotlus ei olnud esitatud
põhjendamatult või tähtaja pikendamise eesmärgil (TsMS § 187 lg 6).

HAGEJA NÕUE

OÜ Koduliising (hageja) on esitanud Tartu Maakohtule hagi Tatjana Piigats (kostja) vastu,
milles palub kostjalt välja mõista laenu põhiosa võlg 142,74 eurot, intress 39,63 eurot, viivis
12,20 eurot ja menetluskulu meeldetuletuskirjade saatmise eest 58 eurot. Nõude aluseks on
poolte vahel 6.08.2013. a sõlmitud laenuleping nr 0110308061, mille kohaselt hageja andis
kostjale Hansapost OÜ-lt kauba ostmiseks laenu 204,99 eurot.

KOHTU PÕHJENDUSED

Kohus leiab, et hagi ei ole täies ulatuses õiguslikult põhjendatud ning tuleb rahuldada
osaliselt. Osas, milles hagi ei ole õiguslikult põhjendatud, teeb kohus vastavalt TsMS § 407
lõikele 6 otsuse, millega jätab hagi rahuldamata.
Laenulepingu üldtingimuste p 7.3 kohaselt, kui laenusaaja ei täida lepingust tulenevaid
kohustusi kohaselt ja sellest tulenevalt saadab laenuandja laenusaajale kirjaliku teate lepingu
rikkumise kohta, on laenuandjal õigus nõuda iga vastava teate saatmisel menetluskulu kuni
32 eurot. Hagiavaldusest nähtuvalt on kostjale saadetud kolm teadet. 28.01.2015. a saadetud
teate eest nõudis hageja menetluskulu 3 eurot, 25.05.2015. a saadetud teate eest 25 eurot ja
9.09.2015. a saadetud teate eest 30 eurot, kokku 58 eurot.
Kohus leiab, et laenulepingu üldtingimused on tüüptingimused võlaõigusseaduse (VÕS) § 35
lg 1 tähenduses. Tulenevalt TsMS § 438 lg-st 1 ja § 436 lg-st 7 on kohtul tarbija vastu
esitatud nõude lahendamisel kohustus kontrollida tüüptingimuste kehtivust ka siis, kui pooled
ise ei ole sellele tuginenud. VÕS § 35 lg 1 järgi loetakse tüüptingimuseks lepingutingimust,
mis on eelnevalt välja töötatud tüüplepingutes kasutamiseks või mida lepingupooled muul
põhjusel ei ole eraldi läbi rääkinud ja mida tüüptingimust kasutav lepingupool (tingimuse
kasutaja) kasutab teise lepingupoole suhtes, kes ei ole seepärast võimeline mõjutama
tingimuse sisu. VÕS § 42 lg 3 p 5 kohaselt lepingus, mille teiseks pooleks on tarbija, on
ebamõistlikult kahjustav eelkõige tüüptingimus, millega nähakse ette, et teine lepingupool
peab oma kohustuse rikkumise korral maksma tingimuse kasutajale ebamõistlikult suurt
leppetrahvi, ebamõistlikult suurt kindlaksmääratud suuruses kahjuhüvitist või muud hüvitist,
või kui teiselt lepingupoolelt võetakse võimalus tõendada tegeliku kahju suurust. VÕS § 42
lg 1 kohaselt on selline tüüptingimus tühine.

                                               2
Kohus leiab, et laenulepingu üldtingimuste p 7.3, mis lubas lepingu rikkumise teadete
saatmise eest küsida hinda kuni 32 eurot, on tühine. Nimetatud tingimus tõi kaasa tarbija
kohustuse hüvitada lepingu rikkumise teadete saatmise kulu sõltumata kulu tegelikust
suurusest, vaid oluliselt suuremas summas. Hageja on esimese meeldetuletuskirja eest
küsinud 3 eurot, mida kohus peab mõistlikuks. Kõik kolm meeldetuletuskirja on sama sisuga
ning põhjendatud ei ole järgmiste teadete eest kõrgema tasu küsimine. Kuna hageja on
saatnud kostjale kolm meeldetuletuskirja, peab kohus põhjendatuks mõista kostjalt hageja
kasuks välja menetluskulu meeldetuletuskirjade saatmise eest 9 eurot (3 x 3 eurot) ning jätab
nõude 49 euro ulatuses rahuldamata (58 eurot – 9 eurot).
Menetluskulude jaotus ja kindlaksmääramine
Arvestades hagi osalist rahuldamist jätab kohus menetluskulud TsMS § 163 lg 1 alusel kostja
kanda 80% ulatuses ja hageja kanda 20% ulatuses.
Hageja menetluskuluks on riigilõiv 75 eurot. TsMS § 174 lõikest 2 ja menetluskulude
jaotusest lähtudes mõistab kohus kostjalt hageja kasuks välja menetluskulu 60 eurot.


/allkirjastatud digitaalselt/
Kohtunik




                                              3

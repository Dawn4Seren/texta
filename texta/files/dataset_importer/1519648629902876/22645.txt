                                                                                   3-15-903




                        KOHTUMÄÄRUS
 Kohus                               Tallinna Halduskohus

 Kohtunik                            Karin Kalmiste

 Määruse tegemise aeg ja koht        26.02.2016, Tallinn

 Haldusasja number                   3-15-903

 Haldusasi                           A.K. kaebus Tallinna Vangla vastu mittevaralise kahju
                                     hüvitamise nõudes (ebapiisav põrandapind)
 Menetlustoiming                     Kaebuse tagastamine

 RESOLUTSIOON                            1. Tagastada kaebus.
                                         2. Saata määruse ärakiri          koos   kaebusega
                                            kaebajale.


 Edasikaebamise kord                 Määruse peale võib esitada määruskaebuse Tallinna
                                     Ringkonnakohtule Tallinna Halduskohtu kaudu 15 päeva
                                     jooksul määruse kättetoimetamisest arvates.

ASJAOLUD

1. 08.04.2015 esitas A.K. kaebuse Tallinna Vangla vastu. Kaebuse kohaselt pidi A.K.
ajavahemikel 10.05.2005-16.05.2005 ning 26.04.2011-01.10.2014 viibima Tallinna Vangla
ülerahvastatud ja nõuetele mittevastavates kambrites, tal puudus piisav võimalus
kehakultuuriga tegelemiseks ning ta oli sunnitud taluma „hügieenist tingitud probleeme“.
Kaebaja väidab, et tal tekkisid seetõttu mitmed terviseprobleemid. Inimväärikuse alandamisega
tekitatud mittevaralise kahju eest nõuab A.K. 63 000 euro suurust hüvitist.
2. 08.04.2015 Tallinna Vanglale esitatud kohtunõudes palus kohus teatada, kas kaebaja on
esitanud vanglale kahju hüvitamise taotluse. 13.04.2015 edastas Tallinna Vangla kaebaja kahju
hüvitamise taotluse ning tema vanglasisese isikukonto (K-Raha) väljavõtte.
3. 27.05.2015 esitas kaebaja Tallinna Halduskohtule pöördumise, milles soovis teada,
millises staadiumis on kohtuasja menetlus ning millal toimub kohtuistung. 16.07.2015 kirjas
selgitas halduskohus, et hetkel kestab veel ettevalmistav menetlus.
4. Vastusena Tallinna Halduskohtu 10.11.2015 kohtunõudele edastas Tallinna Vangla
kaebaja kahju hüvitamise taotluse vastuse.




                                                                                           1
                                                                                    3-15-903


5. 30.11.2015 määrusega jättis Tallinna Halduskohus A.K.e menetlusabi taotluse ja kaebuse
käiguta. Kaebajal tuli 15 päeva jooksul tasuda riigilõiv või esitada nõuetekohane menetlusabi
taotlus.
6. Kohtu poolt antud tähtaja jooksul kaebaja korrektset menetlusabi taotlust ei esitanud.
Samuti ei tasunud ta riigilõivu. Sellest tulenevalt jättis Tallinna Halduskohus 25.01.2016
kaebaja menetlusabi taotluse läbi vaatamata, kaebuse käiguta ning andis kaebajale puuduste
kõrvaldamiseks (riigilõivu tasumiseks) 10-päevase tähtaja.
Kohus hoiatas, et puuduste tähtaegselt kõrvaldamata jätmisel võib kohus kaebuse tagastada.


KOHTU SEISUKOHT

7. Tallinna Halduskohtu 25.01.2016 määruse kohaselt tuli A.K.el 10 päeva jooksul alates
määruse jõustumisest tasuda riigilõiv. Kohus edastas kaebajale info riigilõivu tasumise
võimaluste kohta ning hoiatas puuduste kõrvaldamata jätmisega kaasnevate tagajärgede eest.
8. Tallinna Halduskohtu 25.01.2016 määruse sai kaebaja kätte 27.01.2016 (tl 42) ning määrus
jõustus 12.02.2016. Sellest tulenevalt tulnuks kaebajal hiljemalt 22.02.2016 tasuda riigilõiv
ning esitada selle tasumist tõendav dokumente.
9. Nimetatud tähtpäevaks A.K. riigilõivu ei tasunud. Ka käesoleva määruse tegemise seisuga
ei ole kaebaja esitanud riigilõivu tasumist tõendavat dokumenti ega riigilõivu tasumist
kontrollida võimaldavaid andmeid. Kontrollides kohtute infosüsteemi vahendusel riigilõivude
laekumisi Rahandusministeeriumi riigilõivude ja tagatiste ettemaksukontolt, ei nähtu kaebuselt
riigilõivu tasumist. Samuti ei ole ta kohtule esitanud ühtegi muud kaebusega seotud
pöördumist.
10. Halduskohtumenetluse seadustiku (HKMS) § 121 lg 1 p 2 sätestab, et kohus tagastab
kaebuse määrusega selle esitajale, kui kaebus ei vasta käesoleva seadustiku §-de 37–39
nõuetele, kaebaja ei ole kohtu poolt määratud tähtaja jooksul puudusi kõrvaldanud ja puudused
takistavad asja läbivaatamist. HKMS § 104 lg 2 ls 2 sätestab, et riigilõivu tasumata jätmise
korral kaebus tagastatakse või jäetakse läbi vaatamata.
11. Kaebaja ei ole kohtu poolt määratud tähtajaks kaebuse puuduseid kõrvaldanud. Tegemist
on oluliste puudustega ning need takistavad asja läbivaatamist. Eeltoodust tulenevalt leiab
kohus, et kaebus tuleb HKMS § 121 lg 1 p 2 ja § 104 lg 2 ls 2 alusel tagastada.
Seega tagastab kohus A.K.e kaebuse.
12. HKMS § 43 lg 2 kohaselt ei võta kaebuse tagastamine ja läbi vaatamata jätmine õigust
pöörduda uuesti kohtusse. Kaebuse tagastamisel või läbi vaatamata jätmisel loetakse, et kaebus
ei ole kohtu menetluses olnud. Kohtusse pöördumisel tuleb arvestada seaduses sätestatud
korda, sh tähtaegu.



Karin Kalmiste
kohtunik




                                                                                             2

                                                                  Tsiviilasi nr 2-15-4672




                             KOHTUMÄÄRUS

 Kohus                           Tallinna Ringkonnakohus

 Kohtuasja number                Tsiviilasi 2-15-4672

 Määruse tegemise aeg ja koht    25.04.2016.a, Tallinn

 Kohtukoosseis                   Krista Kirspuu, Ulvi Loonurm, Kaupo Paal

 Kohtuasi                        Nordecon AS hagi Kantauro OÜ vastu võla nõudes

 Vaidlustatud kohtulahend        Harju Maakohtu 19.01.2016.a määrus kaja rahuldamata
                                 jätmiseks ja menetluse taastamata jätmiseks

 Kaebuse esitaja ja kaebuse liik Kantauro OÜ määruskaebus

 Menetlusosalised   ja   nende Hageja: Nordecon AS (registrikood 10099962),
 esindajad                     tehingulised esindajad vandeadvokaat Arne Ots ja
                               vandeadvokaadi abi Sandra-Kristin Noot
                                 Kostja (määruskaebuse esitaja): Kantauro OÜ
                                 (registrikood 10757783), tehingulised esindajad
                                 vandeadvokaat Rolan Jankelevitš ja vandeadvokaadi abi
                                 Priit Lember

 Menetluse liik                  Kirjalik menetlus

Resolutsioon:
    1. Harju Maakohtu 19.01.2016.a määrus jätta muutmata.
    2. Kantauro OÜ määruskaebus jätta rahuldamata.
    3. Jätta maakohtu ja ringkonnakohtu menetluskulud kostja, Kantauro OÜ kanda.
    4. Määruse peale võib Riigikohtule esitada määruskaebuse 15 päeva jooksul
       määruse ärakirja kättesaamisest alates. Hagimenetluses võib Riigikohtus
       menetlusosaline menetlustoiminguid teha ning avaldusi ja taotlusi esitada üksnes
       vandeadvokaadi vahendusel. Menetlusosaline võib ise esitada menetlusabi
       taotluse ja teise menetlusosalise kaebuse või taotluse kohta seisukohti ja
       vastuväiteid. Menetlusabi taotluse esitamine ei peata seaduses sätestatud ega
       kohtu määratud menetlustähtaja kulgemist. Seaduses sätestatud tähtaja
       järgimiseks peab menetlusabi taotleja tegema tähtaja kestel ka
       menetlustoimingu, mille tegemiseks ta menetlusabi taotleb.




                                                                                    1(9)
                                                                         Tsiviilasi nr 2-15-4672

Asjaolud
1.      Hageja esitas 25.03.2015.a kohtule hagiavalduse kostja vastu lepingulise võlgnevuse
201 126,18 euro, sissenõutavaks muutunud viivise 304 024,54 euro ja tulevikus sissenõutavaks
muutuva viivise (0,5%) kuni põhinõude täitmiseni nõudes. Hagiavalduse kohaselt sõlmisid
26.07.2013.a hageja töövõtjana ja kostja tellijana projekteerimis- ja ehitustööde töövõtulepingu
nr 02.12.021A (leping) Stroomi Kaubanduskeskuse rajamiseks asukohaga Tuulemaa tn 209,
20E/Madala tn 5A, Tallinn. Lepingu hind oli 9 550 000 eurot (ilma käibemaksuta). Töö käigus
tekkis vajadus lisa- ja muudatustööde järele. 23.09.2014.a sõlmisid pooled lepingu muudatuse
nr 1 (lepingu muudatus), mille kohaselt suurendati lepingu hinda 10 100 000 euroni. Lepingu
muudatus ei sisaldanud nimekirja lisa- ja muudatustöödest, mille tegemises pooled kokku
leppisid. Kostja kategoorilisel nõudmisel jäeti lepingu muudatusest välja detailne
töövõtulepingu alla kuuluvate ja mittekuuluvate tööde määratlus. Et vältida tööde seiskumist
vaidluste tõttu, nõustus hageja lõpuks heas usus kompromissina kostja nõudega ning lepingu
muudatuse alusel tehtavad tööd määratleti kui tööd, mille kohta kostja on hagejale esitanud
projektdokumentatsiooni või projekti- või plaanilahenduse enne nimetatud muudatuse
sõlmimist. Pärast nimetatud aega esitatavate plaanide alusel tehtavad tööd oleks omakorda lisa-
ja muudatustööd. Lepingu muudatusele lisati lisa nr 1, milles loetleti vaid täiendavad seadmed.

Nähtuvalt kaubanduskeskuse plaanidest, soovisid osade pindade rentnikud oma pinnale
individuaalset siseviimistlust. Sellised pinnad on plaanidel märgitud punase värvi ning tekstiga
„rentniku lahendus“. Need pinnad jäid lepingu mahu alt välja. Pindade 150 (apteek), 205, 205A
(Chopsticks) ja 234 (solaarium) rentnikud võtsid otse ühendust hagejaga, et küsida
hinnapakkumist vajalike tööde teostamiseks ja töövõtulepingu sõlmimiseks. Mitmed
nimetamata rentnikud teostasid oma siseviimistlustööd kolmandate töövõtjatega. Hageja sõlmis
10.10.2014.a ruumides nr 205, 205A (Chopsticks) siseviimistlustööde teostamiseks
töövõtulepingu nr 02.13.021.103 hinnaga 22 410 eurot (ilma käibemaksuta). Ruumis nr 234
(solaarium) siseviimistlustööde teostamiseks sõlmis hageja 23.09.2014.a töövõtulepingu nr
02.13.021.101 hinnaga 10 320 eurot (ilma käibemaksuta). Ruumis nr 150 (apteek)
siseviimistlustööde teostamiseks sõlmis hageja 03.10.2014 töövõtulepingu nr 02.13.021.102
(lisa 14) hinnaga 46 072 eurot (ilma käibemaksuta). Hageja teostas otsetöövõtu korras
väljatoodud rentnikele siseviimistlustöid, mis ei olnud hõlmatud lepingu ja muudatuse
projektide mahtudega. 23.09.2014.a muudatusega leppisid hageja ja kostja kokku ka Stroomi
kaubanduskeskusele reklaamtahvlite ja tänavaviitade paigaldamises. Lepingu muudatuse lisa
kohaselt pidi hageja paigaldama kaks reklaamtahvlit ning viis tänavaviita. Lepingu
muudatusele eelnenud infovahetuse põhjal oli hagejal alust põhjendatult eeldada, et kostja poolt
soovitavad tavalised reklaamtahvlid ja viidad lähevad maksma umbes 3000 eurot (ilma
käibemaksuta). Seda teadmist väljendas ka sõlmitud kokkuleppe rahaline väärtus.

04.12.2014.a asus kostja Stroomi Kaubanduskeskust kasutama ja avas selle külastajatele. Seega
tuleb Stroomi Kaubanduskeskus lugeda kostjale üleantuks hiljemalt 04.12.2014.a seisuga.
11.12.2014.a väljastas hageja kostjale lõpparve nr 56013 summas 1 383 566,03 eurot (koos
käibemaksuga). Nimetatud arvest on kostja tasunud hagejale 916 178,15 eurot. 71 483,2 euro
suuruses osas on hageja esitanud kostjale kreeditarve nr 56085, kuivõrd antud summa tasus
kostja viivitusega vana arve alusel. Hageja aktsepteeris kostjale objekti üleandmise hilinemisest
tuleneva leppetrahvi maksmist summas 194 778,5 eurot. Seega on arve 56013 alusel kostja
poolt hagejale tasumata summa 201 126,18 eurot. Kostja on siiani keeldunud hagejale tasumast
lõpparve maksmata osa 201 126,18 eurot. Kostja on viivituses lõpparve nr 56013 tasumisega.
Lisaks on kostja varem olnud viivituses arvete 54391, 54409, 54907, 55248, 55299 tasumisega.




                                                                                            2(9)
                                                                          Tsiviilasi nr 2-15-4672

2.      Kohus rahuldas 26.05.2015.a tagaseljaotsusega hagi, millele kostja esitas kaja ning
vastuse hagiavaldusele. Hageja vaidles kajale vastu. Kohus jättis 26.06.2015.a kohtumäärusega
kaja rahuldamata ja menetluse taastamata. Hageja esitas 13.07.2015.a määruskaebuse Harju
Maakohtu 26.06.2015.a kohtumäärusele ning palus maakohtu määruse tühistada ja teha uue
määruse, millega kaja rahuldatakse ja saadetakse asi menetluse jätkamiseks tagasi maakohtule
või alternatiivselt saadetakse kaja uueks lahendamiseks tagasi maakohtule. Ringkonnakohus
tühistas 31.08.2015.a kohtumäärusega Harju Maakohtu 26.06.2015.a määruse kaja rahuldamata
ja menetluse taastamata jätmise kohta ning saatis asja Harju Maakohtule kaja uueks
lahendamiseks. Ringkonnakohus leidis, et kaja lahendamise määrus ei sisalda tagaseljaotsuse
kirjeldavat ja põhjendavat osa. Määruses ei ole hageja esitatud asjaolusid seostatud
õigusnormidega, mille alusel saab hageja nõuet tagaseljaotsusega rahuldada, st hagi õiguslik
põhjendus on kontrollimata. Kohus lahendas kostja kaja 07.09.2015.a määrusega ning jättis
kaja rahuldamata ja menetluse taastamata. Kostja esitas nimetatud määruse peale
määruskaebuse. Tallinna Ringkonnakohus tühistas 21.10.2015.a määrusega maakohtu
07.09.2015.a määruse ja saatis kaja maakohtule uueks lahendamiseks. Tallinna
Ringkonnakohus leidis, et kaja lahendamise määruses peab kohus kirjeldama tagaseljaotsuse
aluseks olevaid asjaolusid ning esitama tagaseljaotsuse põhjendused. Ringkonnakohus asus
seisukohale, et kuigi maakohus on täiendanud kaja rahuldamata jätmise määrust, ei sisalda
määrus seaduses sätestatud nõuetele vastavat kirjeldavat ja põhjendavat osa.

3.       Harju Maakohus jättis 19.01.2016.a kaja rahuldamata ja menetluse taastamata ning
arvas kaja esitamisel kostja tasutud kautsjoni 1500 eurot riigi tuludesse. Määruse põhjenduste
kohaselt leidis kohus, et kaja rahuldamiseks puudub alus. Kostja ei ole kohtu hinnangul kajas
esile toonud ega tõendanud mõjuva põhjuse olemasolu, mis takistas tal õigeaegselt
hagiavaldusele vastamast. Ebausutavad on kostja väited selle kohta, et kuivõrd kümmekond
päeva varem toimetati tema lepingulisele esindajale kätte Harju Maakohtu otsus tsiviilasjas nr
2-13-30618, võis kostja mõistlikult eeldada, et 28.04.2015.a edastati talle paberkandjal
kohtuotsus ja materjalid nimetatud tsiviilasjas. Sellist mõistlikku eeldust ei saanud kostjal
menetlusdokumentide vastuvõtmisel tekkida, sest kohtu 14.04.2015.a menetlusse võtmise
määruses on selgelt viidatud teise tsiviilasja numbrile ja teisele hagejale. Kohtu määruses on
kostjale selgitatud ammendavalt, et tal tuleb hagiavaldusele vastata. Kohtumäärusele oli lisatud
hageja hagiavaldus, millest kostja ei saanud järeldada, et tegemist on lisamaterjalidega
tsiviilasjas nr 2-13-30618. Kohus nõustus hageja väidetega, et dokumentidega sisuline
tutvumata jätmine juhatuse liikme poolt on tema hoolsuskohustuse rikkumine ja mitte mõjuv
põhjus hagiavaldusele vastamata jätmisel. Samuti nõustus kohus hageja väidetega, et kostja
viited pooltevahelistele läbirääkimistele ja hagi esitamisele viitamata jätmisele on alusetud ning
tõendamata. Kuivõrd kostja ei ole esile toonud muid mõjuvaid põhjuseid, mis takistasid tal
hagiavaldusele vastamist, ei ole võimalik kaja rahuldada. Antud asjas ei esinenud kohtu
hinnangul ka muud alust, mis oleks takistanud tagaseljaotsuse tegemist. Kostja ei põhistanud,
millisel seaduslikul põhjusel ei oleks Harju Maakohus saanud tagaseljaotsust teha.

Hageja esitas kostja vastu töövõtulepingust tuleneva tasunõude ja viivise nõude. Kohus leidis,
et hagiavalduses toodud asjaolude ja hagiavaldusele lisatud tõendite pinnalt esitas hageja kostja
vastu õiguslikult veenva ja põhjendatud hagi. Maakohus leidis, et hageja hagi kuulub
hagiavalduses esile toodud asjaolude, hagile lisatud tõendite ning eelviidatud õigusnormide
alusel töövõtutasu nõudes rahuldamisele. Kostjalt tuleb hageja kasuks välja mõista
põhivõlgnevus 201 126,18 eurot. Hageja tasunõue tulenes lepingust, lepinguline tasunõue oli
muutunud sissenõutavaks ning kostjal puudus alus jätta tasunõue osaliselt maksmata. Hageja
poolt esile toodud asjaolude pinnalt ning hagiavaldusele lisatud tõendite pinnalt leidis kohus, et
hageja viivisenõue oli samuti tõendatud ja põhjendatud. Kohus leidis, et hagiavalduse esitamise


                                                                                             3(9)
                                                                          Tsiviilasi nr 2-15-4672

ajaks 25.03.2015.a sissenõutavaks muutunud viivisena tuleb kostjalt välja mõista
316 092,11 eurot. Tsiviilkohtumenetluse seadustiku (TsMS) § 367 ja hageja vastavasisulise
taotluse alusel tuleb kostjalt hageja kasuks välja mõista sissenõutavaks muutuv viivis
põhinõude summalt 201 126,18 eurot alates hagiavalduse esitamisele järgnevast päevast
(26.03.2015.a) kuni põhivõlgnevuse täieliku tasumiseni lepingujärgses määras 0,5% päevas.
Kuivõrd kohus pidas võimalikuks hagi rahuldada, leidis kohus, et menetluskulud TsMS § 162
lg 1 alusel tuleb jätta kostja kanda. TsMS § 174 lg 1 ja lg 2 alusel määras kohus tagaseljaotsuses
kindlaks menetluskulude rahalise suuruse. Hageja esitatud menetluskulude taotluse ja sellele
lisatud tõendite alusel tuleb kostjalt hageja kasuks välja mõista menetluskuludena
8089,18 eurot, millest hagiavalduse esitamisel tasutud riigilõiv on 5610,68 eurot ja hageja
lepingulise esindaja õigusabikulud on 2478,50 eurot. TsMS § 177 lg 4 alusel tuleb kostjalt
hageja kasuks välja mõista viivis menetluskulude summalt 8089,14 eurot võlaõigusseaduse
(VÕS) § 113 lg 1 teises lauses sätestatud määras alates kohtulahendi jõustumisest kuni
menetluskulude täieliku tasumiseni.

Kohus ei nõustunud kostja kajas esitatud väitega, et kohus oleks pidanud hagiavalduse jätma
rahuldamata tulenevalt kajale lisatud kostja vastuses toodud väidetest ja asjaoludest. Kui kostja
hagiavaldusele tähtaegselt ei vastanud, sai kohus TsMS § 407 lg 1 alusel lugeda hagiavalduses
esitatud faktilised väited kostja poolt omaksvõetuks. Hageja töövõtu tasunõue oli muutunud
sissenõutavaks ning samuti oli põhistatud ja tõendatud hagiavalduses toodud viivise nõue.
Tagaseljaotsuse tegemisel ei pea kohus kostja asemel formuleerima kostja võimalikke
vastuväited ega lugema omal algatusel mõne hageja väite tõendamatuks. Kohus ei nõustunud
kostja väitega, et põhivõlga ületavat viivist ei oleks kohus saanud tagaseljaotsusega välja
mõista, sest selle põhjendatuse tõendamise koormus on võlausaldajal. Viivise ulatust asub
kohus kontrollima alles siis, kui kostja on esitanud kohtule VÕS § 113 lõike 8 ja § 162 alusel
viivise vähendamise taotluse. Kohus ei saa viivist vähendada omal algatusel, kui kostja kohtule
vastavat taotlust ei esita. Kuivõrd kostja ei vastanud tähtaegselt hagiavaldusele, sai kohus
lugeda kostja poolt omaksvõetuks hageja väited viivisenõude suuruse ja põhjendatuse osas.
Kohus ei nõustunud kostja väitega, et tagaseljaotsuse tegemisel oleks kohus pidanud
kontrollima omal algatusel, kas kostjal oli õigus keelduda tööde eest tasumisest 77 081,78 euro
ulatuses muuhulgas seetõttu, et Stroomi kaubanduskeskuse rentnikele tehtud tööde eest tasusid
rentnikud ise ning need tööd sisaldusid hageja ja kostja vahelises lepingus. Hageja väitis
hagiavalduses, et rentnikele tehtud tööd ei kuulunud kostjale tehtud tööde lepingulise mahu
hulka. Hageja on vastavaid väiteid põhistanud ja lisanud oma väiteid tõendavad tõendid. Juhul,
kui kostja etteheited oleksid põhjendatud, oleks kohus pidanud tagaseljaotsuse tegemisel asuma
sisuliselt hindama hagiavaldusele lisatud tõendeid ning tuvastama omal algatusel kostja asemel,
millised hageja väited on tõendatud ja millised mitte. Tagaseljaotsuse tegemisel kohus tõendeid
sisuliselt ei hinda, vaid hageja esitatud faktilised asjaolud loetakse kostja poolt omaksvõetuks.
Seega pidi kohus tagaseljaotsuse tegemisel lähtuma eeldusest, et kostja on omaks võtnud
rentnikele tehtud tööde mittekuulumise hageja ja kostja vahel sõlmitud lepinguliste tööde mahu
hulka. Kohus ei nõustunud kostja väitega, et hagiavalduse rahuldamisel tagaseljaotsusega oleks
tulnud väljamõistetavast summast maha arvata hageja viidatud reklaamtahvlite paigaldamise
õiglane kulu 3000 eurot. Hageja väitis hagiavalduses, et kostja viidatud reklaampostide
paigaldamise kulu 23 800 eurot oli põhjendamatu ega andnud kostjale alust jätta lepinguline
tasu maksmata. Hageja viitas, et ta on üksnes vaidluse kiirema lahendamise eesmärgil valmis
oma nõuet vähendama 3000 euro võrra. Kuivõrd kostja hagiavaldusele vastu ei vaielnud, hageja
oma nõuet ei vähendanud ning kohtul puudus alus jätta tagaseljaotsuse tegemisel hageja nõue
osaliselt rahuldamata. Hageja väitis hagiavalduses, et kostja poolt tuleb tööd lugeda tervikuna
vastuvõetuteks, millest tulenevalt muutus hageja tasunõue kostja vastu tervikuna
sissenõutavaks. Vastupidist oleks kohus saanud tuvastada vaid juhul, kui kostja oleks esitanud


                                                                                             4(9)
                                                                          Tsiviilasi nr 2-15-4672

hagiavaldusele õigeaegselt vastuse ning oleks põhistanud ja tõendanud oma väiteid selle kohta,
miks ei ole hageja töövõtutasu muutunud osaliselt või tervikuna sissenõutavaks. Kohus ei
nõustunud kostja väidetega, et tagaseljaotsuse tegemisel oleks kohus pidanud arvestama kostja
poolt kohtuvaidluse eelselt hagejale saadetud pöördumisi ja neis sisalduvaid väiteid. Juhul, kui
kostja hagiavaldusele tähtaegselt ei vasta, ei pea kohus kostja asemel otsima hageja esitatud
tõenditest, milliseid vastuväiteid saaks kostja hagiavaldusele esitada.

4.      Kostja esitas Harju Maakohtu 19.01.2016.a määruse peale määruskaebuse, paludes see
tühistada ning teha uue määruse, millega rahuldatakse kaja Harju Maakohtu 26.05.2015.a
tagaseljaotsusele ning saadetakse asi menetluse jätkamiseks tagasi maakohtule. Alternatiivselt
palus kostja saata asi kaja uueks lahendamiseks tagasi maakohtule.

Määruskaebuse kohaselt ei ole maakohus ringkonnakohtu poolt esile toodud puudusi
kõrvaldanud. Maakohus pidi ringkonnakohtu määruste kohaselt esitama tagaseljaotsuse
kirjeldava ning põhjendava osa, sh subsumeerima hageja nõuded õigete õigusnormide alla.
Tagaseljaotsuse tegemisel ei ole maakohtul võimalik jätta õigust kohaldamata ning lugeda kõiki
hageja nõudeid vastuvaidlematult õiguslikult põhjendatuks. TsMS § 407 lg 1 teise lause
kohaselt loetakse kostja poolt omaksvõetuks üksnes faktilised väited, mitte hageja õiguslikud
seisukohad. Korrektse õiguse valik ja korrektne ning vastuoludeta kohaldamine on ka
tagaseljaotsuse tegemisel kohtu kohustus. Kostja leidis, et maakohus on vaatamata põhjenduste
täiendamisele jätnud nõuetekohaselt kontrollimata hagi õigusliku põhjendatuse. Maakohus on
määruses küll loetlenud kohaldamisele kuuluvad õigusnormid, kuid eksinud hagis esitatud
asjaolude subsumeerimisel. Osad hageja nõuete põhjendatuks lugemiseks hädavajalikud
asjaolud puudusid ning teised olid vastuolulised. Seega on kohus ekslikult pidanud hagi
õiguslikult põhjendatuks ja tagaseljaotsuse tegemist lubatavaks.

Tagaseljaotsust ei tohtinud seaduse kohaselt teha. Hagis esitatud või esitamata jäetud faktilised
asjaolud välistavad mitmete nõuete põhjendatuse. Maakohus ei saa tagaseljaotsust teha, kui
hagiavalduses puuduvad nõuete rahuldamiseks vajalikud asjaolud. Maakohus on kohaldanud
vääralt TsMS § 407 lg-id 1 ja 6, § 415 lg-t 1, § 415 lg 1 p 3, § 417 lg-t 2 ja jätnud arvestamata
Riigikohtu juhise, mille kohaselt õiguslikult põhjendamatu hagi alusel ei või tagaseljaotsust
teha ning esitatud kaja tuleb TsMS § 417 lg 2 alusel rahuldada ja menetlus taastada. Hageja
poolt esitatud asjaolud loetakse tõendatuks. Samas ei saa kohus aga lugeda tõendatuks hagis
esitamata asjaolusid, eeldada selliste asjaolude olemasolu või mõelda juurde nõuete
rahuldamiseks vajalikke asjaolusid. Maakohus ei saa käsitleda asjaolusid valikuliselt ja jätta
meelevaldselt kõrvale hagis esitatud nõuete põhjendamatusele viitavaid asjaolusid. Kohus ei
saa asuda ise hageja asemel kõrvaldama vastuolusid ja puudusi nõude aluses ning põhjendustes.

Töövõtja tasunõude sissenõutavaks muutumise eeldus on võlaõigusseaduse kohaselt valminud
töö vastuvõtmine või vastuvõetuks lugemine. Samas on aga maakohus leidnud, et antud juhul
on õiguslikult põhjendatud rahuldada muu hulgas ka hageja tasunõue valmimata töö eest.
Hagiavalduses ei ole kordagi toodud esile faktilist asjaolu, et kostja on vastu võtnud
reklaamtahvleid puudutava töö või selle valminud töö saab muul moel lugeda vastu võetuks.
Vastupidi, hageja on hagis igati korrektselt esile toonud, et reklaamtahvleid ei tehtud ja töö on
valmimata. Maakohus ei ole selgitanud, kuidas saab valmimata töö olla kostja poolt vastu
võetud ning seega selline tasunõue sissenõutav. Samuti puudusid hagis põhinõuet ületava
viivisenõude rahuldamist võimaldavad asjaolud. Kostja leidis, et VÕS § 113 lg-t 1 tuleb
kohaldada selliselt, et põhinõuet ületava viivise nõudmise korral on eriliste asjaolude või
kahjude tõendamise koormis võlausaldajal (kohtuasjad nr 3-2-1-162-12, p-d 18-20; nr 3-2-1-
87-10, p 12). Hagiavaldus ei sisalda vastavaid põhjendusi ja faktiväiteid eriliste asjaolude kohta,


                                                                                              5(9)
                                                                       Tsiviilasi nr 2-15-4672

mis õigustaksid hageja põhinõuet ületavat viivisenõuet. Seega ei olnud hagiavalduses põhinõuet
ületava viivise väljamõistmise aluseks olevaid asjaolusid, mida saaks TsMS § 407 lg 1 ja § 231
lg 2 kohaselt lugeda kostja poolt omaksvõetuks. Tegemist ei ole protsessuaalse viivise
vähendamise taotluse lahendamisega, mis eeldaks VÕS § 113 lg 8 ja § 162 alusel kostja taotlust
vaid hageja viivisenõude materiaalõigusliku puudusega.

Hagi alusena esitatud asjaoludes sisaldusid vastuolud. TsMS § 407 lg 1 viimase lause kohaselt
asjaolude tõendatuks lugemisel ei saa tekkida vastuolusid. TsMS § 231 lg 2 kohaselt
omaksvõtuga tõendatud asjaolud ei saa minna vastuollu TsMS § 230 lg 1 kohaselt
dokumentaalsetest tõenditest tulenevate asjaoludega või muude tõendatuks loetud asjaoludega.
Hagiavalduse ja kostja 29.12.2014.a hagejale kirja kohaselt on kostja keeldunud nõudesummast
77 081,78-eurose osa tasumisest selle tõttu, et selle summa on hagejale Stroomi
kaubanduskeskuse rentnikele tehtud tööde eest tasunud rentnikud ise. Hageja väitis, et need
tööd ei olnud kostjaga sõlmitud töövõtulepingu ese, st nende tööde summa võrra ei saaks kostja
keelduda hagejale tasu maksmisest. Tagaseljaotsuse tegemisel pidi kohus kontrollima sellise
väite õiguslikku põhjendatust. Hageja ja kaubanduskeskuse rentnike vahel sõlmitud
töövõtulepingutest nähtub, et nende alusel tehtud tööd on sisaldunud kostjaga sõlmitud
lepingus, st väide ei ole õiguslikult põhjendatud. 23.09.2014.a sõlmisid pooled töövõtulepingu
muudatuse nr 1, mille sõlmimise peamine põhjus oli poolte ühine soov luua selgus selleks
hetkeks tellitud muudatus- ja lisatöödest ning summadest, mida kostja peab seetõttu hagejale
täiendavalt tasuma ning möödapääsmatu vajadus saavutada kompromiss oluliste ehitustööde
puuduste kõrvaldamise osas (nt oli hageja ehitanud kaubanduskeskuse lae oluliselt madalama
kui projekti järgi ette nähtud 3,5 meetrit). Päev enne kokkuleppe sõlmimist, 22.09.2014.a
koostati nimekiri muudatus- ja lisatöödest, mis selleks hetkeks olid kostja poolt tellitud ning
käsitletavad töövõtulepingu nr 02.13.021A osana. Nimekirjas kajastati ka tööd apteegis (Terve
Pere Apteek OÜ), solaariumis (OÜ Sunmax) ja restoranis Chopsticks (OÜ Aasia Restoranid).
Töövõtja sõlmis lepingud rentnikega vahetult pärast muudatust nr 1, 23.09.2014.a (OÜ
Sunmax), 03.10.2014.a (Terve Pere Apteek OÜ) ja 10.10.2014.a (OÜ Aasia Restoranid).
Rentnikega otse sõlmitud töövõtulepingutele lisatud tööde tabelid kannavad pealkirja „Leping:
02.13.021A“. Sellist numbrit kannab hageja ja kostja vahel sõlmitud töövõtuleping.
Hagiavalduse lisas 1 on number märgitud 02.12.021A, hiljem muudeti lepingu muudatuste
pealkirjadest nähtuvalt kokkuleppeliselt lepingu number kujule 02.13.021A ehk samaks mis on
märgitud rentnikega sõlmitud töövõtulepingute tööde loenditele. Loendid kantigi tegelikkuses
kostjaga sõlmitud lepingust lihtsalt üle. Hagiavalduses ei ole esile toodud, et pooled oleksid
kokkuleppel töövõtulepingu nr 02.13.021A mahtu ja hinda selle osa võrra vähendanud.
Vastupidi muudatusega nr 1 hinda hoopis suurendati. Hagiavalduse alusena on hageja esile
toonud ka hageja ja kostja kirjavahetusest nähtuvad küsimused. Muu hulgas on hageja esitanud
hagi juurde tõendina kostja 29.12.2014.a kirja, milles kostja on põhjendanud ja esile toonud
põhjused hagi esemeks oleva põhinõude tasumata jätmiseks. Tagaseljaotsuse tegemisel ei ole
hinnatud neid küsimusi, mida hageja on ise hagiavalduses ja sellele lisatud tõendites esile
toonud. Kui hageja esitab ise hagiavalduses kostja kohtumenetluse-eelsed vastuväited, peab
kohus hagi õigusliku põhjendatuse hindamisel arvesse võtma ka neid vastuväiteid, et kindlaks
teha hageja õiguslike väidete põhjendatus.

Kostjal oli mõjuv põhjus hagile vastamata jätmiseks. Kostja ei nõustunud maakohtu
järeldusega, et hagile vastamata jätmiseks puudus TsMS § 415 lg 1 kohaselt mõjuv põhjus.
Kuigi materjalid väljastati kostjale 28.04.2015.a, ei olnud kostjal enne 27.05.2015.a võimalik
teada kohtuasjast, 14.04.2015.a määrusest ja selles sätestatud tähtajast. Kostja eeldas, et
paberkandjal edastatud materjalid ei puudutanud käesolevat kohtuasja. Kostja ei teadnud
hagejapoolsest nõuete esitamisest. Kategoorilist lepingu täitmise nõuet või hoiatust kohtusse


                                                                                          6(9)
                                                                          Tsiviilasi nr 2-15-4672

pöördumise kohta hageja ei edastanud, kuigi seda võis hea usu põhimõtte alusel mõistlikult
eeldada. Kuigi poolte vahel on kogu Stroomi kaubanduskeskuse ehitusprotsessi vältel toimunud
e-posti teel tihe igapäevane suhtlus erinevate vastastikuste kohustuste, ehitusel esinevate
probleemide jms osas (osa kirjavahetusest on hageja lisanud hagile), ei teavitanud hageja
kordagi kostjat sellest, et tal oleks kategooriline nõue kostja vastu. Tähtaega ega nõudmist
hageja kostjale ei esitanud (VÕS § 114 lg 1). Pooled pidasid pidevalt läbirääkimisi ehitusega
seonduvate probleemide, sh hageja arvete üle. Kostja oli heas usus veendunud, et läbirääkimise
luhtumisest ja nõuete või hagide esitamisest teatab hageja ette. 11.05.2015.a, st 47 päeva pärast
hagiavalduse esitamist suhtlesid pooled erinevate puuduste teemadel ja hageja kõigest „juhtis
tähelepanu“ arvete tasumise vajadusele. Hagi esitamisele hageja ei viidanud. Tegemist oli
pahatahtliku käitumisega hageja poolt, kes pidas läbirääkimisi, kuid varjas kostja vastu hagi
esitamist. Käesoleva kohtuasja materjalide kättesaamisega toimus kostjal samaaegselt
kohtuvaidlus kohtuasjas nr 2-13-30618. Nimetatud kohtuasjas tegi kohus otsuse 17.04.2015.a,
st täpselt samal ajal kui kohus edastas kostjale käesoleva kohtuasja materjalid. Nimetatud
kohtuasjaga tegeles kostja ülesandel advokaat Rauno Ligi advokaadibüroost Borenius, kes
võttis vastu kõik kohtuasjaga seotud dokumendid. Kuivõrd hageja ei teatanud kostjale enda
nõudest ja hagi esitamisest ei otseselt ega kaudselt, enne ega pärast hagiavalduse esitamist, vaid
jätkas muutumatult läbirääkimisi kostjaga, sai kostja üksnes mõistlikult eeldada, et temale on
28.04.2015.a edastatud paberkandjal kohtuotsus ja materjalid kohtuasjas nr 2-13-30618. Kostja
ei saanud mõistlikult eeldada, et temale saadetakse ootamatult hoopis uue kohtuasja materjalid.
Käesoleva kohtuasja olemasolust kuulis kostja alles esimest korda 27.05.2015.a hageja juhatuse
liikmelt JV-lt. Kuigi poolte vahel toimus pidevalt operatiivne igapäevane suhtlus e-posti teel
ning ka hagiavalduses avaldas hageja kohtule kostja e-posti aadressi (sama aadress kajastub
äriregistris), edastati materjalid tavapostiga. Olukorras, kus kogu suhtlus nii hagejaga kui ka
riigiasutustega toimub e-posti vahendusel, ei saanud kostja mõistlikult eeldada materjalide
kättetoimetamist sedavõrd tavapäratult ja poolte vahelises suhtluses ebatavalisel viisil. Ühelgi
teisel viisil nõuete ja hagi esitamisest kostjale teada ei antud.

5.     Maakohus võttis määruskaebuse menetlusse, jättis selle rahuldamata ja edastas
läbivaatamiseks Tallinna Ringkonnakohtule. Hageja palus määruskaebuse jätta rahuldamata ja
määruse muutmata ning menetluskulud kostja kanda.

Määruse põhjendused
6.     Tallinna Ringkonnakohus, tutvunud tsiviilasja materjalidega, leiab, et vaidlustatud
maakohtu määrus on seaduslik ja põhjendatud ning määruskaebuses esitatud väited selle
muutmiseks ega tühistamiseks alust ei anna. Maakohtu määrus tuleb jätta muutmata ja
määruskaebus rahuldamata. Ringkonnakohus nõustub vaidlustatud maakohtu määruses esitatud
seisukohtadega ning TsMS §-st 659 ja § 654 lg-st 6 tulenevalt põhjendusi ei korda. Kuigi
kaebuse esitaja tugineb suuresti samadele väidetele, mille osas on maakohus juba seisukoha
kujundanud ja millega ringkonnakohus nõustub, märgib ringkonnakohus määruskaebusele
vastuseks siiski järgmist.

7.      Maakohus leidis õigesti, et käesolevas asjas esinesid alused tagaseljaotsuse tegemiseks
ning seega oli kaja esitamine sellel alusel alusetu. Kostjal lasus kohustus hagile vastata.
Hagiavaldus koos menetlusse võtmise määrusega toimetati kostjale kätte. Selleks kasutas kohus
kõige tavalisemat kättetoimetamise viisi. Kättetoimetamist kui sellist kostja ei vaidlusta. Kostja
väidab pelgalt, et olukorras, kus kogu tavapärane suhtlus majandustegevuses toimub nii
äripartneritega kui ka riigiasutustega e- posti teel, ei saanud kostja eeldada, et sedavõrd tavatul
teel nagu seda on tavaline postiteenus ja paberkandjal menetlusdokumentide kättetoimetamine,
võidaks kostjale saata uut hagiavaldust. Ringkonnakohus märgib, et kostjal lasub seadusest


                                                                                              7(9)
                                                                          Tsiviilasi nr 2-15-4672

tulenevalt kohustus vastata kohtule sõltumata sellest, millist kättetoimetamise viisi on kohus
menetlusdokumentide kättetoimetamiseks kasutanud. Ringkonnakohus ei nõustu kostja
väitega, et paberkandjal, tavalise postiga saadetud dokumentide saatmise korral ei pea
dokumentidega tutvuma ja dokumentides sätestatud kohtu korraldusi täitma. Ringkonnakohus
ei nõustu ka selle kostja väitega, et olukorras, kus kostjal oli toimunud peaaegu samaaegselt
teine kohtuvaidlus, võis kostja käesolevas asjas saadetud hagiavaldust ja menetlusse võtmise
määrust saades arvata, et konkreetsed menetlusdokumendid on esitatud teises kohtuasjas.
Sellist asja ei oleks kostja saanud arvata juhul, kui ta oleks kõnealuste kohtudokumentidega
tutvunud. Dokumendid sisaldasid hagiavaldust ja menetlusse võtmise määrust, milles sisaldusid
konkreetsed, tähtaegu hõlmanud korraldused. Kohtudokumentidega ei saa jätta tutvumata ja
nendele vastamata. Kostja väitis, et ta ei saanud eeldada, et kõnealused kohtudokumendid on
saadetud eraldi hagiasjas, sest hageja kohtuväliselt hagi esitamisele ei viidanud ja käitus viisil,
kus hagi esitamist ei saanud kostja eeldada. Ringkonnakohus sellise kostja käsitlusega ei
nõustu. Kohtu dokumentidega tuleb tutvuda ja kohtu korraldusi järgida sõltumata sellest, mida
kostja võiks kohtuvälise lepingupartneritega suhtlemise pinnalt arvata või eeldada. Kohtu
korralduste kehtivus ei sõltu kohtuvälisest suhtlemisest või kohtuvälistest asjaoludest. Kohtu
poolt antud korraldus hagile vastamiseks kehtib sõltumata sellest, kas kostja enda arvates ka
hageja kohtuvälisest käitumisest hagi esitamist järeldada võis.

8.       Maakohus leidis õigesti, et hageja poolt kohtu ette toodud asjaolude alusel on hagi
veenev ja hageja faktiväidete õigsust eeldades võis hagi õiguslikult rahuldamisele kuuluda.
Hageja tugines hagi esitades sellele, et hageja ja kostja sõlmisid töövõtulepingu ja selle lepingu
täiendused. Hageja väitis, et pooled leppisid kokku konkreetses tööde maksumuses, millest osa
on kostja poolt hagejale tasumata. Hageja esitas ka väite, et kostja võttis töö tegudega vastu.
Nende asjaolude õigsuse korral võib põhinõue rahuldamisele kuuluda. Hageja tugines ka
sellele, et nõue muutus sissenõutavaks ja kostja on viivitanud hageja suhtes rahalise kohustuse
täitmisega. Nende asjaolude õigsuse korral võib hagi ka viivisenõude osas rahuldamisele
kuuluda.

9.      Ringkonnakohus ei nõustu kostjaga selles, et olukorras, kus kostja hagile kohtu poolt
määratud tähtpäevaks ei vastanud, oleks kohus pidanud asuma hageja poolt esitatud tõendeid
uurima ja hindama. Seaduse kohaselt loetakse kostja poolt hagile vastamata jätmise korral
hageja poolt esitatud faktiväited kostja poolt omaksvõetuks. Seda sõltumata sellest, kas kostja
need faktiväited ka tegelikult omaks võttis. Nii loetakse seaduse kohaselt hageja poolt esitatud
faktiväited omaksvõetuks ka siis, kui kostja on ka kõikidele hageja faktiväidetele vastu
vaielnud, kuid ei ilmu kohtuistungile. Seega on kostja poolt hageja faktiväidete omaksvõetuks
lugemine seadusandja poolt kehtestatud fiktsioon. Olukorras, kus kostja võtab hageja
faktiväited omaks või kui hageja faktiväited loetakse omaksvõetuks seaduse alusel, ei lasu
kohtul tõendite hindamise ega tõendite uurimise kohustust.

10.     Hageja esitas faktiväite, et hageja ja kostja poolt sõlmitud lepingu ja selle täienduse
kohaselt ei hõlmanud hageja ja kostja vahel kokku lepitud rahasumma neid töid, milles lepiti
rentnikega eraldi kokku. See, millised kokkulepped pooled omavahel sõlmisid, on faktiväide,
mille kostjapoolsest omaksvõtust tuleb käesoleval juhul lähtuda. Kostja väitis, et kuna
hagiavaldusest nähtub, et hageja ei olnud reklaamtahvleid paigaldanud, siis maakohus ei oleks
saanud tageseljaotsust teha või hagi ei oleks saanud rahuldada täies ulatuses. Ringkonnakohus
selle kostja väitega ei nõustu. Hageja esitas hagiavalduses faktiväite, et kostja on kõik kokku
lepitud tööd vastu võtnud. See on faktiväide, mille omaksvõtust lähtumine on õiguspärane.
Kuigi hagiavalduses tagapool tõi hageja esile selle, et kostjal oli kõikide kokku lepitud tööde
raames õigus saada ka mõne reklaamtahvli paigaldamise, ei tähenda see, et hagi oleks olnud


                                                                                              8(9)
                                                                             Tsiviilasi nr 2-15-4672

vastuoluline või hageja enda poolt esitatud faktiväited oleksid tinginud hagi rahuldamata
jätmise. Hageja väitis reklaamtahvlite paigaldust puudutavate väidete raames, et kostjal oli
õigus lasta paigaldada mõned reklaamtahvlid, kuid selle eeldusena oleks kostja pidanud
hagejale õigel ajal andma konkreetsed juhised ja load. Hageja väitis, et kostja seda ei teinud.
Hageja möönis hagiavalduses, et juhul, kui kostja peaks hagile vastates kasutama mõnda
õiguskaitsevahendit, ei tarvitse see välistatud olla. Hageja väitis hagis, et kostjal oli õigus anda
ehitustööde käigus korraldus ka mõne reklaamtahvli paigaldamiseks ja reklaamtahvlite
paigaldamine eeldas kostjapoolseid konkreetsete juhiste andmist ja lubade hankimist. Hageja
väitis ka, et kostja selliseid juhiseid ei andnud ja lubasid ei hankinud ning võttis kõigest
hoolimata kõik ehitustööd vastu. Kirjeldatud olukorras ei esine hageja poolt esitatud
faktiväidetes vastuolusid, mis hageja faktiväidete õigsuse eeldamise korras hagi rahuldamise
välistaksid.

11.     Ringkonnakohus ei nõustu kostjaga, et esitatud kujul viivisenõude rahuldamine oleks
olnud lubamatu. Hageja võib esitada viivisenõude, kui kostja rahalise kohustuse täitmisega
viivitab. Vastavad eeldused olid käesoleval juhul täidetud. Viivise võib välja mõista kuni
põhivõla täieliku tasumiseni. See tähendab, et viivise võib välja mõista ka põhivõlga ületavas
osas. Selleks ei tule hagejal primaarselt tõendada, et rahalise kohustuse täitmisega viivitamisest
tekkiv kahju on põhivõlast suurem vms. Selleks, et hagejal tekiks kohustus tõendada, et
esinevad asjaolud, mis õigustavad viivise väljamõistmist põhivõlga ületavas osas, tuleb kostjal
esitada kohtule viivise vähendamise taotlus. Kostja õiges menetlusetapis sellist taotlust
käesolevas tsiviilasjas esitanud ei ole.

12.   Kaja rahuldamata jätmise ja määruskaebuse rahuldamata jätmise tõttu tuleb vastavad
menetluskulud jätta kostja kanda. Maakohus peale tagaseljaotsuse tegemist toimuud menetluses
menetluskulusid summaarselt kindlaks ei määranud. Vastavalt TsMS § 177 lg 1 p-le 2 määrab
menetluskulud peale lõpplahendi jõustumist summaarselt kindlaks asjas lahendi teinud
maakohus TsMS §-s 177 sätestatud korras.


        Krista Kirspuu                  Ulvi Loonurm                    Kaupo Paal
/allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                                9(9)

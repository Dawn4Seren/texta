                           KOHTUOTSUS
Kohus                            Viru Maakohus

Kohtunik                         Maido Roots

Kohtuotsuse
tegemise aeg ja koht              05.02.2016.a. Rakvere kohtumaja, Rohuaia 8 Rakvere

Tsiviilasja number                2-13-45329

Tsiviilasi                        AS SEB Liising hagi OÜ Wellington Invest ja M J vastu
                                  solidaarselt 6690,24 euro nõudes

Menetlusosalised, esindajad       Hageja: AS SEB Liising (reg.kood 10281767)
                                  Hageja esindaja: Martin Kalberg volikirja alusel
                                  Kostjad:
                                  1. OÜ Wellington Invest (reg.kood 10867252; juhatuse
                                      liige: Allan Kartsepp)
                                  2. M J (isikukood xxxx)
                                  Esindaja: Reimo Mets volikirja alusel

Hagi hind                        6690,24 eurot


RESOLUTSIOON:
Rahuldada AS SEB Liising hagi OÜ Wellington Invest vastu.
Mõista OÜ-lt Wellington Invest välja AS SEB Liising kasuks võlgnevus summas 6690,24
eurot.
Jätta menetluskulud kostja OÜ Wellington Invest kanda.
Mõista OÜ-lt Wellington Invest välja AS SEB Liising kasuks riigilõiv summas 187,50
eurot.
Kohtuotsuse ärakiri pooltele kätte toimetada.
Toimetada kohtuotsuse resolutsioon kostjale OÜ Wellington Invest kätte väljaande
Ametlikud Teadaanded kaudu, kui muud kättetoimetamise viisid ei õnnestu.




                                                                                       1
Edasikaebamise kord:
Kohtuotsusele on õigus esitada 30 päeva jooksul alates otsuse kättesaamisest põhjendatud
apellatsioonikaebus Tartu Ringkonnakohtule.


Menetluse käik ja poolte seisukohad:

1. 27.09.2013.a. esitas AS SEB Liising Viru Maakohtusse hagi OÜ Wellington Invest ja M J
vastu solidaarselt 6690,24 euro nõudes.

25.03.2010.a. sõlmiti hageja ja kostja 1 vahel liisinguleping nr. L10100873, mille eesmärgiks
oli anda kostja 1 kasutusse liisinguese Rullpress WELGER RP 235 PROFI. Liisinguleping
sõlmiti tähtajaga 20.03.2015.a., mille jooksul kohustus kostja 1 tasuma hagejale käenduse
liisingueseme kasutamise eest vastavalt arvetele. 25.03.2010.a. andis kostja 2 hagejale
tagamaks liisingulepingust tulenevate kohustuste täitmise solidaarselt kostjaga 1 summas 32
000.- eurot. 25.03.2010.a. sõlmiti hageja ja Agroliiva OÜ vahel liisingueseme müügileping,
millega hageja omandas liisingueseme ja tasus müüjale 39 497,40 eurot.

05.06.2010.a. hageja poolt esitatud arvest summas 111 361,14 krooni jättis kostja 1 tasumata 4
341,76 krooni. 06.07.2010.a. esitatud arve summas 7 962,19 krooni jättis kostja 1 tasumata.
06.08.2010.a. esitatud arve summas 7 962,19 krooni jättis kostja 1 tasumata. 04.09.2010.a.
esitatud arve summas 7 962,19 krooni jättis kostja 1 tasumata. 24.09.2010.a. saatis hageja
kostjale 1 hoiatuse, et hageja loeb liisingulepingu ühepoolselt ülesöelduks ja liisinguese tuleb
hagejale tagastada, kui kostja 1 ei tasu oma võlgnevusi hiljemalt 05.10.2010.a. 06.10.2010.a.
esitatud arve summas 8 022,09 krooni jättis kostja 1 tasumata. Summad tasus 10.11.2010.a.

06.10.2010.a. saatis hageja kostjale 1 teate, et on nõus pikendama liisingulepingust tuleneva
võlgnevuse tasumise tähtaega ning kogu võlgnevus tuleb tasuda hiljemalt 20.10.2010.a. ning
siis ei loe hageja liisingulepingut ennetähtaegselt üles öelduks. Vastasel korral on liisinguleping
alates maksetähtpäevale järgnevast päevast üles öeldud ja kostjal 1 kohustus liisinguese kohe
tagastada. 21.10.2010.a. seisuga kostja 1 enda võlgnevusi hagejale ei tasunud ja liisinguleping
loeti ülesöelduks. 22.10.2010.a. seisuga ei olnud kostja 1 liisingueset hagejale tagastanud.

22.10.2010.a. tellis hageja OÜ-lt Winterland Group liisingueseme tagastusteenuse ja tasus selle
eest 3000.- krooni. Samuti oli hageja sunnitud tellima vara transporditeenuse treileriga ja
tasuma selle eest 5880.- krooni. Hageja teavitas sellest kostjat. 09.11.2010.a. sai hageja esindaja
OÜ Winterland Group liisingueseme enda valdusesse. Liisingueseme esialgse ülevaatuse
käigus tuvastati, et liisingueseme tehasetähist pole võimalik kontrollida, kuna kleebis on
eemaldatud. Samuti oli liisingueseme parema tagatule klaas katki, parem tagumine helkur katki
ja tiisli toetus vigastatud. 10.11.2010.a. tekkis hagejal kohustus tasuda liisingueseme
kindlustusteenuse eest 1350,36 krooni ning teavitas sellest ka kostjat 1.

29.11.2010.a. pani hageja liisingueseme müüki hinnaga 350 000 krooni (käibemaksuta) ning
teavitas sellest kostjaid. 11.02.2011.a. langetati liisingueseme käibemaksuta müügihinda 22
000.- euroni, seoses ostuhuvi puudumisega. 06.05.2011.a. langetati liisingueseme
käibemaksuta müügihinda 19 900.- euroni, seoses ostuhuvi puudumisega. 17.08.2011.a.
langetati liisingueseme käibemaksuta müügihinda 18 000.- euroni, seoses ostuhuvi
puudumisega. Hinna langetamistest teavitati kostjaid.

18.10.2011.a. müüs hageja liisingueseme hinnaga 20 000.- eurot (käibemaksuga). 18.10.2011.a.
tasus hageja liisingueseme müügiteenuse eest 1000.- eurot Tallchart OÜ-le. 12.12.2011.a. ja

                                                                                                 2
30.05.2013.a. saatis hageja kostjale 1 ja kostjale 2 nõude liisingueseme tasumata osa ja tehtud
kulutuste eest hagejale viivitamatuks tasumiseks. 27.09.2013.a. seisuga ei ole kostjad
võlgnevust kustutanud.

Hageja tasus liisingueseme ostmisel müüjale 515 000.- krooni/32 914,50.- eurot. Kostja 1
hüvitas sellest liisingumaksetega 9557,59.- eurot. Liisinguese õnnestus võõrandada hinnaga 16
666,67 eurot (käibemaksuta). Järelikult on kostja 1 kohustatud hüvitama hagejale liisingueseme
omandamisega tehtud kulutustest senini hüvitamata osa summas 6 690,24.- eurot. Kostja 2
vastutab hageja ees solidaarselt kostjaga 1.

Enne liisingulepingu ülesütlemist andis hageja kostjale 1 heas usus täiendava tähtaja
võlgnevuste tasumiseks. Kostja 1 oma kohustusi täitma ei asunud. Seega proovis hageja teha
kõik, et kostjal 1 õnnestuks kohustused täita.

PRIA toetus jäi välja maksmata, kuna kostja 1 jättis PRIA-le kuludokumendid esitamata. Seega
on kostja 1 ise süüdi, et PRIA pole temale rahasid välja maksnud.

Hageja pani vara müüki 29.11.2010.a. Tallchart OÜ müügiplatsil. OÜ põhitegevuseks on
kasutatud ja uute veokite ning haagiste import Euroopast ning müük. 18.10.2011.a. müüs hageja
liisingueseme, seega kulus müügiks umbes 11 kuud. Seda ei saa nimetada kiirmüügiks. Soovi
korral oleks kostjad võinud ise liisingueseme ära osta ja õiglase hinnaga võõrandada.
Müügihinda langetati järk-järgult ja kõrgema hinnaga ostjat leida ei õnnestunud.

Liisinguese on müüdud Tallchart OÜle, kes on sama hinnaga võõrandanud vara edasi
lõppostjale. Hageja müüb alati kõik liisinguesemed koostööpartnerile, kellega tal on kokkulepe,
et vara võõrandatakse edasi kolmandale isikule sama hinnaga, kui hageja ja teenusepakkuja
müügilepingus kokkulepitud. Hilisemad pretensioonid vara kohta tuleb sel juhul esitada
edasimüüjale ehk Tallchart OÜle. See on vajalik, et hageja ei peaks suhtlema paljude erinevate
isikutega ja tegelema nende pretensioonidega. Kuna aga Tallchart OÜl oli kohustus vara edasi
müüa sama hinnaga, mis hageja ja Tallchart OÜ vahel sõlmitud müügilepingus kokkulepitud,
on ilmselge, et ka Tallchart OÜ vahendajana tahab tasu ja seda hõlmas vahendustasu.

Enne liisingulepingu sõlmimist kontrollitakse liisingusaaja maksevõimet, tutvutakse
majandusaasta aruandega ja muude vajalike dokumentidega. Samuti pidi kostja 1 saama PRIA
toetuse. Kostja 2 oli liisingulepingu sõlmimise ajal OÜ Wellington Invest ainus juhatuse liige
ja osanik, seega oli tal olemas sissetulek. Liisingu andmise otsustab krediidikomitee
analüüsides kõiki argumente ja dokumente. Seda, et kostja 1 ei täida kokkuleppeid PRIAga ja
selle tulemusel puudub tal võialus täita kohustusi ka hageja ees, ei osanud hageja ette näha.
Kostja 1 on käitunud pahatahtlikult ja hooletult, jättes esitamata vajalikud dokumendid, et
PRIAlt raha saada. Käenduslepingut sõlmides oli kostja 2 teadlik, et juhul kui kostja 1 ei suuda
võetud kohustusi täita, on hagejal õigus võlgnevus sisse nõuda kostjalt 2. Hageja on käitunud
vastutustundlikult ja heas usus.

2. Kostja 1 esindaja ja juhatuse liige hagile vastust ei esitanud, ega ilmunud Rakvere kohtumajas
toimunud kohtuistungitele. Hagimaterjali koos vastuse nõudega on juhatuse liige saanud kätte
isiklikult.

Kostja M J hagi ei tunnistanud ja palus jätta hagi rahuldamata. Hagi esitamiseks ei olnud põhjust
ja hageja ei käitunud lepinguliste kohustuste täitmisel heas usus, sest hageja oli ise võõrandanud
liisingulepingu esemeks olnud pressi ennatlikult alla turuhinna. Kui hageja oleks võtnud kuulda
kostja 2 soovitusi müügivõimaluste osas, ei oleks hagejale kahju tekkinud. Hageja on käitunud
pahausklikult, kuna oli teadlik, et kostja saab maksta tekkinud võlgnevuse hagejale ära, kui saab

                                                                                                3
kätte PRIA toetused, vastavasisuline otsus oli PRIA poolt hagejale edastatud ja hageja oli sellest
teadlik. Hageja nõue ei ole seaduslik ega kuulu rahuldamisele, kuna ta ei täitnud laenuanalüüsi
läbiviimise kohustust. Hageja käitumine on olnud kavatsetult ja teadvalt kostjale 2 kahjulik,
saavutamaks eesmärki luua võimalused liisingu andmiseks ja juhul kui kostja 1 ei suuda
liisingulepingut täita, siis pöörata nõue ka kostja 2 vastu. Selline hageja käitumine on nii
seaduse- kui ka heade kommete vastane, mistõttu hagi aluseks olev laenuleping on tühine ja
tühist tehingut ei pea täitma.

3. Viru Maakohtu 16.02.2015.a. määrusega kinnitati kompromissileping ning lõpetati menetlus
kostja M J suhtes. AS SEB Liising ja M J leppisid kokku kostja 2 tunnistab hageja nõuet täies
ulatuses summas 6690,24 eurot. Kostja 2 kohustub tasuma 6690,24 eurot ja poole riigilõivu
summas 187,5 eurot, kokku 6877,74 eurot igakuistes võrdsetes osades 60-ne kuu jooksul alates
märts 2015.a. iga kuu 20-ndaks kuupäevaks summas 114,63 eurot. Juhul, kui kostja 2 ei tasu
igakuist makset vähemalt kolmel järjestikusel kuul kokkulepitud summas, on hagejal õigus
kogu punktis 1 nimetatud tasumata summa sisse nõuda ja selle sissenõudmiseks kohtutäituturi
poole pöörduda. Kostja 2 kohustub alluma kohesele sundtäitmisele. Kostjal 2 on õigus punktis
1 nimetatud kohustus täita ennetähtaegselt. Kõik käesolevas kompromissis nimetamata
menetluskulud jäävad poolte endi kanda. Seoses kompromissilepingu kinnitamisega tagastati
pool menetluses tasutud riigilõivust 187,50 eurot AS-ile SEB Liising.

4. 30.04.2015.a. esitas hageja nõude täpsustuse, mille kohaselt palub hageja mõista OÜ-lt
Wellington Invest välja 6 460,98 eurot hageja AS’i SEB Liising kasuks võttes arvesse, et
Osaühing Wellington Invest kohustus väheneb hageja ees iga M J kompromissi täitmisel
tasutud maksega. Kohtukulud jätta Osaühing Wellington Invest kanda, sh mõista Osaühingult
Wellington Invest välja AS’i SEB Liising poolt tasutud riigilõiv summas 187,50 eurot võttes
arvesse, et Osaühing Wellington Invest kohustus väheneb hageja M J kompromissi täitmisel
tasutud maksega.

29.01.2016.a. esitas hageja veel ühe täpsustuse, milles märkis, et 29.01.2016.a. seisuga on
solidaarnõue OÜ Wellington Invest ja M J vastu 5502,18 eurot ja et kohustus väheneb iga M J
poolt tasutava maksega.

Kohtu seisukoht ja põhjendused

5. Kohus on seisukohal, et hagi OÜ Wellington Invest vastu kuulub rahuldamisele.

TsMS § 230 lg 1 kohaselt peab kumbki pool hagimenetluses tõendama neid asjaolusid, millele
tuginevad tema nõuded ja vastuväited, kui seadusest ei tulene teisiti. Pooled võivad kokku
leppida tõendamiskoormise jaotuse erinevalt seaduses sätestatust ja selle, millised on tõendid,
millega mingit asjaolu võib tõendada, kui seadusest ei tulene teisiti.

6. Tuvastamist on leidnud, et poolte vahel oli sõlmitud liisingulepingu nr L10100873, millega
anti kostja 1 kasutusse Rullpress WELGER RP 235 PROFI. Kostja 1 kohustus tasuma hagejale
liisingu eseme kasutamise eest makseid.

25.03.2010.a. sõlmiti hageja ja Agroliiva OÜ vahel liisingueseme müügileping, millega hageja
omandas liisingueseme ja tasus müüjale 39 497,40 eurot. Kostja 1 sai liisingueseme enda
valdusesse.

Kostja 1 jäi maksete tasumisega viivitusse, mistõttu edastas hageja hoiatuse lepingu üles
ütlemise kohta ning kohustas kostjat tasuma võlgnevus hiljemalt 20.10.2010.a.



                                                                                                4
Kostja 1 lepingujärgset maksete tasumise kohustust ei täitnud, seega ütles hageja
liisingulepingu 21.10.2010.a. üles.

7. VÕS § 367 lg 1 kohaselt peab liisinguvõtja liisingulepingu ülesütlemise korral hüvitama
liisinguandjale kõik kulud, mida liisinguandja kandis seoses liisinguesemega, eelkõige
liisingueseme ostuhinna ja ostuhinna finantseerimise kulud selles ulatuses, milles need ei ole
kaetud juba tasutud liisingumaksetega.

Liisingulepingu punkti 12.2 kohaselt lepingu ülesütlemisel on liisinguandjal õigus nõuda
liisinguese liisinguvõtja valdusest ja kasutusest välja, liisinguese võõrandada ja saadud rahast
katta tasumata liisingueseme netohind, netohinna finantseerimise kulusid, periodiseeritud
käibemaksu jääki, kindlustusmakse jääki, liisingueseme võõrandamisel tekkinud kulutusi ja
muid lepingust tulenevaid liisinguandja nõudeid.

Kohus märgib, et kostja OÜ Wellington Invest esindaja ei ole vaidlustanud liisingulepingu
ülesütlemise tühisust. Seega on ülesütlemine kehtiv ning kohalduvad VÕS-is ja lepingus
sätestatud ülesütlemise tagajärjed.

8. Kostjal OÜ Wellington Invest tuleb hagejale hüvitada liisingueseme omandamisega tehtud
kulutused. Hageja on võlgnevuse suuruseks märkinud 6690,24 eurot, so liisingueseme ostmisel
tasutud hind 32 914,50 eurot, millest on maha arvatud tasutud liisingumaksed summas 9557,59
eurot ning liisingueseme võõrandamise hind 16 666,67 eurot.

Poolte vahel puudub vaidlus võlgnevuse suuruse kujunemise osas. Seega tuleb vastav summa
kostjalt OÜ Wellington Invest hageja kasuks välja mõista.

9. Kostja M J on menetluse käigus esitanud vastuväite, mille kohaselt hageja ei käitunud
lepinguliste kohustuste täitmisel heas usus, sest hageja võõrandas liisingulepingu eseme alla
turuhinna. Hageja on käitunud pahausklikult, kuna oli teadlik, et kostja saab maksta tekkinud
võlgnevuse hagejale ära, kui saab kätte PRIA toetused. Samuti, et hageja ei täitnud
Krediidiasutuste seaduse alusel kehtestatud Eesti Panga President 29.05.2005.a. määruse
„Krediidiasutuste laenude teenindamine ja ebatõenäoliselt laekuvate nõuete kuludesse
kandmine“ nõudeid, sh nõuete hindamise ja kuludesse kandmise aluseid, laenuanalüüsi
läbiviimise kohustust.

Kohus leiab, et esitatud vastuväited ei anna alust jätta hagi rahuldamata. Hageja on kohtu
hinnangul tõendanud, et ei ole liisingueset võõrandanud ennatlikult või andmata kostjatele
võimalust ese omandada. Asjaoludest ei nähtu, et hageja oleks kostjale laenu andes käitunud
vastutustundetult või et liisinguleping on tühine.

10. Eeltoodust tulenevalt kuulub hagi rahuldamisele.

Kohus selgitab, et kuivõrd võlgnevuse puhul on tegemist kostjate solidaarkohustusega, peavad
võlgnikud omavahelises suhtes kohustuse täitma võrdsetes osades.

Solidaarkohustuse täitnud võlgnikule läheb üle võlausaldaja nõue teise võlgniku vastu, välja
arvatud talle endale langevas osas, st juhul kui kostjatest üks kogu võlgnevuse hagejale tasub,
saab kohustuse täitnud kostja nõuda poolt tasutud summast teiselt kostjalt.

Kohus leiab, et kostjalt OÜ Wellington Invest kuulub võlgnevus väljamõistmisele kogu
hagiavalduses nõutud ulatuses, olenemata sellest, kui palju on kostja M J võlgnevust
kompromissi määruse alusel kohtuotsuse tegemise päevaks tasunud. Olenevalt sellest, kui palju


                                                                                              5
on kostja M J hagejale tasunud, muutub kostjalt OÜ-lt Wellington Invest kohtuotsuse täitmisel
hageja poolt maksimaalselt nõutava summa suurus. Omavahelises suhtes täidavad võlgnikud
nõude võrdsetes osades.

11. TsMS § 162 lg 1 kohaselt kannab hagimenetluse kulud pool, kelle kahjuks otsus tehti.

Sellest tulenevalt jätab kohus menetluskulud kostja kanda.

TsMS § 165 lg 3 lause 1 kohaselt, kui otsus on tehtud solidaarvõlgnikest kostjate kahjuks,
vastutavad kostjad menetluskulude eest samuti solidaarselt.

Seega tuleb kostjalt OÜ Wellington Invest hageja kasuks välja mõista riigilõiv summas 187,50
eurot. Kohus selgitab, et ka riigilõivu osas kohaldub solidaarvastutuse põhimõte ning hagejale
riigilõivu tasunud kostjal on õigus sellest poole tasumist nõuda teiselt kostjalt.

12. Kohus lähtus otsuse tegemisel eeltoodust ja juhindus TsMS §-idest 441 ja 442.



Kohtunik                            /digitaalselt allkirjastatud/               Maido Roots




                                                                                            6

                           KOHTUMÄÄRUS



Kohus                          Tallinna Ringkonnakohus, tsiviilkolleegium

Kohtukoosseis                  Reet Allikvere, Iko Nõmm, Ulvi Loonurm

Määruse tegemise aeg ja koht   13. oktoober 2016. a, Tallinn

Kohtuasja number               2-14-51961

Kohtuasi                       Läänemaa Halduse OÜ (pankrotis) pankrotimenetlus

Vaidlustatud kohtulahend       Pärnu Maakohtu 21. juuli 2016. a määrus kompromissi
                               kinnitamise otsustamise kohta

Kaebuse esitaja ja kaebuse liik Läänemaa Halduse OÜ (pankrotis) määruskaebus

Menetlusosalised   ja   nende Võlgnik Läänemaa Halduse OÜ (pankrotis, registrikood
esindajad                     12265666), seaduslik esindaja juhatuse liige KK,
                              lepinguline esindaja vandeadvokaat Robert Sarv

                               Pankrotihaldur Toomas Saarma

                               Võlausaldaja AS SEB Pank (registrikood 10004252),
                               lepinguline esindaja Janek Alvela

                               Võlausaldaja Eesti Vabariik (Maksu- ja Tolliameti
                               kaudu), lepinguline esindaja Ester Kuivas

                               Võlausaldajad Nõudeõigus OÜ (registrikood 12659997),
                               Õigusbüroo Tulemus OÜ (registrikood 12519084) ja Go
                               Collect OÜ (registrikood 12659885), lepinguline esindaja
                               Oleg Nisajev

                               Kolmas isik Maalinna Varad OÜ (registrikood
                               12884547), seaduslik esindaja juhatuse liige MT


Menetluse liik                 Kirjalik menetlus
RESOLUTSIOON
Jätta Pärnu Maakohtu 21. juuli 2016. a määrus muutmata ja Läänemaa Halduse OÜ
(pankrotis) määruskaebus rahuldamata.

 Menetluskulude jaotus
 Jätta määruskaebuse menetlemise kulud Läänemaa Halduse OÜ (pankrotis) kanda.

 Edasikaebe kord
 Määruse peale võib esitada määruskaebuse vahetult Riigikohtule 15 päeva jooksul määruse
 määruskaebuse esitajale kättetoimetamisest.

Asjaolud ja menetluse käik
   1. Pärnu Maakohtu 6. augusti 2014. a määrusega on välja kuulutatud Läänemaa Halduse
       OÜ (võlgnik) pankrot. 6. juulil 2016. a esitas pankrotihaldur Toomas Saarma
       (pankrotihaldur) kohtule kinnitamiseks Läänemaa Halduse OÜ (pankrotis)
       võlausaldajate 5. juulil 2016. a toimunud üldkoosolekul vastuvõetud
       kompromissotsuse.
   2. Halduri hinnangul ei vasta võlgniku kompromissettepanek pankrotiseaduses (PankrS)
       sätestatule ega ole selle kinnitamise järgselt täidetav. Haldur on seisukohal, et sisuliselt
       ei ole muudetud varasemalt kohtule esitatud kompromissi, mis jäi kinnitamata.
       Muutunud on vaid pandipidajale makstav summa, mida on suurendatud 50 000 euro
       võrra. Kompromissiga rikutakse võlausaldaja AS-i SEB Pank huve. Kompromissi
       täitmiseks on vajalik AS-i SEB Pank nõusolek hüpoteekide kustutamiseks, kuid AS
       SEB Pank on teatanud, et ei nõustu kompromissiga, mistõttu on kompromissi täitmine
       võimatu. Kompromissiga on rikutud võlausaldajate võrdse kohtlemise põhimõtet, kuna
       AS-i SEB Pank nõue rahuldatakse vaid esimeses järgus. Tagamata nõude osas ei tehta
       AS-ile SEB Pank väljamakset sarnaselt teiste tagamata nõuetega võlausaldajatega.
   3. 5. juulil 2016. a esitas võlausaldaja AS SEB Pank kohtule vastuväited
       kompromissotsusele. AS-i SEB Pank hinnangul ei vasta kompromiss pankrotiseaduses
       sätestatud nõuetele, kuna sellega määratakse kindlaks panditud vara müügi tingimused
       ja pandipidaja nõude rahuldamise ulatus ning välistatakse pandipidaja õigus oma
       pandiga tagatud nõude maksmapanekuks. Võlausaldaja leiab, et kompromissi saab teha
       vaid pandiga tagamata nõuete suhtes. Vastasel juhul sekkutaks alusetult pandiõiguse
       põhimõtetesse, pandipidaja eelisõigusele saada nõude rahuldust panditud vara arvel.

Maakohtu määrus
  4. 21. juuli 2016. a määrusega jättis kohus kinnitamata Läänemaa Halduse OÜ (pankrotis)
     võlausaldajate 5. juulil 2016. a toimunud üldkoosolekul vastuvõetud
     kompromissotsuse.
  5. Kompromiss on vastuolus pankrotiseadusega, kuna kompromissotsuse p 1.5. kohaselt
     kustutatakse kõik võlgnikule kuuluvatele kinnistutele AS-i SEB Pank kasuks seatud
     hüpoteegid või loovutatakse need Maalinna Varad OÜ-le või tema poolt näidatud
     isikule. PankrS § 139 lg 5 sätestab, et kui kinnisasja ei müüda enampakkumisel, on
     kinnisasja koormavate õiguste kustutamiseks vajalik õiguse omaja nõusolek. AS SEB
     Pank ei ole andnud nõusolekut võlgnikule kuuluvate kinnisasju koormavate
     hüpoteekide kustutamiseks ega loovutamiseks.
  6. Kompromissotsuse p 1.1 ja 1.3 kohaselt rahuldatakse pandiga tagatud AS-i SEB Pank
     tunnustatud nõue summas 1 519 222,55 eurot ning AS-i SEB Pank nõue lõpeb
     rahuldamata jäänud osas. Pandipidaja nõude rahuldamise ulatuse lõplik
     kindlaksmääramine välistab pandipidaja õiguse oma pandiga tagatud nõude


                                                                                                 2
      maksmapanekuks, mis ei ole kooskõlas pankrotiseadusega. Kohus nõustus AS-iga SEB
      Pank, et kompromissi saab teha vaid pandiga tagamata nõuete suhtes, sest PankrS § 181
      lg 1 sätestab, et pandiga tagatud nõudega võlausaldaja saab kompromissi tegemisel
      hääletada üksnes juhul, kui tema nõue ei ole pandiga täielikult tagatud.
      Kompromissotsusega on otsustatud lõplikult pandipidaja õiguste üle, lõpetades
      pandipidaja õiguse oma nõude maksmapanekul, kuid PankrS § 181 ja 182 sätestavad
      üksnes pandipidaja õiguste piiramise.
   7. Maakohus nõustus halduri seisukohaga, et rikutud on võlausaldajate võrdse kohtlemise
      põhimõtet, kui AS-i SEB Pank nõuet rahuldatakse vaid esimeses järgus ning AS-ile
      SEB Pank ei tehta väljamakset tagamata nõude rahuldamiseks sarnaselt teiste tagamata
      võlausaldajatele.

Määruskaebus
  8. Võlgnik palub maakohtu määruse tühistada ja teha uus määrus, millega võlausaldajate
      poolt vastuvõetud kompromiss kinnitatakse. Menetluskulud palub jätta AS-i SEB Pank
      kanda.
  9. Maakohus on ebaõigesti kohaldanud PankrS § 178 lg 1, § 181, § 182 ja § 139 lg 5.
      Maakohus jättis hindamata, kas antud juhul kompromissiga ka tegelikkuses AS-i SEB
      Pank huve kahjustatakse, st kas AS SEB Pank saab kompromissi kohaselt enda nõude
      rahuldatud väiksemas summas kui eeldatav makse pandiesemete enampakkumisel
      müügi korral. Pandiõiguse regulatsiooni ning PankrS 12. ptk eesmärgist ja mõttest
      tulenevalt on oluline üksnes see, et pandipidaja huvid ei saaks kompromissiga tema
      tahte vastaselt kahjustatud, võrreldes olukorraga, kus kompromissi ei tehtaks. Seega
      sõltub pandipidaja nõuet hõlmava kompromissi tegemise lubatavus sellest, kas
      pandipidaja huve kompromissiga ka tegelikult kahjustatakse või mitte.
  10. Maakohtu seisukoht, et kompromiss saab hõlmata vaid pandiga tagamata nõudeid, ei
      ole kooskõlas PankrS mõttega. Ei saa olla mõeldav, et pankrotimenetluses, kus on
      pandipidajast võlausaldaja, ei saagi kompromissi teha, kui pandipidaja on kompromissi
      vastu.
  11. Kompromiss ei piira, välista ega lõpeta AS-i SEB Pank õigust saada enda nõue
      pandiesemete arvelt rahuldatud. Määruskaebuse esitaja ei nõustu maakohtu
      seisukohaga, mille kohaselt on kompromiss seadusega vastuolus, kuna sellega
      määratakse lõplikult kindlaks pandipidaja nõude rahuldamise ulatus. Pandipidaja nõude
      rahuldamise ulatuse määrab pandieseme turuväärtus ehk see summa, millega õnnestuks
      pandieset realiseerida.
  12. Määruskaebuse esitaja on seisukohal, et kõigi võlausaldajate ühiste huvide kaitsmise
      eesmärgil peab antud juhul olema võimalik lähtuda vara väärtuse hindamiseks
      sõltumatult eksperdilt tellitud eksperthinnangust ning alati ei pea avalikku
      enampakkumist läbi viima.
  13. Ebaõige on maakohtu seisukoht, mille kohaselt välistaks antud juhul kompromissi
      tegemise PankrS § 139 lg 5, mis sätestab, et kui kinnisasja ei müüda enampakkumisel,
      on kinnisasja koormavate õiguste kustutamiseks vajalik õiguse omaja nõusolek.
      Nimetatud säte kohaldub üksnes tavapärase pankrotimenetluses pankrotivara
      võõrandamise korral. Käesoleval juhul PankrS § 184 lg 1 ja § 157 p 6 kohaselt
      kompromissi kinnitamisega pankrotimenetlus lõpeb ning kinnistud võõrandatakse
      jõustunud kompromissimääruse alusel sisuliselt väljaspool pankrotimenetlust, mistõttu
      PankrS § 139 lg 5 ei kohaldu.




                                                                                         3
Vastused määruskaebusele
   14. AS SEB Pank ja pankrotihaldur paluvad jätta määruskaebuse rahuldamata ja maakohtu
       määruse muutmata.
   15. Eesti Vabariigi (Maksu- ja Tolliameti kaudu) seisukoha kohaselt puuduvad Maksu- ja
       Tolliametil vastuväited kompromissi kinnitamise osas.
   16. Maalinna Varad OÜ palub tühistada maakohtu määruse ja teha uus määrus, millega
       kinnitada kompromiss.
   17. Õigusbüroo Tulemus OÜ, Nõudeõigus OÜ ja Go Collect OÜ kohtule seisukohta ei
       esitanud.

Menetluse edasine käik
  18. Maakohus jättis määruskaebuse rahuldamata ning edastas selle vastavalt TsMS § 663
      lg-le 5 läbivaatamiseks ja lahendamiseks ringkonnakohtule.

Ringkonnakohtu seisukoht
   19. Ringkonnakohus, tutvunud asja materjaliga, leiab, et maakohtu määrus on seaduslik ja
       põhjendatud ning määruskaebuse väited ei anna alust selle tühistamiseks. Vastavalt
       TsMS § 657 lg 1 p-le 1 ja §-le 659 jätab ringkonnakohus maakohtu määruse muutmata
       ning määruskaebuse rahuldamata. Vastuseks määruskaebusele märgib ringkonnakohus
       järgmist.
   20. PankrS § 178 sätestab, et kompromiss on võlgniku ja võlausaldajate vaheline kokkulepe
       võlgade tasumise kohta, mis seisneb võlgade vähendamises või nende tasumise tähtaja
       pikendamises. PankrS § 183 lg 2 järgi ei kinnita kohus kompromissi, kui selle tegemisel
       ei ole järgitud pankrotiseaduses sätestatud nõudeid. Kohus peab kompromissi
       kinnitamisel omal algatusel kontrollima seda, kas kompromiss vastab formaalselt
       seaduse nõuetele ja kas kompromissi ei saavutatud hääletusega mõnda võlausaldajat
       teistega võrreldes hea usu põhimõtte vastaselt kahjustades või eelistades (vt Riigikohtu
       24. mai 2005. a määrus nr 3-2-1-53-05, p 23). Seega peab kohus kontrollima, kas
       kompromissiga on kõigi võlausaldajate ühiste huvidega maksimaalselt arvestatud ning
       ega mõne võlausaldaja õigusi ei ole põhjendamatult rikutud.
   21. Ringkonnakohus nõustub maakohtuga, et esitatud kompromiss ei vasta seaduse
       nõuetele, kuna kompromissi järgi on pandiga tagatud nõuet omava võlausaldaja nõuet
       tema tahte vastaselt vähendatud. Selline samm ei ole kooskõlas PankrS §-de 181 ja 182
       regulatsiooniga, mis näevad ette võimaluse pandiga tagatud nõude rahuldamist edasi
       lükata, kuid mitte nõuet vähendada. Pandiõiguse eesmärk on ka pankrotimenetluses
       seada seda õigust omav võlausaldaja soodsamasse olukorda võrreldes teise ja kolmanda
       järgu võlausaldajatega ning kui kompromissiga oleks võimalik võlausaldaja tahte
       vastaselt pandiga tagatud nõuet vähendada, kaotaks pandiõigus pankrotimenetluses
       suuresti oma mõtte. Seetõttu ei saa kompromiss olla pandiõiguse välistamise viisiks.
       Samuti on ettepandud kompromissi järgi ebaõiglane, et olukorras, kus vähendatakse
       pandipidaja nõuet, saavad panditud vara arvelt oma nõuded osaliselt rahuldatud
       ülejäänud võlausaldajad. Samas AS-i SEB Pank pandiga tagamata teise järgu nõuet ei
       rahuldata üldse, st et AS-ile SEB Pank ei tehta väljamakset tagamata nõude
       rahuldamiseks sarnaselt teiste tagamata võlausaldajatele. Sellise kokkuleppega
       rikutakse põhjendamatult pandipidaja õigusi ja võlausaldajate võrdse kohtlemise
       põhimõtet.
   22. Maakohtu määruse tühistamiseks ei anna alust ka võlgniku väide, et maakohus on jätnud
       ebaõigesti hindamata, kas kompromissi tulemusel on pandipidaja olukord tegelikult
       kehvem võrreldes enampakkumisega. Riigikohus on selgitanud, et kuigi kohtul on õigus
       käsitleda kompromissi kinnitamisel seda sisuliselt, ei tähenda see, et kohus peaks


                                                                                             4
    tegema seda täies ulatuses omal algatusel. Kohtul on PankrS § 3 lg 3 järgi
    pankrotimenetluses küll kohustus ise asjaolude väljaselgitamist ja tõendite kogumist
    korraldada, kuid sellest ei tulene kohtule kohustust kontrollida kompromissi
    kinnitamisel omal algatusel kompromissi majanduslikku sisu (vt Riigikohtu 24. mai
    2005. a määrus nr 3-2-1-53-05, p 23). Seetõttu ei pidanud maakohus pankrotimenetluses
    asuma hindama võlgniku vara väärtust ega tuvastama seda, kas pandipidaja saaks vara
    enampakkumisel vähem kui kompromissi kinnitamise korral. Kuna kompromiss on
    vastuolus PankrS § 181 lg-ga 2 ja §-ga 182 ning AS SEB Pank vaidles selgesõnaliselt
    pandiga tagatud nõude vähendamisele, siis ainuüksi sel põhjusel ei saa kompromissi
    kinnitada. Lisaks sellele on võlgnik ja AS SEB Pank panditud vara vääruse osas erimeelt
    (VI kd, tl 172).
23. Ringkonnakohus ei jaga võlgniku seisukohta ka PankrS § 139 lg 5 tõlgendamise osas.
    PankrS § 139 lg 5 esimene lause sätestab, et kui kinnisasja ei müüda enampakkumisel,
    on kinnisasja koormavate õiguste kustutamiseks vajalik õiguse omaja nõusolek.
    Ringkonnakohtu hinnangul tuleks nimetatud sätet tõlgendada selliselt, et pandipidaja
    nõusolekut ei ole vaja siis, kui kinnistud müüakse enampakkumisel ning nõusolek on
    vajalik kõigil muudel juhtudel. Seega leiab kolleegium, et PankrS § 139 lg 5 kohaldub
    ka kompromissi korral.
24. Kuna kompromiss tuleb jätta eeltoodud põhjendustel kinnitamata, ei pea
    ringkonnakohus vajalikuks anda hinnangut määruskaebuse ülejäänud väidetele, kuna
    need ei mõjuta kohtu seisukohta kompromissi ja selle kinnitamise seadusele vastavuse
    osas.
25. Seoses määruskaebuse rahuldamata jätmisega jäävad määruskaebuse esitamisest
    tingitud menetluskulud TsMS § 171 lg 1 alusel määruskaebuse esitaja kanda.


(allkirjastatud digitaalselt) (allkirjastatud digitaalselt) (allkirjastatud digitaalselt)
    Reet Allikvere                        Iko Nõmm                      Ulvi Loonurm




                                                                                            5

                                                                    Kriminaalasi nr 1-14-9780




                                  KOHTUMÄÄRUS

27. jaanuaril 2016 Viru Maakohtu kohtunik Tiit Kullerkupp Rakvere kohtumajas kirjalikus
menetluses läbi vaadanud Viru Vangla Kriminaalhooldusosakonna Rakvere esinduse
kriminaalhooldusametniku Carmen Kondi erakorralise ettekande Martin Süldile määratud
üldkasuliku töö tegemise tähtaja peatamiseks,

                                     t e g i k i n d l a k s:

Viru Maakohtu 20.11.2014 otsusega nr 1-14-9780 mõisteti Martin Süld süüdi KarS § 199 lg 2
p 4 järgi ja karistuseks mõisteti talle 6 kuud vangistust. KarS § 65 lg 2 alusel suurendati
mõistetavat karistust Viru Maakohtu 30.04.2014 otsusega mõistetud karistuse ärakandmata osa
5 kuud vangistuse võrra ning liitkaristuseks mõisteti 11 kuud vangistust. KarS § 69 lg 1 ja 3
alusel asendati mõistetud vangistus 660 tunni üldkasuliku tööga, mille tegemise tähtajaks
määrati 18 kuud. Üldkasuliku töö tegemise ajaks allutati Martin Süld kriminaalhooldaja
käitumiskontrollile ja teda kohustati üldkasuliku töö tegemise ajal järgima KarS § 75 lg-s 1
sätestatud kontrollnõudeid. Lisaks kohustati Martin Süldi KarS § 75 lg 2 p 2 alusel mitte
tarvitama alkoholi ja narkootikume. Kohtuotsus jõustus 06.12.2014.

Viru Maakohtu 06.10.2015 määrusega määrati Martin Süldile täiendava lisakohustusena
kohustus osaleda sotsiaalprogrammis „Eluviisitreening õigusrikkujatele“.

22.01.2016 esitas kriminaalhooldusametnik Viru Maakohtule erakorralise ettekande Martin
Süldile määratud üldkasuliku töö tegemist tähtaja kulgemise peatamiseks, kuna hooldusaline
oli töövõimetu ja viibis haiguslehel 11.12.2015-05.01.2016 ning seetõttu ei saanud talle
määratud ÜKT tunde sooritada. Martin Süld teatas 23.12.2015 kriminaalhooldusametnikule
telefoni teel, et haigestus 11.12.2015 ning viibib haiguslehel. Hooldusalune helistas 05.01.2016
ametnikule ning teatas, et ta on tervenenud ja haigusleht lõppes.

Esmakohtumine hooldusalusega toimus 15.12.2014. Hooldusalune broneeriti ÜKT tunde
tegema AKEL Tartu adventkiriku juurde, kus ta sooritas 168 tundi. 15.06.2015 kirjutas
hooldusalune avalduse sooviga asuda elama ja töötama xxxx. Alates juuli 2015 sooritab ÜKT
tunde Väike-Maarja Vallavalitsuse juures. Seisuga 22.01.2016 on hooldusalune talle määratud
660 ÜKT tunnist sooritanud 444 tundi ja tegemata on 216 tundi.
Registreerimiskohustuse täitmisega ei ole hooldusalusel probleeme esinenud.

Lähtudes ülaltoodust teeb kriminaalhooldusametnik ettepaneku KarS § 69 lg 3 alusel peatada
Martin Süldi üldkasuliku töö tähtaja kulgemine ajavahemikul 11.12.2015-05.01.2016 s.o kokku
26 päevaks. Ettepaneku aluseks on 07.01.2016 Tamsalu Perearstid OÜ perearst A-L N e-kirjaga
saadetud teatis hooldusaluse haigestumise kohta.



                                                                                              1
KrMS § 432 lg 1 kohaselt lahendab kohtulahendi täitmisega seonduvad küsimused
täitmiskohtunik määrusega kirjalikus menetluses kohtumenetluse pooli kohtusse kutsumata, kui
sama paragrahvi lõikest 3 ei tulene teisiti. Lg 3 kohustab lahendama erakorralise ettekande
süüdimõistetu osavõtul, kui on tegemist süüdimõistetult vabaduse võtmise küsimusega.

KrMS § 428 lg 1 sätestab, et kui süüdimõistetu hoidub kõrvale üldkasulikust tööst, ei järgi
kontrollnõudeid või ei täida talle pandud kohustusi, teeb kriminaalhooldusametnik kohtule
erakorralise ettekande süüdimõistetule täiendavate kohustuste määramiseks vastavalt
karistusseadustiku § 75 lõikele 2 või töö tegemise tähtaja pikendamiseks või süüdimõistetule
mõistetud vangistuse täitmisele pööramiseks.

KarS § 69 lg 3 sätestab, et üldkasuliku töö mõistmisel määrab kohus selle tegemise tähtaja, mis
ei või ületada kuritegude puhul kahtekümmend nelja kuud ning väärtegude puhul kahtteist
kuud. Kohus võib kriminaalhooldusametniku ettekande alusel tähtaja kulgemise peatada
süüdimõistetu haiguse või perekondliku olukorra tõttu või ajaks, kui süüdimõistetu on aja-,
asendus- või reservteenistuses. Tähtaja kulgemise peatamisel ning uue tähtaja määramisel tuleb
kohtul arvestada vastava süüteo eest ettenähtud üldkasuliku töö tähtaja üldist piirangut.

Kohus on seisukohal, et kriminaalhooldusametniku taotlus on põhjendatud ja kuulub
rahuldamisele. Martin Süld ei olnud erakorralises ettekandes nimetatud ajavahemikul
võimeline tegema tervislikel põhjustel üldkasulikku tööd, mis on tõendatud Tamsalu Perearstid
OÜ perearst Anne-Lii Normanni 07.01.2016 e-kirjaga. Kohus leiab, et seetõttu tuleb Martin
Süldile määratud üldkasuliku töö tegemise tähtaja kulgemine nimetatud ajavahemikul peatada.

Lähtudes eeltoodust ja juhindudes KarS § 69 lg 3; KrMS § 387, 428, 432 kohtunik

                                          m ä ä r a s:

Viru Vangla Kriminaalhooldusosakonna Rakvere esinduse kriminaalhooldusametniku
erakorraline ettekanne rahuldada.

Peatada MARTIN SÜLD’ile (isikukood 38908182735, elukoht xxxx) Viru Maakohtu
20.11.2014 otsusega määratud üldkasuliku töö tegemise tähtaja kulgemine alates
11.12.2015 kuni 05.01.2016.

Määruse peale on õigus esitada Viru Maakohtule määruskaebus 15 päeva jooksul, alates
päevast, mil isik sai vaidlustatavast kohtumäärusest teada või pidi teada saama.

Kohtumääruse ärakiri saata kriminaalhooldusametnikule ja Martin Süldile.


Kohtunik                             /digitaalselt allkirjastatud/             Tiit Kullerkupp




                                                                                             2

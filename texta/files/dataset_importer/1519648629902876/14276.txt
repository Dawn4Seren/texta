                           KOHTUMÄÄRUS
 Kohus                         Viru Maakohus

 Määruse aeg ja koht           27. mai 2016, Rakvere kohtumajas

 Kohtuasja number              1-14-3418
 Kohtunik                      Anu Ammer

 Kohtuistungi sekretär         Kätlin Koidumäe

 Prokurör                      Ain Tali

 Tõlk                          Olga Nõmmemees

 Kohtuasi                      Viru Vangla materjalid Aleksandr Karlovitši
                               vangistusest tingimisi enne tähtaega vabastamiseks
                               elektroonilise valve alla

                               ALEKSANDR KARLOVITŠ, i.k. 38406032239, kannab
 Süüdimõistetu
                               karistust Viru Vanglas, elukoht vabanemisel: xxxx
                               Karistuse kandmise algus 01.11.2013 ja lõpp 26.10.2018.


                               23.05.2016, videokohtuistungil
 Kohtuasja läbivaatamise aeg
 Kohtumääruse õiguslik alus    KarS § 76; KrMS § 426, § 383, § 384 ja § 387.


 RESOLUTSIOON
Jätta Aleksandr Karlovitš vangistusest tingimisi enne tähtaega elektroonilise valve alla
vabastamata.
Kohtumääruse väljatrükk saata Viru Vanglale, Aleksandr Karlovitšile ja prokurörile.

Edasikaebamise kord

Kohtumäärusele on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.




                                           1
Asjaolud

Viru Vangla esitas 26.04.2016 Viru Maakohtule materjalid kinnipeetava Aleksandr Karlovitši
vangistusest tingimisi enne tähtaega vabastamiseks elektroonilise valve alla.

Aleksandr Karlovitš on süüdi tunnistatud Viru Maakohtu 09.05.2014 otsusega KarS 199 lg 2 p
5,7,8,9 ja § 200 lg 2 p 4,8,10 järgi ning talle mõisteti KarS § 64 alusel liitkaristuseks 3 aastat
6 kuud vangistust.
KarS § 68 alusel luges kohus karistusaja hulka eelvangistuses viibitud aja ja mõistis
ärakandmisele karistuse 3 aastat 5 kuud ja 25 päeva vangistust.
KarS § 65 lg 2 alusel suurendas kohus mõistetud karistust Viru Maakohtu 15.05.2013 otsusega
mõistetud karistuse ärakandmata osa s.o. 1 aasta 6 kuud vangistust võrra ning mõistis Aleksandr
Karlovitšile lõplikuks ärakandmisele kuuluvaks karistuseks 4 aastat 11 kuud ja 25 päeva
vangistust. Karistuse kandmise alguseks luges kohus 01.11.2013.

Arvestades kinnipeetava ohtlikkuse taset ning uue kuriteo toimepanemise tõenäosust ei toeta
Viru Vangla kinnipeetava tingimisi ennetähtaegset vabastamist elektroonilise valve alla.

Kohtuistung

Aleksandr Karlovitš taotleb enda tingimisi ennetähtaegset vabastamist elektroonilise valve alla.
Kinnipeetav avaldas, et töökoht on tal vabanedes olemas, hakkab surnuaias kive paigaldama ja
ema aitab esialgu materiaalselt toime tulla. Tunnistab, et narkosõltuvus on probleemiks ning
avaldab kahtlust, kas ta suudab vabanemisel oma elu 100% muuta, kuigi soov muutmiseks on
olemas. Elama asub vanaema juurde, on alati vanaemaga koos elanud.

Prokurör asja arutamisest osa ei võtnud, kuid on esitanud kohtule kirjalikult oma seisukoha,
mille kohaselt prokuratuur kinnipeetava ennetähtaegset vabastamist ei toeta. Prokurör märgib,
et arvestades kinnipeetava korduvkaristatust, ei ole võimalik kriminaalhoolduslike vahenditega
korrigeerida isiku käitumist õiguskuulekuse suunas ning karistuse eesmärkide saavutamine
vabaduses ei ole võimalik. Prokurör on seisukohal, et käesolevaks ajaks ärakantud karistus ei
ole proportsionaalne kinnipeetava poolt toimepandud kuritegude raskusega ning ei täidaks
karistamise üldisi eesmärke (hoida ära uute kuritegude toimepanemine), ka ei oleks katseaja
pikkus (üle 28 kuu) otstarbekas. Prokurör viitab ka distsiplinaarkaristuste olemasolule ning
märgib, et isik ei ole üles näidanud tõsist tahet seadusekuulekaks eluks.

Kohtumääruse põhjendused

Kohus, tutvunud asja materjalide ja prokuröri seisukohaga ning ära kuulanud kinnipeetava
leidis, et taotlus ei ole põhjendatud ega kuulu rahuldamisele.

Vastavalt KarS § 76 lg 4 tingimisi enne tähtaega vangistusest vabastamise otsustamisel arvestab
kohus kuriteo toimepanemise asjaolusid, süüdlase isikut, varasemat elukäiku ning käitumist
karistuse kandmise ajal, samuti tema elutingimusi ja neid tagajärgi, mida võib süüdlasele kaasa
tuua tingimisi enne tähtaega karistusest vabastamine.

Aleksandr Karlovitši käitumine vanglas ei ole olnud seaduskuulekas, kuna tal on kolm kehtivat
distsiplinaarkaristust. Vastavalt Riigikohtu kriminaalkolleegiumi 02.11.2006 määrusele
kohtuasjas nr 3-1-1-91-06 on vangistusest ennetähtaegse vabastamise oluliseks tingimuseks

                                                2
vangistatu õiguspärane käitumine. Käesoleval juhul on see tingimus täitmata. Kohus on
seisukohal, et kui süüdimõistetu ka vanglas range järelevalve tingimustes jätkab õigusrikkumise
toimepanemist, siis puudub kohtul alus arvata, et tema käitumine vabaduses saab olema
seaduskuulekas.

Kinnipeetav on kriminaalkorras karistatud kokku 21-l korral, vanglas kannab karistust kuuendat
korda, seega ei ole uute kuritegude toimepanemine olnud juhuslik ning arvestades kinnipeetava
kriminaalset käitumist, ei ole tema puhul tegemist õiguskuulekusele orienteeritud isikuga.
Kuritegude dünaamika on muutunud raskemaks: lisandunud on vägivalla komponent, kusjuures
vägivalda on isik kasutanud isegi ametikohuseid täitnud võimuesindaja suhtes, rünnanud
politseinikku ning on olnud agressiivne temaga töötavate ametnike suhtes. Kuriteod on
toimepandud rahalise kasu saamise eesmärgil, soodusteguriks on sõltuvusainete tarvitamine.

Kriminaalhooldusametniku arvamusest nähtub, et vabanemisjärgselt asuks kinnipeetav elama
isa ja vanaema juurde, seega on isikul olemas kindel elukoht, mis on kinnipeetava
ennetähtaegse vabastamise vältimatuks eelduseks. Kriminaalhooldusametnik on
kodukülastusel välja selgitanud, et korter sobib elektroonilise valveseadme paigaldamiseks.
Lähedased ootavad kinnipeetavat koju ning on valmis teda igati toetama.

Kinnipeetavale on vabaduses garanteeritud ka töökoht OÜ’s xxxx, mis on oluline isiku
iseseisva majandusliku toimetuleku seisukohast. Samas puudub isikul ametlikult töötamise
kogemus ja harjumus, kuna enne käesolevat vangistust tegi juhutöid, oli arvel töötukassas, kust
sai töötutoetust ning majanduslikult aitasid teda pereliikmed, kuid peamiselt elatus
ebaseaduslikust sissetulekust.

Positiivseks loeb kohus asjaolu, et kinnipeetav on vanglas olnud hõivatud majandustöödel,
läbis sotsiaalprogrammid „Eluviisitreening“ ning „Viha juhtimine“ ja on läbinud riigikeele
õppe A1, A2 ning B1 tasemel.

Meditsiiniosakonna andmetel on kinnipeetaval diagnoositud nii alkoholi kui ka narkootikumide
sõltuvus, mis võivad osutuda uue kuriteo toimepanemise riskifaktoriteks. Isik ise mõistab
alkoholi tarvitamise kahjulikkust, kuid süüdistab olukorda või muid asjaolusid. Narkosõltuvust
tunnistab, igapäevane tegevus enne vangistust oli seotud narkootikumide soetamisega. Kohus
on seisukohal, et juhul, kui isik ei suuda vabaduses hoiduda sõltuvusainete tarvitamisest, siis
võib ta taas üritada leida kiireid lahendusi majandusliku olukorra parandamiseks sõltuvusainete
soetamisel.

Vangla hinnangul on üldise korduva kuriteo toimepanemise tõenäosus kahe aasta jooksul 78%
ning vägivaldse kuriteo toimepanemise tõenäosus kahe aasta jooksul 58%. Ohustatud on kogu
ühiskond. Oht on kõige tõenäolisem, kui isik jätkab sõltuvusainete tarvitamist ja tal tekib raske
majanduslik olukord. Kohtu hinnangul on isiku majanduslike raskuste saabumine vabaduses
aga tõenäoline, kuna tal on tasumata rahalisi nõudeid summas 9449,06 eurot ja vabanemisfondis
on üksnes 247,21 eurot.

Vähetähtis pole ka asjaolu, et kinnipeetava tutvusringkonnas on ilmselgelt kriminaalkorras
karistatud isikuid, ka pereliikmeid (isa ja vend) arvestades isiku korduvkaristatust. Kohus on
seisukohal, et kuna eelnevalt on kinnipeetav kuritegusid toime pannud grupis, siis kriminaalse
mõtteviisi, käitumise ja taustaga isikutega läbikäimine ei soodusta kinnipeetava
taasühiskonnastumist.


                                               3
Vangla iseloomustuse kohaselt on kinnipeetava hoiak enda suhtes negatiivne ja ta tunnistab, et
vabanemisel võivad tal tekkida raskused kohanemisega ja et käitumist ning harjumusi on raske
muuta. Isiku enda sõnul on ta vangla keskkonnaga harjunud ning vangla hinnangul ei ole
kinnipeetav veel täielikult valmis eluks väljaspool vanglat.

Aleksandr Karlovitš on varem rikkunud kriminaalhoolduse nõudeid, seega varasem tingimuslik
karistus ei ole talle mõju avaldanud.

Kohus märgib, et tingimisi mõistetud karistus ja tingimisi enne tähtaega karistuse kandmiselt
vabanemine ei ole niivõrd erinevad, et süüdimõistetu poolt karistuse tingimisi kandmisel
katseaja tingimuste rikkumine ei võimalda teha järeldusi süüdimõistetu poolt võimalike
rikkumiste kohta vangistuse kandmiselt tingimisi ennetähtaegsel vabastamisel. Mõlemal juhul
on süüdimõistetu ühtviisi kohustatud käituma õiguskuulekalt ja alluma kriminaalhooldaja
järelevalvele. Kui süüdimõistetu pole ühel juhul suutnud neid tingimusi täita, annab see aluse
kahelda tema suutlikkuses teha seda teisel juhul. Kohus on seisukohal, et Aleksandr Karlovitši
puhul on tegemist kõrge käitumiskontrollist kõrvalehoidumise riskiga, mistõttu ei ole
kriminaalhoolduse ajal võimalik tema ohtlikkust ühiskonnas alandada.

Lisaks märgib kohus, et kuna kinnipeetav kannab liitkaristust mh vägivaldse varavastase
kuriteo (röövimine) toimepanemise eest, siis tema ennetähtaegse vabastamise korral saaks
kannatanute ja ühiskonna õiglustunne tugevalt riivata, kuna karistuse üldpreventsiooni
eesmärgiks on näidata ühiskonnale, et röövimine ei ole tolereeritav ning toob endaga kaasa
tugeva riigipoolse sanktsiooni, mis võib väljenduda pikaajalises vangistuses ning eelduslikult
selle täiel määral ära kandmises.

Kohus leiab, et süüdimõistetu võimalused vabanemisel (elu- ning töökoha olemasolu ja
lähedase toetus) ei kaalu üles tema käitumist enne vangistusse sattumist ja vangistuse ajal
(distsiplinaarkaristused) ning isikul tuleb karistuse kandmist jätkata vangistuses.

Kohus märgib täiendavalt, et isik, kes pani toime kuriteo, peab arvestama asjaoluga, et tal tuleb
ära kanda kogu temale mõistetud karistus ning riik ei loo tingimisi ennetähtaegselt vangistusest
vabastamise korra kehtestamisega isikutele õiguspositsioone, millele need hiljem võiksid
toetuda. Süüdimõistmisel ei ole ennetähtaega vabastamine isikule garanteeritud.


/allkirjastatud digitaalselt/

Anu Ammer
Kohtunik

Tartu Ringkonnakohtu 01.08.2016 kohtumääruse RESOLUTSIOON:
Jätta Viru Maakohtu 27. mai 2016 määrus muutmata ja määruskaebus rahuldamata.

27.05.2016 kohtumäärus          1-14-3418    jõustus    19.08.2016     Tartu   Ringkonnakohtu
kohtumäärusega.

/allkirjastatud digitaalselt/

Kai Rosar
Referent

                                               4

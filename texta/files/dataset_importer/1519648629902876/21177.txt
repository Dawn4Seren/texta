                            KOHTUOTSUS
                            EESTI VABARIIGI NIMEL


Kohus                             Tartu Ringkonnakohus
Kohtukoosseis                     Tiina Pappel, Agu Timmi, Maili Lokk
Otsuse avalikult                  16.03.2016, Tartu
teatavakstegemise aeg ja koht
Haldusasja number                 3-14-275
Haldusasi                         K-M.P. kaebus Maksu- ja Tolliameti 27.11.2013. a
                                  maksuotsuse nr 12.2-3/4536-31 tühistamiseks
Vaidlustatud kohtulahend          Tartu Halduskohtu 29.05.2014. a otsus
Menetluse alus ringkonnakohtus    Maksu- ja Tolliameti apellatsioonkaebus
Asja läbivaatamine                Kirjalik menetlus
Menetlusosalised                  Kaebaja - K-M.P. , esindaja advokaat Kaspar Lind
                                  Vastustaja - Maksu- ja Tolliamet (MTA)
RESOLUTSIOON


1. Rahuldada Maksu- ja Tolliameti apellatsioonkaebus ning tühistada halduskohtu
29.05.2014. a otsus menetluskulude jaotuse osas ja osas, millega tühistati MTA
27.11.2013. a maksuotsus nr 12.2-3/4536-31 K-M.P. le määratud 2010. a füüsilise isiku
tulumaksu osas (välja arvatud Margus Põldojale antud laenult saadud intressitulult
tulumaksu määramine) ning teha asjas uus otsus, millega jätta MTA 27.11.2013. a
maksuotsus nr 12.2-3/4536-31 jõusse K-M.P. le 2010. a eest tulumaksu määramise osas
(välja arvatud kaebaja abikaasale M.P. antud laenult saadud intressitulult tulumaksu
määramine).
2. Mõista MTA-lt K-M.P. kasuks välja 938 eurot. Ülejäänud osas jäävad kaebaja poolt
halduskohtumenetluses kantud kulud tema enda kanda.

3. Kaebaja poolt apellatsioonimenetluses kantud kulud jätta tema enda kanda.

4. Teha MTA-le ettekirjutus käesoleva otsuse alusel jõusse jääva MTA 27.11.2013. a
maksuotsuse nr 12.2-3/4536-31 pinnalt maksusumma, mille võrra tuleb K-M.P. le
 tasumiseks määratud maksusummat vähendada, väljaarvutamiseks ja sellest tulenevalt
 ka K-M.P. poolt 2010. a maksustamisperioodi eest täiendavalt tasumisele kuuluva
 füüsilise isiku tulumaksusumma uuesti kindlaksmääramiseks.


 EDASIKAEBAMISE KORD


 Otsuse peale võib esitada kassatsioonkaebuse otse Riigikohtule 30 päeva jooksul otsuse
 avalikult teatavakstegemise päevast, s. o 16.03.2016, arvates (HKMS § 212 lg 1).
 Kassatsioonkaebus võidakse lahendada kohtuistungit korraldamata kirjalikus menetluses, kui
 kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
 avaldanud soovi kohtuistungist osa võtta.


ASJAOLUD JA MENETLUSE KÄIK


1. Maksu- ja Tolliamet (MTA) tegi K-M.P. le 27.11.2013 maksuotsuse                  nr 12.2-
3/4536-31 (I kd, tl 18-30), millega määras talle 2009. a ja 2010. a maksustamisperioodil
täiendavalt tasumisele kokku 18 682,10 eurot füüsilise isiku tulumaksu. Maksuhaldur tuvastas
14.11.2011. a korraldusega alustatud kontrolli käigus, et K-M.P. on aastatel   2009 ja 2010
oma pangakontole sisse maksnud sularaha summas 598 717,65 krooni ning andnud samal
perioodil sularahas laene summas 435 000 krooni. Maksuhaldur järeldas, et K-M.P. on aastatel
2009 ja 2010 jätnud füüsilise isiku tuludeklaratsioonis kajastamata tulu kokku summas
1 407 956,65 krooni, millest valdava enamuse on K-M.P. saanud sularahas. Maksuhaldur
tuvastas, et K-M.P. on tulu deklareerimata jätmisega vähendanud oma tulumaksukohustust
aastatel 2009 ja 2010 kokku 292 311 krooni ehk 18 682,10 euro võrra.


2. K-M.P. esitas MTA-le vaide, milles taotles maksuotsuse kehtetuks tunnistamist. MTA
jättis 05.02.2014. a vaideotsusega nr 6-1/1931-2 (I kd, tl 33-37) K-M.P. vaide rahuldamata.


3. K-M.P. esitas 10.03.2014 Tartu Halduskohtule kaebuse, millega palus MTA 27.11.2013.
a maksuotsuse nr 12.2-3/4536-31 tühistada. Kaebuse kohaselt ei ole maksuotsus põhjendatud
ja on motiveerimata. Kaebaja on seisukohal, et 2009. a osas on 3-aastane aegumistähtaeg
möödunud. Samuti puuduvad maksuotsuses nii viited tahtlusele kui ka maksukorralduse
seaduse (MKS) § 98 lg-le 1. Kaebaja osundas sellele, et maksuotsuses on jäetud hindamata osa
tõendeid ning menetluse käigus ei ole kõiki tõendeid kaebajale tutvustatud. Kaebaja hinnangul
on maksuhaldur vääralt kohaldanud materiaalõiguse normi seoses ühisvaraga ning on lugenud
tuluks ka abikaasade vahelised raha ülekanded. Maksuhaldur on kontrollinud kaebaja tulusid ja
seda, kas tal võis olla sääste, kuid on jätnud kõrvale abikaasa tulud, kellega abielu kestis kuni
2011. a. Kuna kaebajal ei olnud abikaasaga sõlmitud abieluvaralepingut, siis oli kogu nende
abielu ajal omandatud vara ühisvara. Kaebaja leidis, et ka maksuotsuse õiguslik alus ja vastav
motivatsioon on puudulikud. Samuti oli kaebaja seisukohal, et vähemalt osaliselt on
maksuhaldur kohaldanud hindamist, kuid ühtegi viidet sellele ei ole. Maksuotsuses on loetud
sissetulekuks ka sularaha sissemaksed pangakontole, kuid maksuhaldur ei ole pööranud
tähelepanu varasematele perioodidele ning sellele, miks isikul ei võiks olla varasematest
perioodidest sularaha, mida maksta sisse enda pangakontole. Kaebuse kohaselt on maksuhaldur
vääralt kohaldanud õigust ka selles osas, mis puudutab isikliku sõiduauto kasutamise
kompensatsiooni. Isikliku sõiduauto kasutamise kompensatsiooni võib maksta summeeritult,
st. ühel kuul maksta välja mitme kuu hüvitise.


4. Tartu Halduskohus rahuldas 29.05.2014. a otsusega kaebuse, tühistas MTA 27.11.2013. a
maksuotsuse ja mõistis MTA-lt kaebaja kasuks välja menetluskulud summas 1874,96 eurot.
Halduskohus leidis, et kuna 2009. a maksustamisperioodi eest kuulus tuludeklaratsioon
esitamisele hiljemalt 31.03.2010, siis möödus 3-aastane aegumistähtaeg 31.03.2013.
Vaidlustatud maksuotsus koostati 27.11.2013, seega oluliselt hiljem ning halduskohtu
hinnangul oli maksusumma määramine osaliselt aegunud ning maksuotsus selles osas
põhjendamata.
Halduskohus nõustus kaebajaga, et maksuotsuses puuduvad igasugused viited nii tahtlusele kui
ka MKS § 98 lg-le 1. Halduskohtu hinnangul viitab see sellele, et maksuhaldur ei ole
maksuotsuse tegemisel nimetatud asjaolu isegi kaalunud ning järelikult on haldusakt olulise
puudusega. Samuti nõustus halduskohus kaebajaga, et maksuotsuse õiguslik alus ja vastav
motivatsioon on puudulikud. Halduskohtu arvates on maksuhaldur vähemalt osaliselt
kohaldanud hindamist ja maksude määramine on toimunud hindamise teel, kuid ühtegi viidet
selle sätte kohaldamisele maksuotsuses tehtud ei ole. Halduskohus asus seisukohale, et kuna
maksuotsuses puudub viide haldusakti õiguslikule alusele, siis ei ole haldusakt seaduse kohaselt
põhjendatud.
Halduskohus asus seisukohale, et MKS § 94 lg 1 kolmandast lauses ja tulumaksuseaduse
(TuMS) § 36 lg-st 2 tuleneb, et olukorras, kus on tuvastatud, et kaebaja kulud ületavad tema
tulusid, peab maksusumma hindamise teel määramise vältimiseks kaebaja ise esitama tõendid
selle kohta, et ta on kulutused teinud juba varem tulumaksuga maksustatud või
mittemaksustatavate tulude või saadud laenude arvel. Kui kaebaja ei suuda vastupidist
tõendada, siis seaduse kohaselt eeldatakse, et kaebaja on tulu teeninud samal perioodil, mil ta
kandis maksuhalduri poolt tuvastatud kulud. Halduskohus märkis, et maksuotsuses on loetud
kaebaja sissetulekuks ka sularaha sissemaksed pangakontole, samal ajal, kui kaebajal on olnud
varasematel aastatel regulaarne sissetulek ja säästud, millele maksuotsuse kohaselt ei ole
maksuhaldur tähelepanu pööranud. Halduskohus leidis, et maksuotsusest nähtuvalt on
maksuhaldur küll sisuliselt rakendanud hindamist, kuid ei ole analüüsinud varasemaid
perioode, millele kaebaja on oma seletustes viidanud, millest nähtub rahaliste vahendite
olemasolu. Halduskohtu arvates nähtub varasematest perioodidest üheselt see, et kaebaja on
pangast võtnud välja suuremad summad sularaha. Kuna maksuhaldur ei ole isiku tulusid,
pangakontosid jne tervikuna hinnanud, siis ei saa halduskohtu arvates pidada maksuhalduri
väiteid põhjendatuks.
Halduskohus ei nõustunud ka maksuhalduri seisukohaga, et abikaasade vahelised raha
ülekanded tuleb lugeda kaebaja tuluks. Halduskohus märkis, et sõltumata sellest, kumma
abikaasa arvelduskontol on raha või kelle käsutuses on sularaha, on tegemist ühisvaraga.
Maksuhaldur ei ole tuvastanud, et tehing oleks tehtud lahusvaraga või et kaebajal oleks
abikaasaga olnud sõlmitud abieluvaraleping. Samuti pole maksuhaldur tuvastanud, et tehingust,
milleks väidetavalt raha kasutati, oleks kasu saadud. Sellest tulenevalt asus halduskohus
seisukohale, et maksuhaldur on vääralt kohaldanud materiaalõiguse normi, s.o kuni
30.06.2010. a kehtinud perekonnaseaduse § 14 lg 1 ning § 17 lg 1, mistõttu on vääralt
tuvastanud intressitulu tekkimise. Kuna maksuhaldur ei ole tuvastanud kokkulepet
intressimäära kohta, mis antud juhul pidanuks kohalduma, siis ei olnud kohtu hinnangul
tegemist laenuga. Samuti nõustus halduskohus kaebajaga, et maksuhaldur ei ole
maksumenetluses tuvastanud kaebaja ja tema abikaasa ühisvara ning on jätnud peaaegu
täielikult kõrval abikaasa tulud, kellega kaebaja abielu kestis kuni 2011. aastani. Halduskohus
märkis, et on veendunud, et abikaasa pangakontosid ei ole maksuhaldur kontrollinud. Küll aga
on asja juures viited, et abikaasa sai abielu ajal tulu, mis laekus tema kontole. Kuna kaebaja ja
tema abikaasa vahel ei olnud abieluvaralepingut sõlmitud, siis oli kogu nende abielu ajal
omandatud vara ühisvara. Seega oli maksuhaldur jätnud halduskohtu hinnangul asjas
tuvastamata olulised ning asja otsustamiseks vajalikud asjaolud, millega on rikkunud
uurimisprintsiipi.
Isikliku sõiduauto kasutamise kompensatsiooni osas leidis halduskohus, et maksuhaldur on
vääralt kohaldanud seadusesätteid, sest hüvitist võib maksta ka summeeritult, s.t kaebaja võis
saada OÜ-lt Klotsivabrik isikliku sõiduauto kasutamise kompensatsiooni korraga kolme kuu
eest.


MENETLUSOSALISTE SEISUKOHAD RINGKONNAKOHTUS


5. MTA esitas 30.06.2014 Tartu Ringkonnakohtule Tartu Halduskohtu 29.05.2014. a
kohtuotsuse peale apellatsioonkaebuse, milles palub halduskohtu otsuse tühistada osas,
millega tühistati kaebajale määratud 2010. a füüsilise isiku tulumaks, välja arvatud kaebaja
abikaasale antud laenult saadud intressitulult tulumaksu määramise osas ning teha asjas uus
otsus, millega jätta jõusse MTA 27.11.2013. a maksuotsus nr 12.2-3/4536-31 2010. a tulumaksu
määramise osas, välja arvatud kaebaja abikaasale antud laenult saadud intressitulult tulumaksu
määramise osas. MTA märgib apellatsioonkaebuses, et ei vaidlusta kohtuotsust osas, millega
tühistati kaebajale 2009. a eest määratud tulumaks ja 2010. a kaebaja abikaasale antud laenult
arvestatud intressitulult määratud tulumaks.
Vastustaja leiab, et halduskohus on ebaõigesti hinnanud tõendeid, ebaõigesti kohaldanud
materiaalõiguse normi (MKS § 94, TuMS § 13) ja oluliselt rikkunud kohtumenetluse norme
(HKMS § 61 lg-d 1 ja 2), mis on viinud ebaõige kohtuotsuse tegemiseni. Apellatsioonkaebuses
esitatud seisukohad on järgmised:
5.1. Halduskohtu väide selle kohta, et maksuotsuse õiguslik alus ja vastav motivatsioon on
puudulikud, ei vasta tegelikkusele.
5.2. Halduskohtu otsus on selles osas, kas maksuhaldur on kasutanud hindamist või mitte,
vastuoluline ja ebaselge. Halduskohus ei ole arvestanud vastustaja väitega, et kaebajale
tulumaksukohustuse määramine ei toimunud hindamise teel. Vastustaja leiab, et tal puudus
vajadus hindamise kasutamiseks, sest kaebaja tulud nähtusid tema pangakonto väljavõttelt ning
tõenditest, mis kinnitasid sularaha laenude andmist. Seega olid olemas maksu määramiseks
piisavad ja usaldusväärsed tõendid. Seetõttu on halduskohtu etteheide viite puudumisest
MKS §-le 94 alusetu.
5.3. Halduskohtu etteheited selle kohta, et maksuhaldur ei ole tuvastanud kaebaja ja tema
abikaasa ühisvara ning ei ole pööranud tähelepanu kaebaja varasematele sissetulekutele ja
säästudele, on põhjendamatu. Kuivõrd maksuhaldur ei määranud kaebaja maksukohustust
hindamise teel, ei olnud maksuhalduril vajalik kaebaja maksukohustuse kindlakstegemiseks
analüüsida kaebaja varasemate perioodide tulu. Sellegipoolest on maksuhaldur maksuotsuses
põhjalikult analüüsinud kaebaja esitatud informatsiooni tema tulude kohta. Maksuhaldur asus
maksuotsuses seisukohale, et kaebajal ei saanud olla selliseid sularahasääste, nagu ta väitis
endal olevat. Vastustaja on oma seisukohta põhjendanud ka halduskohtule, kuid kohus ei ole
neid väiteid hinnanud ega arvesse võtnud. Vastustaja leiab, et maksumenetluse seisukohalt
puudus vajadus kaebaja abikaasa tulude kindlakstegemiseks. Täiesti alusetu on ka kohtu
seisukoht, et maksuhaldur rikkus uurimisprintsiipi. Vastustaja arvates ei tõenda kaebaja
tähtajaliste hoiuste olemasolu sularaha olemasolu, sest kaebaja pangakonto väljavõtetest
nähtuvalt ei ole seda summat sularahas välja võetud.
5.4. Halduskohus on jätnud hindamata maksuhalduri seisukoha, et kaebaja väited suurte
säästude olemasolu kohta lükkavad ümber ka teised kontrolli käigus tuvastatud asjaolud.
Kaebaja on koos abikaasaga võtnud 2007. a eluaseme soetamiseks laenu ning 2010. a on
kaebaja võtnud eraisikult auto ostmiseks laenu. Vastustaja hinnangul kinnitab kaebaja poolt
laenude võtmine maksuhalduri seisukohta, et kaebajal ei olnud sularahasääste. Kuna kaebajal
sularahasäästud puudusid, on õige ja põhjendatud maksuotsuses toodud järeldus, et sularaha
sissemaksed pangakontole ning laenude andmine toimus kontrollitaval perioodil saadud tulu
arvel. Maksuhaldur on maksuotsuses märkinud, et maksuhalduril puudub võimalus tuvastada
tulu allikat, kuid see ei välista tulumaksu määramist.
5.5. Halduskohus on kohtuotsuses võtnud seisukoha abikaasade vaheliselt laenult arvestatud
intressi osas, kuid on jätnud tähelepanuta, et maksuotsuses oli määratud tulumaks ka
intressidelt, mida kaebaja sai A.L. ja OÜ-le Deger antud laenult. Maksuhaldur on teinud
kindlaks võlakohustuse suurenduse (antud laenu ja selle tagastuse vahe) ja lugenud selle
intressiks, mis kuulus tulumaksuga maksustamisele, seega puudus vajadus protsendina
väljendatud intressi väljaselgitamiseks. Kohtuotsusest ei nähtu põhjendust, miks on kohus
maksuotsuse tühistanud ka nende tulude maksustamise osas. Kaebaja ei ole kaebuses esitanud
vastuväiteid A.L. ja OÜ-le Deger antud laenuintressi tulumaksuga maksustamise osas.
5.6. Halduskohus ei ole põhjendanud, miks ta tühistab OÜ Deger väljamaksetelt arvestatud
tulumaksu. Maksuhaldur tuvastas, et OÜ Deger on teinud väidetavalt majanduskulude katteks
kaebaja pangakontole kontrollitaval perioodil makseid summas 236 355 eurot. Kaebaja
pangakontolt OÜ Deger majandustegevusega seotud kulude tegemist ei nähtu. Maksuhalduri
hinnangul ei ole tõendatud kaebaja väide, et kaebaja maksis OÜ Deger eest Tartu
Kinnisvaraarenduse OÜ-le korterite broneerimistasu. Maksuhaldur käsitles OÜ-lt Deger
kaebajale pangakontole laekunud summat 236 000 krooni tema maksustatava tuluna, mida
kaebaja oma füüsilise isiku tuludeklaratsioonis kajastanud ei ole. Tegemist oli äriühingu poolt
kaebaja pangakontole tehtud maksetega, mille laekumises ei ole kahtlust.
Halduskohtu otsus on põhjendamatu ka selles osas, et maksuhaldur on väidetavalt vääralt
kohaldanud seadust isikliku sõiduauto kompensatsiooni osas. OÜ Klotsivabrik tegi kaebajale
töötasu väljamakseid suuremas summas, kui on kajastanud oma maksudeklaratsioonides TSD.
Deklareerimata on jäänud 13.05.2010 pangakontole laekunud 3000 krooni ja 01.10.2010
laekunud 4000 krooni. Mõlema ülekande selgituseks on kande tegija märkinud „töötasu“.
Halduskohus on lähtunud otsuse tegemisel kaebaja paljasõnalisest väitest, et tegemist oli
sõiduauto kasutamise kompensatsiooniga. Halduskohus ei ole selgitanud, miks ta loeb kaebaja
paljasõnalise väite usaldusväärsemaks kui väljamakse teinud äriühingu selgituse ülekandel.
Maksuhaldur ei ole maksustanud summasid, mida OÜ Klotsivabrik kandis kaebaja pangakonto
väljavõttest nähtuva selgituse kohaselt kaebajale isikliku sõiduauto kasutamise
kompensatsioonita. Seega on halduskohus ebaõigesti kohaldanud palgatulu maksustamist
sätestava TuMS § 13 lg 1 asemel TuMS § 13 lg 3 p 2.


6. Kaebaja vaidleb vastuses apellatsioonkaebusele sellele vastu ja palub jätta see
rahuldamata. Kaebaja leiab, et halduskohtu otsus on õiguspärane ning apellatsioonkaebus on
põhjendamatu. Kaebaja leiab, et vaidlustades halduskohtu otsust vaid osaliselt, on kaebaja
nõustunud maksuotsuse puuduliku motiveerimisega. Vastustajaga nõustumine tooks kaasa
vajaduse hakata tuvastama õiget maksusummat. Lisaks sellele ei ole vaidlustatud maksuotsuses
korrektselt tululiike kvalifitseeritud. Sellises olukorras on kaebaja arvates põhjendatud
maksuotsuse tühistamine tervikuna. Kaebaja arvates on maksuhaldur sisuliselt rakendanud
hindamist, sest maksuotsuses on maksustatud sularaha makseid pangakontole. Samal ajal ei ole
tuvastatud selget tuluallikat, sest maksuotsuse puuduvad viited nii tuluallikale kui ka vastavale
tululiigile. Kui aktsepteerida seisukohta, et maksuhaldur võib määrata ainuüksi täiendava
tulumaksu sularaha sissemaksetest pangakontole, ilma hindamist rakendamata, siis võiks
maksustada ka ühelt kontole teisele kandmist, sest majanduslikult on tegemist samaväärsete
tehingutega. Maksuhaldur ei ole pööranud mingit tähelepanu abikaasade varalisele režiimile
ning ei ole hinnanud abikaasa pangakontosid ja tema käes olnud vahendite liikumist. OÜ-st
Klotsivabrik tehtud väljamaksete puhul on pööratud liialt tähelepanu ülekande selgitusele.
Maksuotsuses motiveeriti seda nii, et üle 1000 krooni ühes kuus tehtud väljamakse
maksustatakse erisoodustusena, mille osas on halduskohus teinud õige järelduse, et see
seisukoht on vale.


RINGKONNAKOHTU PÕHJENDUSED


7. Ringkonnakohus leiab, et apellatsioonkaebus tuleb rahuldada ja halduskohtu 29.05.2014. a
otsus tühistada osas, millega tühistati Maksu- ja Tolliameti 27.11.2013. a maksuotsus
nr 12.2-3/4536-31 ka K-M.P. le määratud 2010. a füüsilise isiku tulumaksu osas (välja arvatud
Margus Põldojale antud laenult saadud intressitulult tulumaksu määramise osas) ning teha asjas
uus otsus, millega jätta MTA 27.11.2013. a maksuotsus nr 12.2-3/4536-31 jõusse kaebajale
2010. a eest tulumaksu määramise osas, välja arvatud kaebaja abikaasale           M.P. antud
laenult saadud intressitulult tulumaksu määramise osas.
Vastavalt HKMS § 109 lg-le 4 muudab ringkonnakohus ka senist menetluskulude jaotust,
s. o tühistab halduskohtu vaidlusaluse otsuse ka MTA-lt kaebaja kasuks välja mõistetud
menetluskulude suuruse osas (1874,96 eurot) ja teeb ka selles osas uue otsuse, mõistes MTA-lt
K-M.P. kasuks välja eurot. Ülejäänud osas jäävad kaebaja poolt halduskohtus kantud kulud
tema enda kanda ja tulenevalt HKMS § 108 lg-st 1 jäävad kaebaja kanda ka tema poolt
apellatsioonimenetluses kantud kulud.

Apellatsioonimenetluses kontrollitakse halduskohtu otsuse seaduslikkust ja põhjendatust
üksnes apellatsioonkaebusega vaidlustatud ulatuses ja seega jääb halduskohtu otsus muutmata
osas, mis puudutas vaidlusaluse maksuotsuse tühistamist K-M.P. le 2009. a eest füüsilise isiku
tulumaksu määramise osas ja osas, mis puudutab kaebajale 2010. a eest               M.P. antud
laenult saadud intressitulult tulumaksu määramist. Kuna vaidlusalune maksuotsus jääb
käesoleva otsusega osaliselt jõusse, kuid on hetkeseisuga olemas siiski üksnes algsel kujul, mis
ei võimalda sellisena enam selgelt määratleda ka kaebaja poolt 2010. a eest tasumisele kuuluvat
tulumaksusummat ja selle kindlakstegemine kohtu poolt oleks samuti keerukas ja nõuaks suurt
ajakulu, siis teeb ringkonnakohus HKMS § 167 lg 1 alusel Maksu- ja Tolliametile ettekirjutuse
ringkonnakohtu käesoleva otsuse alusel jõusse jääva Maksu- ja Tolliameti 27.11.2013. a
maksuotsuse nr 12.2-3/4536-31 pinnalt maksusumma, mille võrra tuleb määratud
maksusummat vähendada, väljaarvutamiseks ja sellest tulenevalt ka                K-M.P. poolt
2010. a maksustamisperioodi eest täiendavalt tasumisele kuuluva füüsilise isiku
tulumaksusumma uuesti kindlaksmääramiseks.


8. Maksu- ja Tolliamet alustas asja materjalidest nähtuvalt 14.11.2011. a korraldusega
kontrolli, mille käigus kontrolliti K-M.P. 2009 ja 2010. a maksustamisperioodidel saadud tulult
tulumaksu arvestamise ja tasumise õigsust. Maksuhaldur tuvastas, et kaebaja on aastatel 2009
ja 2010 oma pangakontole sisse maksnud sularaha summas 598 717.65 krooni ning andnud
samal perioodil sularahas laene summas 435 000 krooni. Maksuhaldur järeldas sellest, et K-
M.P. käsutuses oli kontrollitaval perioodil 1 033 717,65 krooni sularaha, mille päritolu ei ole
tuvastatav. Lisaks leidis maksuhaldur, et kontrollitaval perioodil on OÜ Deger ja OÜ
Klotsivabrik kandnud kaebaja pangakontole summasid, mida ei ole deklareeritud ning mis tuleb
lugeda K-M.P. tuluks. Samuti selgus kontrollimisel, et K-M.P. on andnud laene, millelt saadud
intressitulu ei ole deklareeritud. Kontrolli tulemusel asus MTA seisukohale, et K-M.P. on
jätnud kontrollitaval perioodil deklareerimata tulusid summas 1 414 957 krooni. Maksuhaldur
tegi K-M.P. le 27.11.2013 maksuotsuse nr 12.2-3/4536-31, millega määras kaebajale 2009 ja
2010. a eest täiendavalt tasumisele kokku 18 682,08 eurot füüsilise isiku tulumaksu.
K-M.P. esitas Tartu Halduskohtule kaebuse, millega taotles 27.11.2013. a maksuotsuse. Tartu
Halduskohus rahuldaski 29.05.2014. a kohtuotsusega kaebuse ja tühistas maksuotsuse
tervikuna.


9. Ringkonnakohus nõustub käesoleval juhul MTA seisukohaga, et maksuotsusele, maksude
määramisega seotud tõenditele ja asjaoludele halduskohtu otsuses antud hinnang tuleneb
(kattub) suuresti esitatud kaebuses toodud seisukohtadega ning valdavas osas MTA poolt
esitatud tõendid ja väited jäänud üldse tähelepanuta. Ka ringkonnakohtu hinnangul
võimaldavad käesolevas maksuasjas kogutud tõendid teha 27.11.2013. a maksuotsuses toodud
järeldused ja maksuhalduri poolt K-M.P. maksukohustuse suurendamine 2010. a osas, v. a
M.P. antud laenult saadud intressitulult tulumaksu määramine, millises osas MTA halduskohtu
otsust maksuotsuse tühistamise kohta ei vaidlustanud, oli õige ja põhjendatud.


10. Mis puudutab vaidlustatud maksuotsuse vormilist ja sisulist külge apellatsioonkaebusega
vaidlustatud osas, siis ei nõustu ringkonnakohus halduskohtu arvamusega, et maksuotsuse
õiguslik alus ja ka põhjendav osa on puudulik. Halduskohus heidab vastustajale ette, et
maksuotsuses on viidatud üksnes MKS §-dele 10 lg 2 p 1, 56 lg 1 ja 2 ning §-le 82 ja muudele
sätetele viiteid tehtud ei ole. Samas nähtub vaidlusalusest maksuotsusest, et selles on õigusliku
alusena olemas ka viited MKS § 95 lg-le 1, § 92 lg 1 p-dele 2 ja p 3 ja teistele sama seaduse
asjakohastele sätetele, lisaks ka tulumaksuseaduse vastavatele sätetele. Samuti ei ole
ringkonnakohtu hinnangul alust maksuhaldurile ette heita haldusakti põhjendamata jätmist.
Ringkonnakohtu hinnangul on vaidlusalune maksuotsus apellatsioonimenetluses käsitletavas
osas igati motiveeritud ja vastab ka HMS §-de 54 ja 56 nõuetele.


11. Ka halduskohtu seisukoht selles, kas maksuhaldur on kaebaja maksustamisel kasutanud
hindamist, jääb kohtuotsuse põhjal selgusetuks, sest otsuse p-s 22 märgib halduskohus, et
maksuhaldur on sisuliselt rakendanud hindamist, kuid p-s 17 leitakse, et maksuhaldur on
kohaldanud hindamist osaliselt. Samas punktis märgib halduskohus aga ka seda, et ei välista,
et maksuhaldur ei olegi MKS § 94 rakendanud.
MKS § 94 kohaselt võib maksuhaldur tuvastada tasumisele kuuluva maksusumma määramise
aluseks olevad asjaolud hindamise teel. Hindamine on lubatud, kui maksu määramiseks
vajalikud kirjalikud tõendid on puudulikud, ebapiisavad, mitteusaldusväärsed, hävinud või
kadunud ja muude tõenditega ei ole võimalik maksukohustuse aluseks olevaid asjaolusid
tuvastada. Hindamine on lubatud ka juhul, kui füüsilisest isikust maksumaksja kulud ületavad
tema deklareeritud tulusid ning maksumaksja ei ole esitanud tõendeid selle kohta, et need
kulutused on tehtud varem maksustatud või mittemaksustatavate tulude või saadud laenude
arvel.
Vaidlustatud maksuotsuse põhjendustest ja ka vastustaja vastustes toodud selgitusest nähtub,
et maksuhaldur ei kohaldanud vaidlusaluse maksuotsuse tegemisel hindamist, sest selleks
puudus vajadus, kuna kaebaja tulud nähtusid tema pangakonto väljavõttelt ning ka neist
tõenditest, mis kinnitasid sularahas laenude andmist. Seega olid maksuhalduril niigi olemas
maksu määramiseks piisavad ja usaldusväärsed tõendid ning halduskohtu otsusest ei nähtu,
milles oleks pidanud hindamine pangakontole kantud palgatulude ja saadud laenuintresside
puhul seisnema või milles see hindamine siis seisnes, kui maksuhaldur halduskohtu hinnangul
hindamist kohaldas.
Eeltoodust tulenevalt on halduskohtu seisukoht hindamise teel maksustamisest ilmselt
põhjendamatu ja halduskohtu etteheide maksuhaldurile viite puudumise kohta MKS §-le 94,
alusetu.
Seoses viitega hindamise kohaldamisele leidis halduskohus ka, et maksuotsuse suurimaks
puuduseks on kaebaja ja tema abikaasa ühisvara ebapiisav tuvastamine, märkides, et kaebajal
on varasemast perioodist olemas olnud regulaarne sissetulek ja säästud, kuid maksuotsusest ei
nähtu, et maksuhaldur oleks pööranud neile varasematele perioodidele tähelepanu. Lisaks heitis
halduskohus vastustajale ette, et maksuhaldur pole maksumenetluses tuvastanud kaebaja ja
tema abikaasa ühisvara.
Ringkonnakohus leiab, et kuna maksuhaldur ei määranud kaebaja maksukohustust hindamise
teel, ei olnud tal ka vajalik K-M.P. maksukohustuse kindlakstegemiseks analüüsida kaebaja
varasemate perioodide tulu. Samuti on maksuhaldur maksuotsuse p-s 2.1.1 tegelikult
analüüsinud kaebaja enda esitatud informatsiooni tema tulude kohta, sealhulgas maksuhaldurile
kaebaja pangakontole sisse makstud sularaha päritolu tõendamiseks 07.03.2013 esitatud tabelit
„Minu tulud“, milles olid väidetavalt kajastatud kõik saadud tulud alates aastast 1997. Viidatud
tabelis on kajastatud ka summad, mis laekusid K-M.P. abikaasale. Kuna tabelis kajastatud
summade kontrollimiseks K-M.P. täiendavaid dokumente ei esitanud, ei olnud maksuhalduril
võimalik ka tabelisse märgitud andmete õigsuses veenduda. Seetõttu asus maksuhaldur
põhjendatult seisukohale, et kaebajal ei saanud olla selliseid sularahasääste, nagu ta väitis endal
olevat ja leidis, et kaebaja väited pikaajalistest säästudest ja suure hulga sularaha olemasolust
ei ole ka eluliselt usutavad.
Läbiviidud maksumenetluse seisukohalt puudus vajadus ka eraldi M.P.                        tulude
kindlakstegemiseks, sest kontrolliti K-M.P. poolt tuludeklaratsioonides esitatud andmete
õigsust. Ringkonnakohtu arvates on seetõttu alusetu halduskohtu etteheide, et vastustaja pole
maksumenetluses tuvastanud kaebaja ja tema abikaasa ühisvara. Kaebaja ei ole
maksumenetluses samuti esitanud väidet, et ta sai pangakontole kantud sularaha just abikaasalt.
Maksumenetluse käigus on hoopis tuvastatud, et K-M.P. andis ise oma abikaasale M.P. laenu.
Eeltoodust tulenevalt on alusetu ka halduskohtu seisukoht, et maksuhaldur on vaidlusaluse
maksuotsuse tegemisel rikkunud uurimisprintsiipi.
Halduskohus märgib otsuses veel ka seda, et kaebajal on olnud tähtajalised hoiused summas
400 000 - 600 000 krooni perioodil 20.10.2008 kuni 20.01.2009. Halduskohtu otsuse pinnalt
jääb aga selgusetuks, kuidas tõendavad tähtajalised hoiused halduskohtu arvates suurte
summade vaba sularaha olemasolu kaebajal. Maksuhaldur ei ole oma otsuses seadnud kahtluse
alla, et K-M.P. l oli aastail 2008-2009 olemas tähtajaline hoius summas                  400 000-
600 000 krooni, kuid K-M.P. pangakonto väljavõtetest nähtuvalt ei ole seda summat sularahas
välja võetud. Seega ei tõenda asjaolu, et K-M.P. l oli olemas tähtajaline hoius, seda, et tal oli
olemas ka vähemalt sama summa ulatuses sularaha.
Kaebaja väited suurte säästude olemasolu kohta lükkavad ümber ka teised maksukontrolli
käigus tuvastatud asjaolud. Näiteks on kaebaja koos abikaasa M.P. ga võtnud aastal 2007
eluasemelaenu 2,7 miljonit krooni laenutähtajaga 30 aastat, kusjuures sellesama laenuga on
makstud kogu ostusumma. Selliste sularahasäästude olemasolul, nagu väitis endal olevat
kaebaja, oleks selgelt põhjendamatu nii suure pikaajalise laenukohustuse võtmine. Kaebaja
väitega suurte sularahasäästude olemasolust on vastuolus ka maksuhalduri poolt tuvastatud
asjaolu, et kaebaja võttis 07.09.2010 auto ostmiseks T.A. ilt 105 000 krooni laenu.          T.A.
väitis aga maksuhaldurile antud seletuses, et K-M.P. palus tal auto välja osta, kuna temal endal
raha ei ole. Ringkonnakohtu hinnangul kinnitab kaebaja poolt selliste laenude võtmine
maksuhalduri seisukohta, et kaebajal tegelikult ei olnud selliseid sularahasääste olema, nagu ta
väitis.
Maksuhaldur asus seega põhjendatult seisukohale, et kaebajal sularahasäästud puudusid,
mistõttu oli õige ja põhjendatud ka maksuotsuses toodud järeldus, et sularaha sissemaksed
pangakontole ning laenude andmine toimusid kontrollitaval perioodil kaebaja poolt saadud tulu
arvel.


12. K-M.P. väited maksumenetluses selle kohta, et ta tegi oma pangakontodele sissemakseid
just selliste sularahasäästude arvelt, muudab ebausutavaks ka see, et kaebaja ei ole
maksuhaldurile ega kohtule selgitanud näiteks seda, mis põhjusel hakkas ta väidetavalt nii kaua
(alates 1997. a) olemas olnud ja alles hoitud sularaha pangakontole kandma alles kontrollitaval
perioodil, miks ei ole kasutatud väidetavalt olemas olnud sularahasääste 2007. a kinnisvara
soetamisel või miks laenati raha ka auto ostmiseks, kui kaebajal oli enda väitel selline raha
sularahas tegelikult olemas.
Asja materjalidest nähtuvalt on kaebaja teinud kontrollitaval perioodil oma arvelduskontole
sularaha sissemakseid eesmärgiga kasutada seda tekkinud kulude, sh pangalaenu ja sellelt
arvestatud intresside, välisreiside ning muude tarbimiskulude katteks. Samuti on K-M.P.
andnud laenu A.L. , OÜ-dele Deger ja Casal ning R.T. . Selline tegevus eeldas ringkonnakohtu
hinnangul suures ulatuses tulude olemasolu kaebajal. Maksuhaldur on kaebaja viidatud
käitumisest põhjendatult järeldanud, et tal olid olemas täiendavad tuluallikad, millest saadud
vahenditega andis ta sularahas laene ning maksis raha sisse pangakontole isiklikuks
tarbimiseks. Maksuhalduril puudus küll võimalus tuvastada reaalselt sellise tulu allikat, kuid
nimetatu ei välista veel kaebajale täiendava tulumaksu määramist, kuna          TuMS § 12 lg
1 kohaselt maksustatakse tulumaksuga residendist füüsilise isiku poolt Eestis ja väljaspool
Eestit maksustamisperioodil saadud kogu tulu.


13. Vastustaja viitab põhjendatult ka sellele, et halduskohus võttis vaidlusaluses otsuses
seisukoha küll abikaasadevaheliselt laenult arvestatud intressi osas, kuid jättis tähelepanuta, et
maksuotsuses määrati tulumaks ka intressidelt, mida K-M.P. sai A.L. antud laenult ja OÜ-le
Deger antud laenult. Nagu juba märgitud, maksustatakse TuMS § 12 lg 1 kohaselt tulumaksuga
residendist füüsilise isiku poolt maksustamisperioodil Eestis ja väljaspool Eestit kõikidest
tuluallikatest saadud tulu, sealhulgas p 5 kohaselt ka intressitulu     (§ 17). TuMS § 17 lg 1
sätestab, et tulumaksuga maksustatakse nii laenult, väärtpaberilt, liisingult, hoiuselt kui ka
muult võlakohustuselt saadud intress, sealhulgas selline võlakohustuselt arvutatud summa,
mille võrra esialgset võlakohustust suurendatakse. Maksuhaldur tegi käesoleval juhul õigesti
kindlaks võlakohustuse suurenduse (antud laenusumma ja tagastatud laenusumma vahe),
mistõttu puudus maksuhalduril ka vajadus protsendina väljendatud laenuintressi
väljaselgitamiseks. Maksuhaldur tuvastas kontrolli käigus, et K-M.P. andis A.L. laenu 65 000
krooni, kuid A.L. tagastas kaebajale 74 739 krooni. Maksuhaldur on seega põhjendatult
lugenud A.L. võlakohustuse suurenduse intressiks, mis kuulus tulumaksuga maksustamisele.
Kaebaja pangakonto väljavõttest nähtuvalt on K-M.P. andnud 18.05.2010 laenu ka OÜ-le
Deger.          OÜ Deger on perioodil 11.06.2010-01.11.2010 kandnud K-M.P. pangakontole
kokku 43 500 krooni, s. o 8500 krooni rohkem, kui kaebaja OÜ-le laenu andis. Maksuhaldur
luges ka selle laenusumma ja tagastatud laenusumma vahe intressiks ja maksustas selle
tulumaksuga.
Halduskohtu otsusest ei nähtu ühtegi põhjendust, miks tühistati maksuotsus ka nende tulude
maksustamise osas, kuigi kaebaja ei ole kaebuses esitanud vastuväiteid A.L. ja OÜ-le Deger
antud laenuintressi tulumaksuga maksustamise osas.
Samuti ei ole halduskohus vaidlusaluses otsuses põhjendanud, miks ta tühistab OÜ Deger
tehtud väljamaksetelt arvestatud tulumaksu. Maksuhaldur tuvastas nimelt, et OÜ Deger on
teinud väidetavalt majanduskulude katteks K-M.P.                    pangakontole kontrollitud
maksustamisperioodidel makseid summas 236 355 krooni, sellest 2010. aastal 119 005 krooni.
K-M.P. pangakontolt OÜ Deger majandustegevusega seotud kulude kandmist ei nähtu.
Maksuhalduri poolt kogutud materjalidega ei ole tõendamist leidnud kaebaja väide, et ta
maksis OÜ Deger eest Tartu Kinnisvaraarenduse OÜ-le korterite broneerimistasu. Kuigi OÜ
Deger 19.01.2007. a otsuse kohaselt oleks broneeringu arve Tartu Kinnisvaraarenduse OÜ-le
pidanud tasuma K-M.P. , ei nähtu viimase pangakontolt sellise broneerimistasu maksmist.
Broneerimistasu maksmist kaebaja poolt ei kinnita ka Tartu Kinnisvaraarenduse OÜ
dokumentide hoidja Archivali Group OÜ 31.05.2013. a vastus maksuhaldurile, sest selle
kohaselt puuduvad Tartu Kinnisvaraarenduse OÜ 2007. a dokumentide hulgast dokumendid,
mis kajastaksid K-M.P. poolt Tartu Kinnisvaraarenduse OÜ-ga tehingute tegemist. OÜ Deger
pearaamatu sularaha liikumist kajastava konto 111 väljavõttest 2007. a jaanuari kohta kajastub
20.01.2007. a kuupäevaga üksnes kassa sissetulek selgitusega „korteri broneeringu arve“
summas 236 000 krooni, kuid kes sularaha sissemakse tegi, seda tehtud kandest ei selgu.
Kaebaja esitas maksuhaldurile samuti üksnes väljavõtted OÜ Deger raamatupidamise
arvestusest, kuid ei esitanud ühtegi algdokumenti (näiteks otsuses nimetatud broneeringu arve,
Tartu Kinnisvaraarenduse OÜ-le või OÜ-le Deger sularaha üleandmist kinnitav dokument
vms), mille alusel on kanded tehtud.
Eeltoodust tulenevalt asus maksuhaldur ringkonnakohtu hinnangul maksuotsuses põhjendatult
seisukohale, et K-M.P. poolt 236 000 krooni andmine OÜ-le Deger kas laenuna või mingil
muul moel, ei ole millegagi tõendatud. Ajavahemikul 06.01.2009 kuni 22.10.2010 on OÜ Deger
pangakontolt tehtud kaebajale ülekandeid summas 236 000 krooni selgitusega
„majanduskulude katteks“. Maksuhaldur käsitles OÜ-lt Deger K-M.P. pangakontole laekunud
summat 236 000 krooni seetõttu õigesti tema maksustatava tuluna, mida K-M.P. oma füüsilise
isiku tuludeklaratsioonides kajastanud ei ole. Tegemist oli äriühingu poolt kaebaja
pangakontole tehtud maksetega, mille laekumises ei olnud kahtlust. Seega oli ringkonnakohtu
hinnangul halduskohtu poolt põhjendamatu vaidlusaluse maksuotsuse tühistamine ka selles
osas.


14. Halduskohtu vaidlustatud otsus on põhjendamatu ka osas, milles leitakse, et maksuhaldur
kohaldas seadusesätteid valesti isikliku sõiduauto kompensatsiooniga seonduvas osas. Asja
materjalidest nähtub, et K-M.P. 2010. a tuludeklaratsioonis kajastub OÜ-lt Klotsivabrik (varem
OÜ Vesmark) laekunud summana 27 564 krooni. Kontrollitaval perioodil laekus kaebaja
pangakontole OÜ-lt Klotsivabrik kokku 31 000 krooni, mille osas oli ülekannete selgituseks
märgitud „töötasu“. Seega tegi OÜ Klotsivabrik K-M.P. le töötasuväljamakseid suuremas
summas, kui kaebaja on kajastanud oma maksudeklaratsioonides. Maksuotsusest nähtuvalt on
deklareerimata jäänud 13.05.2010 kaebaja pangakontole laekunud 3000 krooni ja 01.10.2010
laekunud 4000 krooni. Mõlema ülekande selgituseks on märgitud „töötasu“. Kuina kaebaja
pangakonto väljavõttest nähtub selgelt, millise sisuga väljamaksetega on tegemist, luges
halduskohus nimetatud väljamaksed isikliku sõiduauto kasutamise kompensatsiooniks
põhjendamatult. Kaebaja pole millegagi põhjendanud oma paljasõnalist väidet, et tegemist oli
sõiduauto kasutamise kompensatsiooniga, kuid halduskohus on sellest ilmselt siiski lähtunud,
jättes siiski alusetult arvesse võtmata asjaolu, et OÜ Klotsivabrik on K-M.P. pangakontole
eelnimetatud maksete tegemisel märkinud kõikide maksete selgituseks „töötasu“. Eeltoodust
tulenevalt on halduskohus maksuotsuse õiguspärasuse hindamisel ebaõigesti kohaldanud ka
palgatulu maksustamist sätestava TuMS § 13 lg 1 asemel TuMS § 13 lg 3 p 2.
Asja materjalidest nähtub ka see, et maksuhaldur ei ole tegelikult maksustanud täiendavalt neid
summasid, mille OÜ Klotsivabrik K-M.P. 2010. a kontoväljavõttest nähtuva selgituse kohaselt
kandis kaebaja kontole tõepoolest isikliku sõiduauto kasutamise kompensatsioonina
(16.08.2010 ja 14.09.2010 tehtud ülekanded).


15. Halduskohus on kaebuse tervikuna rahuldamisel, s. o maksuotsuse tühistamisel nii 2009. a
kui ka 2010. a osas mõistnud vastustajalt kaebaja kasuks välja kõik viimase poolt
halduskohtumenetluses kantud kulud (riigilõiv ja õigusabikulu) kokku summas 1874,96 eurot.
Kuna ringkonnakohus tühistab halduskohtu otsuse osaliselt ja teeb uue otsuse, millega jätab
vaidlusaluse maksuotsuse jõusse 2010. a maksustamisperioodiga seonduva tulumaksu
määramise osas, välja arvatud kaebaja abikaasale antud laenult saadud intressitulult tulumaksu
määramise osas, siis vähendab ringkonnakohus vastavalt HKMS § 108 lg-le 2 ka vastustajalt
kaebaja kasuks väljamõistmisele kuuluvate menetluskulude suurust, pidades kaebuse
rahuldatud ja rahuldamata jäetud osi arvestades õiglaseks ja mõistlikuks menetluskulu hüvitise
suuruseks poolt kaebaja kantud kuludest, s. o 938 eurot.




        Agu Timmi                          Tiina Pappel                        Maili Lokk

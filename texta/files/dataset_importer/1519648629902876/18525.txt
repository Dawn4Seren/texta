                        KOHTUMÄÄRUS
Kohus                                 Tallinna Ringkonnakohus
Kohtukoosseis                         Eesistuja Maret Altnurme, liikmed Villem Lapimaa ja
                                      Kaire Pikamäe
Määruse tegemise aeg ja koht          13. aprill 2016, Tallinn
Haldusasja number                     3-16-399
Haldusasi                             AE kaebus Tallinna Vangla toimingu – karistusjärgse
                                      käitumiskontrolli menetluse raames Harju Maakohtule
                                      arhiivi kantud kaebaja karistuse andmete edastamine –
                                      õigusvastasuse tuvastamiseks
Menetlusosalised                      Kaebaja – AE
                                      Vastustaja – Tallinna Vangla
Vaidlustatud kohtulahend              Tallinna Halduskohtu 24. märtsi 2016. a määrus
Menetluse alus ringkonnakohtus        AE määruskaebus
Asja läbivaatamine                    Kirjalik menetlus

RESOLUTSIOON
Jätta AE määruskaebus rahuldamata ja Tallinna Halduskohtu 24. märtsi 2016. a
määrus haldusasjas nr 3-16-399 muutmata.


EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 121 lg 4, § 235 lg-d 1 ja 3).


ASJAOLUD JA MENETLUSE KÄIK
1. AE esitas 06.01.2016 Tallinna Vanglale taotluse, milles palus selgitada, millisel alusel
alustas Tallinna Vangla taotluse esitaja suhtes karistusjärgse käitumiskontrolli kohaldamise
menetlust. Samuti taotles AE menetluse lõpetamist.
2. Tallinna Vangla selgitas 04.02.2016 kirjaga nr 5-18/16/665-2 AE-le, et karistusjärgse
käitumiskontrolli menetlus on alustatud korrektselt ja vanglal puudub menetluse lõpetamiseks
alus.
3. AE esitas 22.02.2016 Tallinna Halduskohtule kaebuse Tallinna Vangla toimingu –
karistusjärgse käitumiskontrolli menetluse raames Harju Maakohtule karistusregistri arhiivi
kantud kaebaja karistuse andmete edastamine – õigusvastasuse tuvastamiseks. Kaebuse
kohaselt on Tallinna Vangla kaebaja suhtes karistusjärgse käitumiskontrolli kohaldamiseks
Harju Maakohtule saadetud materjalide hulgas sisalduvas iseloomustuses esitanud väärinfot,
                                                                                    3-16-399

sest kaebaja ei ole toime pannud karistusseadustiku (KarS) § 274 lg-s 1 sätestatud kuritegu.
Vangla ei saa viidata arhiveeritud andmetele, millel pole õiguslikku tähendust. Kinnipeetaval
endal ei ole võimalik efektiivselt vaidlustada käitumiskontrolli kohaldamise menetlust ning
vanglal puudub seadusest tulenevalt võimalus otsustada sellise menetluse alustamise ja
kohtule materjalide edastamise üle, mistõttu võib kohtule edastatav materjal olla mitmeti
tõlgendatav ja vastuoluline. Kaebaja palub jätta vangistusseaduse (VangS) § 762 lg 2
kohaldamata osas, milles see ei anna vanglale õigust kaaluda karistusjärgse käitumiskontrolli
kohaldamise menetluse alustamist ning kohtule materjalide edastamist juhul, kui vangla ei
toeta käitumiskontrolli kohaldamist, kuna norm on vastuolus põhiseadusega.
4. Tallinna    Halduskohus       tagastas  24.03.2016      määrusega          AE     kaebuse
halduskohtumenetluse seadustiku (HKMS) § 121 lg 1 p 1 alusel.
HKMS §-st 4 tulenevalt kuulub halduskohtu pädevusse avalik-õiguslike vaidluste
lahendamine, milleks seadus ei näe ette teistsugust menetluskorda. Halduskohtu volitused on
sätestatud HKMS §-s 5.
VangS § 762 lg 1 sätestab, et karistusjärgse käitumiskontrolli kohaldamise küsimuse
otsustamise ettevalmistamisel vanglateenistuse poolt ja kohtule materjalide edastamisel
kohaldatakse kinnipeetava tingimisi enne tähtaega vabastamise sätteid, arvestades käesolevas
paragrahvis sätestatud erisusi. Sama paragrahvi lg 2 kohaselt, kui esinevad KarS § 871 lg 1 p-
des 1 ja 2 või lg-s 2 sätestatud alused, edastab vanglateenistus kohtule kinnipeetava isikliku
toimiku ning kriminaalhooldaja arvamuse katseaja ja kinnipeetava suhtes kohaldatavate
kohustuste valiku ja nende kohaldamise tähtaja kohta hiljemalt kaks kuud enne vangistuse
täieliku ärakandmise tähtaega. KarS § 871 lg-st 1 tulenevalt otsustab pärast vangistuse
ärakandmist käitumiskontrolli kohaldamise üle maakohus. Eeltoodust tulenevalt ei ole
kaebaja poolt vaidlustatud toiming, kohtule materjalide edastamine, haldusmenetluse toiming,
vaid kohtumenetluse toiming. Halduskohtu pädevuses ei ole kontrollida teises
kohtumenetluses tehtud toimingu õiguspärasust. Seega ei saa kaebaja vaidlustada selle
toimingu õiguspärasust halduskohtus, vaid kõiki oma õigusi on kaebajal võimalik kaitsta
vastavas kohtumenetluses. Kohtute infosüsteemist nähtub, et kaebaja on seda võimalust ka
kasutanud (asi nr 1-10-5792).
Kuivõrd halduskohtu pädevuses ei ole kaebaja poolt esitatud kaebuse lahendamine, siis ei saa
kohus teostada ka VangS § 762 lg 2 põhiseaduspärasuse kontrolli. Abstraktne normikontroll ei
ole lubatud.
5. AE esitas halduskohtu määruse peale 29.03.2016 määruskaebuse. Tallinna Halduskohus
ei pidanud 07.04.2016 põhjendatuks määruskaebust rahuldada ja edastas selle lahendamiseks
Tallinna Ringkonnakohtule.


MENETLUSOSALISTE SEISUKOHAD RINGKONNAKOHTUS
6.   AE palub määruskaebuses Tallinna Halduskohtu 24.03.2016 määrus tühistada.
Kaebus on ebaõigesti tagastatud. Vangla poolt materjalide maakohtule edastamine on
haldusmenetluse toiming ja selle vaidlustamisel kuulub asi halduskohtu pädevusse. Maakohus
ei saa kontrollida haldusorgani tegevuse õiguspärasust kriminaalasja lahendamisel tekkivate
küsimuste osas.
7.   Tallinna Vangla määruskaebusele vastust esitada ei soovinud.
RINGKONNAKOHTU PÕHJENDUSED

                                                                                         2(3)
                                                                                       3-16-399

8. Määruskaebuse rahuldamiseks ja halduskohtu määruse muutmiseks alust ei ole.
Halduskohus on õigesti leidnud, et kaebuse läbivaatamine ei kuulu halduskohtu pädevusse ja
tagastanud kaebuse HKMS § 121 lg 1 p 1 alusel.
9. AE leiab kaebuses, et Tallinna Vangla on maakohtule edastatud iseloomustuses esitanud
väärinfot, sest kaebaja ei ole tegelikult toime pannud kuritegu KarS § 274 lg 1 järgi. Samuti ei
saa vangla viidata arhiveeritud andmetele, sest neil pole õiguslikku tähendust. Määruskaebuse
esitaja on seisukohal, et materjalide edastamine maakohtule on haldusmenetluse toiming,
mille vaidlustamine kuulub halduskohtu pädevusse.
10. HKMS § 4 lg 1 kohaselt on halduskohtu pädevuses avalik-õiguslikus suhtes tekkinud
vaidluste lahendamine, kui seadus ei näe ette teistsugust menetluskorda. VangS § 762 lg 1
järgi kohaldatakse karistusjärgse käitumiskontrolli kohaldamise küsimuse otsustamise
ettevalmistamisel vanglateenistuse poolt ja kohtule materjalide edastamisel kinnipeetava
tingimisi enne tähtaega vabastamise sätteid, arvestades samas paragrahvis sätestatud erisusi.
VangS § 762 lg 2 sätestab, et kui esinevad KarS § 871 lg 1 p-des 1 ja 2 või lg-s 2 sätestatud
alused, edastab vanglateenistus kohtule kinnipeetava isikliku toimiku ning kriminaalhooldaja
arvamuse katseaja ja kinnipeetava suhtes kohaldatavate kohustuste valiku ja nende
kohaldamise tähtaja kohta hiljemalt kaks kuud enne vangistuse täieliku ärakandmise tähtaega.
Kriminaalmenetluse seadustiku § 4261 kohaselt otsustab karistusjärgse käitumiskontrolli
kohaldamise karistuse täitmise asukoha järgse maakohtu täitmiskohtunik toimiku kohtusse
saabumisest alates ühe kuu jooksul. Eelnevast tulenevalt toimub vanglateenistuse poolt
materjalide (sh kinnipeetava iseloomustuse) maakohtule edastamine karistusjärgse
käitumiskontrolli menetluse raames, mida viib läbi maakohus. Tegemist ei ole
haldusmenetlusega, sest selle menetluse tulemusel ei anta välja halduskohtus vaidlustatavat
haldusakti ega sooritata halduskohtus vaidlustatavat toimingut. Tegemist on karistusjärgse
käitumiskontrolli menetluse menetlustoiminguga, mida saab vaidlustada karistusjärgse
käitumiskontrolli menetluse raames.
11. Eelnevast tulenevalt saab kaebaja oma õigusi kaitsta maakohtus toimuvas menetluses.
Kohtute infosüsteemist nähtuvalt on kaebaja seda õigust ka kasutanud, esitades
määruskaebuse Harju Maakohtu määruse peale, millega kohus kohaldas AE suhtes pärast
karistuse ärakandmist karistusjärgset käitumiskontrolli tähtajaga üks aasta (asja nr 1-10-
5792). Selles menetluses on AE-l võimalik esitada kõik need argumendid, mida ta esitas
praeguses haldusasjaski.
12. Kuna esitatud kaebuse lahendamine ei kuulu halduskohtu pädevusse, siis on halduskohus
õigesti leidnud, et ei saa kontrollida VangS § 762 lg 2 põhiseaduspärasust ning on kaebuse
põhjendatult kaebajale tagastanud HKMS § 121 lg 1 p 1 alusel.




 /allkirjastatud digitaalselt/   /allkirjastatud digitaalselt/    /allkirjastatud digitaalselt/
       Maret Altnurme                  Villem Lapimaa                    Kaire Pikamäe




                                                                                            3(3)

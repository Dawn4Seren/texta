                                KOHTUOTSUS
                                   Eesti Vabariigi nimel


 Kohus                                     Tallinna Ringkonnakohus
 Kohtukoosseis                             Ulvi Loonurm, Imbi Sidok-Toomsalu, Indrek Soots
 Otsuse tegemise aeg ja koht               12.09.2016, Tallinnas
 Tsiviilasja number                        2-15-18673
 Tsiviilasi                                KS (S) hagi L OÜ vastu töölepingu ülesütlemise
                                           tühisuse tuvastamiseks ja hüvitise saamiseks

 Tsiviilasja hind                          3000 eurot
 apellatsioonimenetluses

 Vaidlustatud kohtulahend                  Harju Maakohtu 31.03.2016 otsus

 Kaebuse esitaja ja kaebuse liik           KS apellatsioonkaebus

 Menetlusosalised ja nende esindajad       Hageja KS (ik XXXXXXXXXX), lepinguline
                                           esindaja Hannes Kink
                                           Kostja L OÜ (rk XXXXXXXX), seaduslik esindaja
                                           KS

 Menetluse liik                            Kirjalik menetlus


RESOLUTSIOON:

1. Jätta Harju Maakohtu 31.03.2016 otsus muutmata ja apellatsioonkaebus rahuldamata.
2. Apellatsioonimenetluse kulud jätta KS kanda. L OÜ-l puuduvad
apellatsioonimenetluse kulud, mida rahaliselt kindlaks määrata.

Edasikaebamise kord
Otsuse peale võivad menetlusosalised vandeadvokaadi vahendusel esitada kassatsioonkaebuse
otse Riigikohtule 30 päeva jooksul otsuse kättetoimetamisest arvates.

Tsiviilkohtumenetluse seadustiku (TsMS) § 218 lg 4 kohaselt võib hagimenetluses Riigikohtus
menetlusosaline ise esitada menetlusabi saamise taotluse. TsMS § 187 lg 6 kohaselt peab
seaduses sätestatud tähtaja järgimiseks tegema menetlusabi taotleja tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse. Kaebuse
põhjendamiseks või riigilõivu tasumiseks või kaebuses esineva sellise puuduse kõrvaldamiseks,
mis on seotud menetlusabi taotlemisega, annab kohus mõistliku tähtaja pärast menetlusabi
andmise taotluse lahendamist, kui nimetatud taotlus ei olnud esitatud põhjendamatult või
tähtaja pikendamise eesmärgil. See ei välista menetlustähtaja ennistamist.
Hagi asjaolud ja menetluse käik
1. KS (hageja) esitas 28.09.2015 Tööinspektsiooni juures tegutsevale töövaidluskomisjonile
(TVK) avalduse L OÜ (kostja) vastu töövaidluses.
Avalduse asjaoludel asus hageja kostjaga sõlmitud töölepingu alusel 01.11.2014 tööle
tallitöötajana Soomes neto töötasuga 1000 eurot kuus. Tööandja maksis tegelikult 500 eurot
töötasuna, 500 eurot lähetuserahana ja lisaks sõidukompensatsiooni 50 eurot.
28.08.2015 ütles kostja TLS § 88 alusel töölepingu üles, mille põhjus oli hagejale teadmata.
Töölepingu lõpetamise aja seisuga jäi hagejal kasutamata põhipuhkust, mille kostja hüvitas vaid
osaliselt. Hageja palus töövaidluskomisjonile esitatud avalduses, milles palus kostjalt lugeda
töölepingu lõpetamine TLS § 88 alusel tühiseks, lõpetada tööleping TLS § 91 lg 2 p 2 alusel ja
välja mõista hüvitis TLS § 100 lg 4 järgi 1256 eurot 74 senti, välja mõista saamatajäänud töötasu
5969 eurot 51 senti, vähemmakstud puhkusetasu 462 eurot 65 senti, s.t kokku 3141 eurot 85
senti.
2. Töövaidluskomisjon rahuldas 03.11.2015 otsusega avalduse osaliselt ning tuvastas töölepingu
ülesütlemise 28.08.2015 tühisuse ja lõpetas töölepingu töölepinguseaduse (TLS) § 107 lg 2 järgi,
mõistis tööandjalt välja hüvitise TLS § 109 lg 1 järgi 3000 eurot, vähemtasutud puhkusehüvitise
233 eurot 30 senti.

3. Kostja esitas 10.12.2015 Harju Maakohtule avalduse, milles palus hagimenetluse korras
vaadata läbi töövaidluskomisjoni 03.11.2015 otsuse, millega kostjalt mõisteti hageja kasuks välja
hüvitis 3000 eurot töölepingu seaduse (TLS) § 109 lg 1 järgi ja vähemmakstud puhkusehüvitis
233 eurot 30 senti.

Hageja esitas oma seisukohad ja taotlused hilinemisega. Hageja nõudis tuvastada poolte vahel
sõlmitud 01.11.2014 töölepingu kostja poolt 28.08.2015 ülesütlemise tühisuse ja lõpetada
tööleping; mõista välja kostjalt hageja kasuks hüvitis töölepingu lõpetamise eest 3000 eurot;
samuti vähem makstud kasutamata põhipuhkuse hüvitis netosummas 233 eurot 30 senti.

Kostja vastus
4. Kostja hagi ei tunnistanud.
Kostja ei öelnud töölepingut üles, vaid pooled lõpetasid selle 28.08.2015 kokkuleppega.
Töötasu kokkulepe sõlmiti täistööajaga töötamise eeldusel, aga tegelikult töötas hageja poole
töökoormusega. Kostja ei võlgne hagejale kasutamata põhipuhkuse hüvitist.

Maakohtu otsus
5. Maakohus rahuldas 31.03.2016 otsusega hagi osaliselt. Kohus mõistis kostjalt hageja kasuks
vähemmakstud puhkusehüvitise 233 eurot 30 senti. Hageja ülejäänud nõuete osas jättis kohus
hagi rahuldamata. Kohus jättis menetluskulud hageja kanda, määras kindlaks ja mõistis hagejalt
kostja kasuks välja 919 eurot 80 senti. Kohus tasaarvestas väljamõistetud summad ja kohustas
hagejat tasuma kostjale 686 eurot 50 senti.

Maakohus luges tuvastatuks järgmised asjaolud: pooled sõlmisid 01.11.2014 tähtajalise
töölepingu nr 128, mille kohaselt hageja asus kostja juures samast ajast tööle tallitöölisena, töö
tegemise koht pidi olema Tallinnas ja hageja töötas renditöötajana; töötasuks leppisid pooled
tuhat eurot kuus (netosumma); kostja tasus hagejale alates 2014.aasta detsembrist kuni
2015.aasta juulini igakuiselt vähemalt 1000 eurot ja märkis maksete selgituses, et sellest
500 eurot on palk ja 500 eurot päevarahad, lisaks maksis kostja osadel kuudel ka
                                                                                                2
sõidukompensatsiooni üldjuhul 50 eurot kuus; tegelikult töötas hageja Soome Vabariigis,
milleks pooled vormistasid lähetuse käskkirja.
Töölepingu ülesütlemise tühisuse tuvastamise nõude õiguslik alus on TLS § 104 lg 1, mille
kohaselt seadusest tuleneva aluseta või seaduse nõuetele mittevastav töölepingu ülesütlemine
on tühine. Kohus jaotas tõendamiskoormise kõnealuse nõude puhul viisil, et hageja pidi tooma
esile ja tõendama, et kostja tegi töölepingu ülesütlemise avalduse. Kui kostjal oli tahe tööleping
erakorraliselt üles öelda, siis pidi kostja tõendama selleks seadusest tuleneva aluse esinemise.
Kostja avaldas, et tal puudus töölepingu ülesütlemise tahe, vaid pooled lõpetasid töölepingu
kokkuleppel.
Kohus tuvastas, et pooled vahetasid 28.08.2015 kahe erineva sisuga tahteavaldusi: üks neist on
kostja avaldus töölepingu lõpetamiseks TLS § 88 alusel (TVK tl 21) ning teine poolte ühine
kokkulepe teineteise suhtes pretensioonide puudumise ja hagejale võlgnetavate hüvitiste
tasumise kohta (tl 15). Hageja ei vaidlustanud kostja kirjeldust 28.08.2015 sündmustest. Sellest
järeldas kohus, et hagejani jõudsid sisuliselt samaaegselt kostja algne tahteavaldus töölepingu
erakorraliseks lõpetamiseks ja tahe töölepingu lõpetamiseks kokkuleppel. Hageja kinnitas
16.09.2015 e-kirjas (tl 17) ja 15.10.2015 sõnumis (tl 42) ka ise, et pooled allkirjastasid
kokkuleppe, aga ühegi muu kokkuleppe sõlmimist peale 28.08.2015 töölepingu lõpetamise
pooled esile ei toonud.
Töölepingu ülesütlemine toimub tahteavalduse tegemisega teisele lepingupoolele. Tsiviil-
seadustiku üldosa seaduse (TsÜS) § 69 lg 1 esimene lause sätestab, et kindlale isikule (tahte-
avalduse saaja) suunatud tahteavaldus tuleb tahteavalduse tegija poolt väljendada ja see muutub
kehtivaks kättesaamisega. TsÜS § 72 kohaselt ei loeta tahteavaldust tehtuks, kui enne tahte-
avaldust või sellega ühel ajal jõuab saajani tahteavaldust tagasivõttev tahteavaldus.
Kuna pooled vahetasid 28.08.2015 kahe sisuga tahteavaldusi ning andmeid selle kohta, et kostja
tahteavaldused ei oleks jõudnud hagejani samal ajal, ei ole, siis ei saa lugeda töölepingu
ühepoolse ülesütlemise tahteavaldust tehtuks, vaid pooled lõpetasid töölepingu kokkuleppel.
Seetõttu jättis kohus rahuldamata hageja nõude tuvastada pooltevahelise töölepingu
kostjapoolse ülesütlemise tühisus ja hüvitise nõude.
Kasutamata põhipuhkuse hüvitise nõude õiguslik alus on TLS § 71, mis sätestab, et töölepingu
lõppemisel on tööandja kohustatud hüvitama töötajale kasutamata jäänud aegumata
põhipuhkuse rahas.
Vaidlust ei olnud kasutamata põhipuhkuse hüvitise arvutuskäigu aluseks olevate arvude üle
(16,09 päeva ja keskmise päevatasu arvestamine jagatisena 6000 : 174). Arvutuse tulemus
( ≈ 554 eurot 84 senti, vt ka TVK tl 13) on netosumma, mille kostja pidi hagejale maksma
töölepingu lõppemisel. Kõnealusest hüvitisest 321 eurot 54 senti maksti hagejale 28.08.2015
ülekandega (tl 18). Kostja ei tõendanud, et ta oleks kasutamata põhipuhkuse hüvitisest 554
eurot 84 senti maksnud rohkem kui eelnimetatud summa. Seega tuleb lisaks maksta 233 eurot
30 senti. Kohus jättis hageja 24.03.2016 menetlusdokumendi TsMS § 331 lg 1 alusel
menetlemata. Hageja ei põhistanud hilinemist piisavalt ja kostja soovis hageja dokumendi
menetlemise korral esitada uutele taotlustele vastuväiteid. Seega põhjustanuks hageja
dokumendi menetlemine asja lahendamise viibimist.
Kohus jättis menetluskulud TsMS § 163 lg 2 alusel hageja kanda. Kostja pakkus menetluses
kompromissina hagejale hüvitise summat 500 eurot ja 750 eurot, millega hageja ei nõustunud.
Kuna hagi rahuldamise summa on väiksem kostja pakutud kompromissist, siis on põhjendatud
jätta kõik menetluskulud hageja kanda.
Kostja palus hüvitada õigusabikuluna 1110 eurot, mis menetluskulude nimekirja kohaselt
moodustub esindajatasust määraga 60 eurot tunnis 18,5 töötunni eest. Kohus leidis, hinnates
esindaja töö sisu, et põhjendatud on välja mõista tasu 15,33 tunni eest tasumääraga 60 eurot

                                                                                                3
tunnis - 919 eurot 80 senti. Kohus leidis, et selles ulatuses kulude hüvitamine on asja sisu ja
menetluslikku käiku arvestades põhjendatud. TsMS § 445 lg 1 teisest lausest lähtudes
tasaarvestas kohus välja mõistetud summad.

Apellatsioonkaebus
4. Hageja palus maakohtu otsuse tühistada osas, millega kohus jättis hagi rahuldamata.
Menetluskulud palus hageja jätta kostja kanda.

Maakohus jättis töölepingu ülesütlemise tahteavaldusi kvalifitseerides kohaldamata TLS § 1 lg
3 ning VÕS § 29. Kohus analüüsis poolte tahteavaldusi ühekülgselt, süsteemitult ja formaalselt.

Hageja sai esimesena kätte kostja tahteavalduse, millega kostja ütles töölepingu TLS § 88 alusel
üles. Alles seejärel jõudsid pooled kokkuleppeni, ehk teisisõnu vahetasid pooled tahteavaldusi,
s.t sõlmisid kokkuleppe pretensioonide puudumise kohta töölepingu ülesütlemisavalduse
jõustumisele järgnevalt. Kostja kinnitas hagiavalduses, et ta otsustas algselt kostja ja hageja
vahelise töölepingu lõpetada TLS § 88 alusel. Seega on ülesütlemisavalduse puhul
tahteavalduse tegija tahe, tahteavalduse sisu ning kehtivus üheselt selged.

Ülesütlemisavalduse jõustumisele järgnevalt sõlmitud pretensioonide puudumise kokkulepe ei
ole käsitatav TsÜS §-s 72 nimetatud tahteavaldust tagasivõtva tahteavaldusena, sest selles
sisalduvast tekstist, mille kohaselt pooltel teineteise suhtes pretensioonid puuduvad, ei ole
võimalik välja lugeda kostja tahet kehtiv ülesütlemisavaldus tagasi võtta. Täidetud ei ole
tahteavalduse saajani üheaegselt jõudmise kriteerium, sest poolte kokkuleppes sisalduv
tahteavaldus jõudis kostjani hiljem kui ülesütlemisavaldus.

Kohus ei analüüsinud 28.08.2015 kokkulepet pretensioonide puudumise kohta VÕS §-st 29
lähtuvalt. Riigikohus selgitas asjas nr. 3-2-1-121-06, et VÕS § 29 lg-s 4 sätestatu tähendab
lepingu objektiivset tõlgendamist mõistliku isiku positsioonilt, (kes lähtub mõlema
lepingupoole arusaamadest) mitte aga lepingupooltega (tööandja ja töötaja) sarnaste mõistlike
isikute positsioonidelt. Objektiivselt mõistlik isik tõlgendab seda kokkulepet nii, et töösuhte
äsjast ülesütlemist arvestades oli tööandja tahe pretensioonide puudumise vormeliga hoida ära
töötaja hilisemaid nõudeid, töötaja eesmärk seda vormelit kinnitades oli aga kindlustada
kokkuleppe teises pooles sõnastatud haiguse- ja puhkusetasude väljamaksmist tööandja poolt.
See tähendab, et mõistlik isik ei tõlgenda seda kokkulepet töölepingu lõpetamisena poolte
kokkuleppel TLS § 79 alusel.

Kuna ülaltoodust on selge, et kostja ülesütlemisavaldus muutus kättetoimetamisega formaalselt
kehtivaks, on endiselt jõus hageja nõue selle avalduse sisulise tühisuse tuvastamiseks. Hageja
jääb menetluses esitatud seisukohtade juurde: ülesütlemisavaldusele ei eelnenud hoiatust; selles
puudus viide konkreetsele lõikele, millest võinuks vähimalgi määral aru saada ülesütlemise
konkreetsest õiguslikust alusest; kostja pole kirjalikku taasesitamist võimaldavas vormis
ülesütlemist põhjendanud (TLS § 95 lg 2). Kostja poolt töölepingu ülesütlemine on
põhjendamatu ja tuleb lugeda tühiseks.

Kui kohus lõpetab töölepingu TLS § 107 lg-s 2 nimetatud juhul, maksab tööandja töötajale TLS
§ 109 lg esimese lause alusel hüvitist töötaja kolme kuu keskmise töötasu ulatuses. Kuivõrd
hageja töölepingujärgne töötasu oli 1000 eurot (neto) kalendrikuus, peab kostja talle tasuma
3000 eurot (neto).

Vastustaja seisukoht
5. Kostja palub jätta apellatsioonkaebuse rahuldamata.

                                                                                              4
Ringkonnakohtu seisukoht
6. Vastavalt TsMS § 651 lg-le 1 kontrollib ringkonnakohus apellatsiooni korras esimese astme
kohtuotsuse seaduslikkust ja põhjendatust üksnes osas, mille peale on edasi kaevatud.
Kohtuotsust ei ole vaidlustatud osas, milles maakohus rahuldas vähemmakstud puhkusehüvitise
233 euro 30 sendi nõude ning otsus on TsMS § 456 lg 4 kohaselt selles osas jõustunud.
Ringkonnakohus vaatab otsuse läbi hageja apellatsioonkaebuse alusel osas, milles kohus jättis
hagi rahuldamata.

Ringkonnakohus leiab, et maakohtu otsus tuleb jätta vaidlustatud osas TsMS § 657 lg 1 p 1
alusel muutmata ja apellatsioonkaebus rahuldamata. Maakohus käsitles otsuses kõiki hageja
seisukohti ja selgitas piisava põhjalikkusega, miks hageja nõue töölepingu ülesütlemise
tühisuse tuvastamiseks ja hüvitise saamiseks tuleb jätta rahuldamata. Ringkonnakohus nõustub
maakohtu järeldustega ning tuginedes TsMS § 654 lg-le 6 ei korda maakohtu põhjendusi üle.
Maakohtu otsus vastab TsMS § 438 ja § 442 lg 8 nõuetele.

Maakohus tuvastas õigesti, et pooled vahetasid 28.08.2015 tahteavaldusi töölepingu
lõpetamiseks ning andmeid selle kohta, et pooled lõpetasid töölepingu muul viisil, kui
kokkuleppel, kohtule esitatud ei ole.

Kostja selgitas, et pooled kohtusid nimetatud kuupäeval ning jõudsid kokkuleppele, et
lõpetavad töösuhte, hoolimata asjaolust, et tööandja oli kaalunud töösuhte lõpetamist TLS § 88
alusel. Pooled kinnitasid kokkuleppes kirjalikult töösuhtest tulenevate nõuete ja pretensioonide
puudumist (tl 15). Kostja esitas Maksu- ja Tolliametisse info, mille kohaselt lõpetati töösuhe
TLS § 79 alusel. Hageja kostja kirjeldust toimunud sündmusest ei vaidlustanud.

Ringkonnakohus märgib, et poolte vahel sõlmitud kokkuleppe sõnastusel ei ole primaarset
tähendust, oluline on asjaolu, kuidas pooled faktiliselt käitusid. Apellatsioonkaebuse väited
selle kohta, et esialgselt sai hageja tööandjalt tahteavalduse töölepingu lõpetamise kohta
töötajast tulenevatel põhjustel, ei lükka ümber asjaolu, et tegelikult oli poolte tahe lõpetada
tööleping kokkuleppel ning sellisel viisil tööleping ka lõpetati. Seega ei ole alust rahuldada
hageja nõuet tuvastada kostja poolt töölepingu ülesütlemise tühisus ja välja mõista hüvitis.

Kuna ringkonnakohus jätab hageja apellatsioonkaebuse rahuldamata ning maakohtu otsuse
muutmata, jäävad apellatsioonimenetluse kulud hageja kanda (TsMS § 171 lg 1). Kostja ei ole
ringkonnakohtule esitanud taotlust menetluskulude väljamõistmiseks. Tsiviilasja materjalidest
samuti kostjal apellatsioonimenetluses kulude tekkimist ei nähtu (TsMS § 174 lõike 1 viimane
lause). Seega puuduvad asjas kindlaksmääratavad menetluskulud.


(allkirjastatud digitaalselt)

Imbi Sidok-Toomsalu                          Indrek Soots                        Ulvi Loonurm




                                                                                              5

                            KOHTUMÄÄRUS

Kohus                                Tartu Ringkonnakohus

Määruse tegemise aeg ja koht         17. märts 2016, Tartu (kirjalik menetlus)

Kriminaalasja number                 1-16-1581

Kohtukoosseis                        Maarika Kuusk, Aarne Sarjas, Tiit Lõhmus

Vaidlustatud kohtulahend             Viru Maakohtu (Jõhvi kohtumaja) 1. märtsi 2016 määrus,
                                     millega jäeti läbi vaatamata Asko Rohtmetsa taotlus
                                     karistuse kandmisest vabastamiseks isiku parandamatu
                                     haiguse tõttu
Kaebuste esitaja ja kaebuse liik     Süüdimõistetu Asko Rohtmets (isikukood 36404140037),
                                     määruskaebus


RESOLUTSIOON

1.   Viru Maakohtu (Jõhvi kohtumaja) 1. märtsi 2016 määrus jätta muutmata.
2.   Määruskaebus jätta rahuldamata.

Edasikaebamise kord: KrMS § 384 lg 2 ja § 387 lg 1 kohaselt võib määrusele esitada
määruskaebuse Tartu Ringkonnakohtule prokuratuur, advokaadist kaitsja või advokaadi vahendusel
teised kohtumenetluse pooled viieteistkümne päeva jooksul alates päevast, mil isik sai vaidlustatud
määrusest teada või pidi teada saama.


ASJAOLUD JA MENETLUSE KÄIK

1.      Asko Rohtmets kannab karistust Harju Maakohtu 6. mai 2010 määruse alusel, millega
pöörati täitmisele Harju Maakohtu 12. aprilli 2006 otsusega mõistetud ja ära kandmata karistus – 1
aasta ja 6 kuud vangistust. Karistuse kandmise algus on 22. detsember 2015 ja lõpp 10. detsember
2016.

2.     Asko Rohtmets esitas Viru Maakohtule taotluse karistuse kandmisest vabastamiseks
parandamatu haiguse tõttu.

3.      Viru Maakohus jättis taotluse läbi vaatamata. Kohus märkis, et vastavalt KrMS § 425 lg-le
1 on parandamatu haiguse tõttu karistusest vabastamiseks ette nähtud eraldi menetlus, mille raames
tuvastatakse esmalt süüdimõistetu tervislik seisund ning sellele antakse arstliku komisjoni poolt
hinnang. Seejärel edastatakse karistust täitva asutuse juhil esildise ja arstliku komisjoni otsuse
alusel dokumendid maakohtule karistuse kandmisest vabastamise otsustamiseks. Dokumendid peab
maakohtule saatma vangla. Kinnipeetaval endal puudub õigus nõuda maakohtult tema suhtes
menetluse alustamiseks otsustamaks karistuse kandmiselt vabastamise küsimust parandamatu
haiguse tõttu.

4.      A. Rohtmets taotleb ringkonnakohtult maakohtu määruse tühistamist. Ta märgib, et tema elu
on hädaohus, aga selle eest õigust võidelda tal ei ole. Viru Vangla ei ole seni teinud A. Rohtmetsale
tervisekontrolli ega anna talle eluliselt tähtsaid ravimeid, mis toob endaga kaasa tüsistused
tulevikus.
Ehkki vangistusseadus näeb ette kohustusliku tervisekontrolli, on A. Rohtmetsal vaadatud ainult
kord läbi kopsud, eriarsti ei ole A. Rohtmets üldse näinud ning Hispaanias välja antud paberitest
keegi aru ei saa. 1. märtsil 2016. a viidi A. Rohtmets Tartu Ülikooli Kliinikumi andma vere- ja
uriiniproovi, ehkki need oleks ta saanud ära anda ka Viru Vanglas. A. Rohtmetsa sõnul on arst teda
teavitanud, et süüdimõistetu tervisliku seisundi ja arstliku komisjoni poolt antava hinnangu peab
nõudma kohus, kes kohustab arsti ja vanglat esitama vajalikud dokumendid kohtule.


RINGKONNAKOHTU SEISUKOHT JA PÕHJENDUSED

5.      Ringkonnakohus on seisukohal, et maakohus on põhjendatult jätnud A. Rohtmetsa taotluse
karistuse kandmisest vabastamiseks isiku parandamatu haiguse tõttu läbi vaatamata.

KrMS § 425 lg 1 sätestab, et kui süüdimõistetu on karistuse kandmise ajal parandamatult raskesti
haigestunud, teeb karistuse täitmise asukoha järgse maakohtu täitmiskohtunik karistust täitva
asutuse juhi esildise ja arstliku komisjoni otsuse alusel karistusseadustiku § 79 kohaselt määruse
süüdimõistetu edasisest karistuse kandmisest vabastamise kohta.

Sätte sõnastusest nähtub, et määruse karistusseadustiku § 79 kohaselt süüdimõistetu edasisest
karistuse kandmisest vabastamise kohta teeb täitmise asukoha järgse maakohtu täitmiskohtunik
karistust täitva asutuse juhi esildise ja arstliku komisjoni otsuse alusel. Seega on esmalt vajalik
karistust täitva asutuse juhi esildis ja arstliku komisjoni otsus. Kinnipeetaval endal puudub õigus
nõuda maakohtult tema suhtes menetluse alustamist otsustamaks karistuse kandmiselt vabastamise
küsimust parandamatu haiguse tõttu, nagu maakohus on õigesti märkinud.

Eeltoodut arvestades puudus maakohtul ja edasikaebemenetluses ka ringkonnakohtul võimalus
võtta seisukoht A. Rohtmetsa tervisega seotud küsimuste osas. Kui A. Rohtmetsal on etteheiteid
talle vajaliku ravi teostamata jätmise või muude vangistusseaduses ette nähtud kohustuste täitmata
jätmise kohta, on tal õigus pöörduda selgituste saamiseks vangla juhtkonna poole.

6.     Neil asjaoludel ja nõustudes maakohtu põhjendustega, jätab apellatsioonikohus juhindudes
KrMS §-st 390 ja § 337 lg 1 p-st 1 vaidlustatud kohtumääruse muutmata ja määruskaebuse
rahuldamata.


    /allkiri/                                    /allkiri/                               /allkiri/

Maarika Kuusk                                 Aarne Sarjas                           Tiit Lõhmus




2                                                2

                        KOHTUMÄÄRUS
Kohus                              Tartu Ringkonnakohus
Määruse tegemise aeg ja koht       21. september 2016 Tartu (kirjalik menetlus)
Kriminaalasja number               1-10-15441
Kohtukoosseis                      Mati Kartau, Maarika Kuusk, Aarne Sarjas


Vaidlustatud kohtulahend           Tartu Maakohtu (Tartu kohtumaja) 24. augusti 2016
                                   määrus Nikolai Lebedevi (ik 36607050037) tingimisi
                                   enne tähtaega elektroonilise valvega vangistusest
                                   vabastamata jätmise kohta
Kaebuse esitaja ja kaebuse liik    Süüdimõistetu Nikolai Lebedevi kaitsja advokaat Valli
                                   Murde, määruskaebus

RESOLUTSIOON
   1. Jätta Tartu Maakohtu 24. augusti 2016 määrus muutmata ja määruskaebus
      rahuldamata.
   2. Välja maksta Advokatuurile eraldatud eelarveliste vahendite arvelt
      Advokaadibüroo Objartel & Partnerid kaudu 72 eurot (sh käibemaks 12 eurot)
      advokaat Valli Murdele määruskaebemenetluses Nikolai Lebedevile riigi õigusabi
      osutamise eest.
   3. Mõista Nikolai Lebedevilt välja menetluskulud 72 eurot, s.o kaitsja tasu advokaat
      Valli Murde osutatud õigusabi eest.
   4. Nikolai Lebedevilt väljamõistetud summa tuleb tasuda ühele järgnevatest
      Rahandusministeeriumi arvelduskontodest: SEB a/a EE891010220034796011,
      Danske Bank AS Eesti filiaal a/a EE403300333416110002, Nordea Bank Finland
      PLC       Eesti    filiaal   a/a    EE701700017001577198  või    Swedbank
      a/a EE932200221023778606. Tasumisel märkida viitenumber 2800049858 ja
      selgitus: „Nikolai Lebedev, 1-10-15441, menetluskulud“.
   5. Menetluskulud tuleb tasuda 30 päeva jooksul käesoleva määruse jõustumisest
      arvates. Kui rahalised nõuded pole täies ulatuses tähtaegselt tasutud, suunatakse
      nõuded täitemenetluse läbiviimiseks kohtutäiturile täitemenetluse seadustikus
      sätestatud korras.


Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada
   määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.


   Asjaolud ja menetluse käik
1. Tartu Maakohtu 2. mai 2011 otsusega mõisteti Nikolai Lebedevile KarS § 113, § 114 p-de 4, 6
   ja § 121 järgi § 64 lg 1 alusel liitkaristuseks 16 aastat vangistust. Tartu Ringkonnakohtu
   15. detsembri 2011 otsusega tühistati Tartu Maakohtu otsus isiku süüdimõistmises KarS § 113
   järgi ning talle mõistetud liitkaristuse osas. N. Lebedevile mõisteti kuritegude kogumi eest
   liitkaristuseks 12 aastat vangistust alates 8. juunist 2010.
2. Tartu Vangla esitas 20. juulil 2016 Tartu Maakohtule materjalid kinnipeetava N. Lebedevi
   vangistusest tingimisi enne tähtaega elektroonilise valvega vabastamise otsustamiseks.
3. Tartu Maakohtu 24. augusti 2016 määrusega jäeti süüdimõistetu vangistusest tingimisi enne
   tähtaega vabastamata. N. Lebedev kannab karistust väga raske kuriteo eest ning kantud
   karistusaeg on ebaproportsionaalselt väike. Süüdlane on ka varasemalt pannud toime raske
   isikuvastase kuriteo. Arvestades N. Lebedevi isikuomadusi võib isik alkoholi tarvitades
   kuritegude toimepanemist jätkata. Süüdlane ei ole vangistuses piisavalt osalenud
   taasühiskonnastavates tegevustes ega tegelenud kuritegelikku käitumist põhjustanud
   probleemidega. Ka N. Lebedevi elutingimused vabaduses ei toeta seaduskuulekat eluviisi.
   Isikul puudub toetav lähivõrgustik ning töökoht. N. Lebedev asuks elama sotsiaalmajja, kus
   elavad varem kriminaalkorras karistatud ja alkoholi liigtarvitavad isikud.


   Määruskaebus
4. Maakohtu määruse peale esitas kaebuse N. Lebedevi kaitsja advokaat Valli Murde, kes taotleb
   Tartu Maakohtu määruse tühistamist ja kinnipeetava vangistusest tingimisi enne tähtaega
   elektroonilise valvega vabastamist.
5. Kohus ületähtsustas kuriteo toimepanemise asjaolusid ning varasemat karistust ega arvestanud
   KarS § 76 lg 4 asjaolusid kogumis. Kaebuse järgi on süüdlase karistuse eesmärgid saavutatud.
   N. Lebedev mõistab, et tema minevik on negatiivne ja isik on valmis alustama
   seaduskuulekalt elu. Selleks proovis N. Lebedev läbida sotsiaalprogrammi, kuid see
   ebaõnnestus tervislikel põhjustel. Kinnipeetav on tegelenud ka alkoholisõltuvusest
   vabanemisega. Kriminaalhooldus ja elektrooniline valve aitaks tal vabaduses elada
   seaduskuulekalt.
6. Vangistuses on N. Lebedevil vaid üks kehtiv distsiplinaarkaristus, mis kinnitab, et süüdlane
   suudab alluda korrale. Isiku vabanemisfondis on 209,30 eurot ning ta hakkab vabaduses
   seoses töövõime kaotusega saama pensioni. Maakohus ei ole piisavalt arvestanud ka
   kinnipeetava tervislikku seisundit. Nimelt vajab N. Lebedev operatsiooni alajäsemete
   amputeerimiseks.


   Ringkonnakohtu seisukoht
7. Ringkonnakohus nõustub kõigi maakohtu asjakohaste põhjendustega ega vabasta N. Lebedevi
   vangistusest tingimisi enne tähtaega. Kuna maakohus on kõiki asjas tähtsust omavaid
   asjaolusid hinnanud, märgib kolleegium vastusena määruskaebusele vaid järgmist.
8. Võttes arvesse KarS § 76 lg-s 4 toodud asjaolusid kogumis ei ole N. Lebedevi tingimisi
   ennetähtaegne vangistusest vabastamine põhjendatud. Süüdlane on viis korda kriminaalkorras
   karistatud ja kannab neljandat vanglakaristust. Käesolevat karistust kannab N. Lebedev väga
   raskete kuritegude toimepanemise eest. Seega ei toeta süüdlase varasem elukäik ja kuriteo
   toimepanemise asjaolusid ennetähtaegset vabastamist.
9. N. Lebedevi käitumist karistuse kandmise ajal ei saa samuti pidada positiivseks. Süüdlasel on
   kehtiv distsiplinaarkaristus ning taasühiskonnastavates tegevustes osalemine ei ole läinud
   edukalt, kuivõrd N. Lebedev ei ole teadvustanud kohustuste olemasolu. Lisaks on ta isiklikul
   soovil katkestanud ühes sotsiaalprogrammis osalemise. Vangla iseloomustuse kohaselt ei ole
   N. Lebedevil huvi muutuda. Maakohus on õigesti rõhutanud ka seda, et süüdlase
   elutingimused vabaduses ei soodusta seaduskuulekat eluviisi. Tulenevalt kõrgest uute raskete
   kuritegude toimepanemise ohust ei toeta ka Tartu Vangla kinnipeetava ennetähtaegset
   vabastamist.
10. Arvestades ennetähtaegset vabastamist välistavate asjaolude rohkust ei kaalu süüdlase
    võimalused vabaduses oma tervisega tegeleda teda iseloomustavaid negatiivseid asjaolusid
    üles. Kui aga N. Lebedevi tervislik olukord peaks halvenema, näeb KrMS § 425 ette eraldi
    korra süüdimõistetu ennetähtaegseks karistuse kandmisest vabastamiseks tema haiguse tõttu.
    Kriminaaltoimiku materjalidest tulenevalt ei esine N. Lebedevi puhul hetkel nimetatud
    paragrahvis kirjeldatud eeldusi ning arstlik komisjon ei ole näinud tervislikke takistusi
    edasisel vangistuse kandmisel. Samas seda küsimust ei jäetud tähelepanuta, sest maakohtu
    määruse kohaselt tuleb vanglal kontrollida N. Lebedevi tervislikku seisundit ja vajadust
    erakorralise kliinilise operatsiooni osas.
11. Eeltoodust tulenevalt ja juhindudes KrMS §-st 390 ja § 337 lg 1 p-st 1 tuleb jätta Tartu
    Maakohtu 24. augusti 2016 määrus muutmata ning määruskaebus rahuldamata.
12. N. Lebedevi kaitsja advokaat V. Murde esitas taotluse riigi õigusabi tasu suuruse ja riigi
    õigusabi kulude hüvitamise ulatuse kindlaksmääramiseks. Taotluse kohaselt kulus kaitsjal
    vestluseks kaitsealusega ja määruskaebuse koostamiseks kaks tund, mille eest taotleb ta tasu
    96 eurot (sh käibemaks 16 eurot). Kohtukolleegium ei pea 96 eurot käesoleval juhul
    põhjendatud tasuks riigi õigusabi seaduse (RÕS) § 22 lg 7 mõttes ja vähendab seda. Kaitsja
    määruskaebus kordab suuresti menetluse käiku ja maakohtu seisukohti. Kaebuse sisuline osa
    kordab samuti juba maakohtus arvestatud asjaolusid, on suhteliselt lühike ning asjakohaseid
    põhjendusi ei ole palju. Arvestades eeltoodut tuleb pidada põhjendatud ajakuluks koos
    kaitsealusega vestlemisega 1,5 tundi. Seega rahuldab ringkonnakohus kaitsja tasutaotluse
    72 euro ulatuses, sh käibemaks 12 eurot. Kuna kolleegium teeb KrMS § 337 lg 1 p-s 1
    nimetatud lahendi, jääb menetluskulu kokku 72 eurot KrMS § 187 lg 2 alusel N. Lebedevi
    kanda.



   /allkiri/                           /allkiri/                                   /allkiri/
   Mati Kartau                         Maarika Kuusk                               Aarne Sarjas

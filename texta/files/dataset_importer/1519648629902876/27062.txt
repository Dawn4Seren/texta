                           KOHTUOTSUS
                                EESTI VABARIIGI NIMEL


 Kohus                           Tallinna Ringkonnakohus

 Otsuse tegemise aeg ja koht      06.01.2016. a, Tallinn

 Väärteoasja number              4-15-5788

 Kohtukoosseis                   eesistuja Sten Lind, liikmed Pavel Gontšarov ja Julia
                                 Katškovskaja
 Kohtuistungi sekretär           Kea Lemming

 Väärteoasi                      Peeter Raantse väärteoasi LS § 201 lg 2 ja § 207 järgi

 Apelleeritud kohtuotsus         Harju Maakohtu 30.09.2015. a otsus

 Kaebuse esitaja                 menetlusalune isik Peeter Raantse (ik 37506170301)

 Kohtuistungil osalenud           menetlusalune isik Peeter Raantse
 apellatsioonimenetluse
 pooled


RESOLUTSIOON
Jätta menetlusaluse isiku Peeter Raantse apellatsioon rahuldamata ja Harju Maakohtu
30.09.2015. a otsus muutmata.

Edasikaebamise kord
Kohtuotsuse peale võib esitada kassatsiooni Riigikohtule kirjalikult 30 päeva jooksul alates
otsuse avalikult teatavakstegemisest. Kassatsiooni esitamise õigus on menetlusaluse isiku
advokaadist kaitsjal, kohtuvälisel menetlejal või tema advokaadist esindajal. Menetlusalusel
isikul on võimalik väärteomenetluses kassatsiooni esitamiseks taotleda kaitsjat riigi õigusabi
seaduses sätestatud korras.


ASJAOLUD JA MENETLUSE KÄIK
1.     Harju Maakohtu 30.09.2015. a otsusega tunnistati Peeter Raantse süüdi Liiklusseaduse
§ 201 lg 2 ja § 207 järgi ning talle mõisteti karistuseks 12-päevane arest.Kohus määras, et
Peeter Raantsele mõistetud arest peab olema ärakantud hiljemalt 15. detsembriks 2015. a.



                                                                                          1 (3)
Maakohtu otsuse kohaselt juhtis Peeter Raantse, kellelt oli juhtimisõigus alates 12.06.2015. a.
kuueks kuuks karistusena ära võetud, 24.06.2015.a. kell 23.09 Harjumaal, Keila vallas, Tallinn-
Rannamõisa- Kloogaranna mnt. 27-l kilomeetril suunaga Rannamõisa poole mootorsõidukit
Ford Transit, mis ei olnud läbinud nõuetekohast tehno nõuetele vastavuse kontrolli.
Karistuse mõistmisel võtab kohus arvesse, et karistusregistri väljavõtte kohaselt on Peeter
Raantsel mitu kehtivat väärteokaristust. Sellest järeldas kohus, et Peeter Raantse ei ole
hoolimata varem määratud karistustest oma käitumisviisi muutnud ega asunud õiguskuulekalt
käituma. Kohus leidis, et seetõttu on põhjendatud P. Raantse karistamine arestiga, mis sunniks
teda hoiduma samalaadsete väärtegude toimepanemisest edaspidi.

2.      P. Raantse esitas maakohtu otsuse peale apellatsiooni, milles taotleb aresti asendamist
üldkasuliku tööga. Oma taotlust põhjendab P. Raantse sellega, et tal on 7 alaealist last. Ka on
vajadus tema karistamiseks ära langenud, sest tema juhtimisõigus on taastatud.
Lisaks märgib ta, et üldkasulik töö oleks tema arvates riigile majanduslikult ja
sotsiaalmajanduslikult kasulikum.

3.      Ringkonnakohtu istungil osalenud P. Raantse jäi esitatud apellatsiooni juurde, taotledes
aresti ära kandmata osa asendamist üldkasuliku tööga. P. Raantse kinnitusel kannab ta alates
30.12.2015. a Harju Maakohtu 30.09.2015. a otsusega mõistetud aresti.

RINGKONNAKOHTU SEISUKOHT

4.    Ringkonnakohus leiab, et aresti asendamiseks üldkasuliku tööga apellatsioonis toodud
argumentidel ei ole alust.

4.1      Aresti asendamisel üldkasuliku tööga tuleb pidada oluliseks nii toimepandud väärteo
asjaolusid kui ka süüdlast iseloomustavaid andmeid. Seoses sellega tuleb nentida, et aresti
asendamise vastu räägib see, et P. Raantse pani väärteo toime peatselt pärast juhtimisõiguse
äravõtmist ning nagu nähtub ka kaebusest, on teda karistatud veel ühe samalaadse väärteo eest.
Seega ei allunud P. Raantse talle määratud karistusele, mida ta oleks pidanud ise täitma –
otsuses ettenähtud ajaks loobuma mootorsõiduki juhtimisest.
Seoses apellatsioonis toodud argumentidega nendib ringkonnakohus seda, et karistuse
kohaldamisel ei oma tähtsust majanduslikud kaalutlused, vaid karistus on vastus toimepandud
süüteole ning peab aitama ära hoida uute süütegude toimepanemist. Sellest tulenevalt ei oma
tähtsust asjaolu, et juhtimisõiguse äravõtmise tähtaeg on lõppenud. Ka ei tähenda nimetatud
tähtaja möödumine kohtukolleegiumi hinnangul seda, et P. Raantsel automaatselt juhtimisõigus
taastus. Nimelt võeti talt juhtimisõigus karistusena ära 6 kuuks, vastavalt LS § 129 lg-le 1 tuleb
sellisel juhul sooritada edukalt juhtimisõiguse taastamiseks liiklusteooriaeksam.

4.2     Karistuse asendamiseks ei anna alust ka see, et P. Raantsel on 7 alaealist ülalpeetavat.
Kohtul ei ole andmeid selle kohta, et P. Raantsele mõistetud arest seaks tema ülalpeetavad
raskesse olukorda. Seoses sellega tuleb nentida, et kuigi ringkonnakohus võttis väärteoasja
menetlusse ja korraldas väärteoasja arutamiseks istungi nii kiiresti kui võimalik, on P. Raantse
suurema osa arestist juba ära kandnud. Nimelt jõustub VTMS § 199 lg 3 kohaselt kohtuotsus
isiku arestiga karistamise kohta koheselt.
Kuna P. Raantse asus karistust kandma 30.12.2015, saab otsuse tegemise päevaga kantud 8
päeva aresti ning aresti jääb kanda veel 4 päeva. Tegemist on KarS § 69 lg 1 kohaselt nii
lühiajalise arestiga, et seda ei ole karistusseadustiku kohaselt võimalik asendada üldkasuliku
tööga lähtudes tavapärasest arestipäevade ja üldkasuliku töö tundide suhtest (1 päevale arestile


                                                                                             2 (3)
vastab 1 tund üldkasulikku tööd). Nimelt näeb KarS § 69 lg 1 lause 2 ette, et üldkasulikku tööd
ei või mõista vähem kui 5 tundi.

5.    Eelnevast tulenevalt ja tuginedes VTMS § 147 lg 1 p-le 1 jätab ringkonnakohus
maakohtu kohtuotsuse muutmata ja apellatsiooni rahuldamata


/allkirjastanud digitaalselt/   /allkirjastanud digitaalselt/     /allkirjastanud digitaalselt/
Sten Lind                              Pavel Gontšarov                     Julia Katškovskaja




                                                                                           3 (3)

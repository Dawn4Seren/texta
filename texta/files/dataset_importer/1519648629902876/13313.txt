                       KOHTUMÄÄRUS
Kohus                             Tallinna Halduskohus

Kohtunik                          Aili Maasik

Otsuse tegemise aeg ja koht       07.05.2016, Tallinn

Haldusasja number                 3-16-1137

Haldusasi                         Maksu- ja Tolliameti taotlus loa andmiseks täitmist tagavate
                                  toimingute sooritamiseks.
Menetlusosalised                  Haldustoiminguks loa taotleja — Maksu- ja Tolliamet
                                  Isik, kelle suhtes haldustoiminguks luba taotletakse —
                                  M.N. (isikukood xxxxxxxxxxxx)
Asja läbivaatamise vorm           Lihtmenetlus

Resolutsioon                      1.  Rahuldada taotlus.
                                  2.  Anda Maksu- ja Tolliametile luba taotleda hüpoteegi
                                      seadmist Eesti Vabariigi kasuks (Maksu- ja Tolliameti
                                      kaudu) M.N.i omandisse kuuluvatele registrisse
                                      kantud kinnisasjadele: korteriomand (registriosa nr
                                      xxxxxx), summas 25 000 eurot; korteriomand
                                      (registriosa            2569905),           summas
                                      17 213,24 eurot.
                                  3. Toimetada määrus kätte Maksu- ja Tolliametile,
                                      kellel tuleb kohut viivitamata teavitada käesoleva
                                      loa alusel täitetoimingute sooritamisest. M.N.ile
                                      toimetada määrus kätte pärast täitetoimingute
                                      sooritamise kohta kohtule teabe laekumist.
Edasikaebamise kord               Määruse peale võib esitada määruskaebuse Tallinna
                                  Ringkonnakohtule Tallinna Halduskohtu kaudu 15 päeva
                                  jooksul määruse kättetoimetamisest arvates.


ASJAOLUD JA TAOTLUS

1. Maksu- ja Tolliamet (MTA) esitas 06.06.2016 Tallinna Halduskohtule maksukorralduse seaduse
(MKS) § 1361 lõike 1 alusel taotluse täitmist tagavate toimingute sooritamiseks loa saamiseks
M.N.i varalistele õigusele sissenõude pööramise teel, valides meetmetena:
1) kohtuliku hüpoteegi seadmiseks M.N.ile kuuluvale kinnisasjale asukohaga xxxxxx Pärnumaa
(registriosa xxxxxx), summas 25 000 eurot;
2) kohtuliku hüpoteegi seadmiseks M.N.ile kuuluvale kinnisasjale asukohaga xxxxxxx Pärnumaa
(registriosa xxxxxx), summas 17 213,24 eurot.
2. Taotlust on maksuhaldur põhjendanud järgnevalt. Maksuhalduri menetluses on Esteimer
Autohooldus OÜ (registrikood 12049856) maksuvõlgade sissenõudmine. Seisuga 06.06.2016 on
Esteimer Autohooldus OÜ maksuvõlg kokku 36 918,69 eurot, mis on M.N.i juhatuse liikmeks
oleku ajal tekkinud. M.N. oli alates 27.01.2011 kuni 29.02.2016 Esteimer Autohooldus OÜ juhatuse
liikmeks ning osanikuks. M.N.i juhatuse liikmeks oleku ajal tekkinud maksuvõlg on kujunenud
05.02.2016 maksuotsusega nr 12.2-3/033799-14 määratud maksukohustustest ning
maksustamisperioodil 01.2016 TSD-l ja KMD-l deklareeritud, kuid tasumata jäetud maksudest ning
neilt maksusummadelt arvestatud intressist.
3. 27.07.2015 korralduse nr 12.2-3/033799-1 alusel kontrollis maksuhaldur Esteimer Autohooldus
OÜ käibemaksu arvestamise, deklareerimise ja tasumise õigsust perioodil aprill kuni juuni 2015.
Esteimer Autohooldus OÜ deklareeris perioodil aprill kuni juuni 2015 sisendkäibemaksu hulgas
LM Auto OÜ (12812602) ostuarveid (kokku 8 arvet). Maksuotsusega tuvastati, et Esteimer
Autohooldus OÜ-l puudus õigus LM Auto OÜ arvete alusel kauba soetamisel tasutud
sisendkäibemaksu maha arvata, kuna Esteimer Autohooldus OÜ ja LM Auto OÜ vahel ei ole
tegelikult tehinguid toimunud. Põhjusel, et Esteimer Autohooldus OÜ ei soetanud LM Auto OÜ-lt
kaupa, vähendati maksustamisperioodil aprill kuni juuni 2015 sisendkäibemaksu summas 14 756,63
eurot ning suurendati tulumaksukohustust summas 13 939,16 eurot. Seega kohustati äriühingut
tasuma kokku maksusumma 28 695, 79 eurot.
4. Maksuhaldur on seisukohal, et Esteimer Autohooldus OÜ ei soetanud kaupa LM Auto OÜ-lt
arvete nr 41615, 4215, 4815, 41315, 41715, 42315, 51315, 61515 alusel. LM Auto OÜ kohta
tuvastatud asjaolud viitavad reaalset majandustegevust mitteomava äriühingu tunnustele:
4.1 LM Auto OÜ asutati 09.03.2015 ja 13.03.2015 registreeriti äriühing käibemaksukohustuslase
registris ning juba 15.07.2015 kustutati äriühing käibemaksukohustuslase registrist
käibemaksuseaduse (KMS) § 22 lõike 3¹ alusel (ettevõtlusega mittetegelev ettevõte). LM Auto OÜ
otsust, millega ta kustutati käibemaksukohustuslase registrist ei vaidlustanud. Seega kestis
äriühingu tegevus väga lühikest aega ning püsiv majandustegevus puudus; äriühingu asutamisest
alates ei olnud äriühing registreerinud mitte ühtegi töölist ning äriühingu juhatuse liige M.L. oli
ajal, kui toimusid suuremahulised tehingud Esteimer Autohooldus OÜ-ga tootmistööline Muuga
Betoonelement AS-s. M.L. on maksuhaldurile 21.09.2015 suulisi selgitusi andes öelnud, et
volitatud esindajaid äriühingul ei olnud. Eeltoodu viitab sellele, et äriühingu nimel tegutsesid
kolmandad isikud.
4.2 LM Auto OÜ ei ole esitanud perioodil aprill kuni juuni 2015 käibemaksu ega tulu- ja
sotsiaalmaksu, kohustusliku kogumispensioni makse ja töötuskindlustusmakse deklaratsioone.
Äriühingu juhatuse liige M.L. ütles, et ta ei tea millal ta eelmärgitud deklaratsioonid esitab ning
lubas esitada Esteimer Autohooldus OÜ-ga tehtud tehingute kohta raamatupidamisdokumendid
hiljemalt 06.10.2015, kuid tänaseni siiski lubadust täitnud ei ole.
4.3 alates 23.10.2015 on LM Auto OÜ juhatuse liikmeks A.P., kes äriregistri andmetel on seotud 27
äriühinguga, millest enamus omavad arvestatavas suuruses maksuvõlga ja 14 äriühingut on
kustutatud käibemaksukohustuslase registrist, kui Eesti ettevõtlusega mittetegelevad äriühingud.
Teiste maksumenetluste käigus on ilmnenud, et A.P. on seotud just nende äriühingutega, mis ei oma
reaalset majandustegevust ning tegelevad majanduslikku sisu mitteomavate arvete koostamisega.
Eelmärgitu viitab asjaolule, et juhatuse liikme vahetus ei ole seotud ettevõtlusega edasi
tegelemiseks, vaid äriühingu nii-öelda maha jätmisega.


                                             2
4.4 Arve nr 41615 kohaselt soetas Esteimer Autohooldus OÜ äriühingult LM Auto OÜ värvikambri
komplekti, kerevenituspingi, küljetõstuki, kahepostitõstuki ja kompressori LM Auto OÜ-lt hinnaga
56 400 eurot, sh käibemaks 9 400 eurot; 21.09.2015 LM Auto OÜ juhatuse liikme M.L.e selgituste
kohaselt soetas LM Auto OÜ arve nr 41615 aluseks oleva kauba Color Invest OÜ-lt (12535479).
M.L. aga ei osanud maksuhaldurile selgitada, et millal kaup osteti, kellelt isikuliselt ning mis
hinnaga. Maksuhalduri seisukohast ei ole tavapärane, et nii suuremahulise tehingu täpsed asjaolud
ununevad mõnede kuude möödumisel. Siinkohal olgu välja toodud, et Color Invest OÜ juhatuse
liige on alates 23.10.2015 samuti A.P. ning samuti Color Invest OÜ ainuosanikuks oleva äriühingu
Malinvestment OÜ juhatuse liige ja osanik. AS Reldor ja Esteimer Autohooldus OÜ vahel on
sõlmitud üürileping, mille kohaselt AS Reldor annab Esteimer Autohooldus OÜ-le üürile
ruumi/boksi koos AS-le Reldor kuuluva seadmega (värvikambri komplekt) asukohaga Savi 17,
Pärnus. Lisaks on lepingus kokku lepitud, et värvikambri komplekti väljaostusumma 5000 eurot
kohustub Esteimer Autohooldus OÜ kogu ulatuses tasuma hiljemalt 31.03.2015. AS Reldor
juhatuse liige J.U. kinnitas 09.09.2015 maksuhaldurile, et arvel märgitud värvikambri komplekt
kuulus AS-le Reldor ning 10.04.2015 arve nr 1PV alusel müüs värvikambri komplekti LM Auto
OÜ-le, summas 6000 eurot, sh käibemaks. J.U. selgitas, et Esteimer Autohooldus OÜ leidis
seadmele ostja. Eelnevalt on AS Reldor püüdnud seadet müüa, kuid tulutult, kuna tegemist oli vana
ja spetsiifilise seadmega ja seetõttu oli ostjat raske leida. J.U. märkis, et arve saadeti LM Auto OÜ-
le e-postiga ning LM Auto OÜ esindajaga tema kohtunud ei ole ning vara üleandmist ei toimunud.
J.U. suhtles seadme müügi osas ainult Esteimer Autohooldus OÜ juhatuse liikme M.N.iga. LM
Auto OÜ juhatuse liige M.L. väitis, et kauba eest tasus LM Auto OÜ Color Invest OÜ-le
pangakontolt                                                                                ülekandega.
LM Auto OÜ pangakonto väljavõttelt aga ei nähtu kauba eest ülekande tegemist Color Invest
OÜ-le. Küll aga LM Auto OÜ pangakonto väljavõte kinnitab, et 23.04.2015 on LM Auto OÜ
pangakontolt tehtud ülekanne summas 6000 eurot, selgitusega arve-saateleht nr 1PV AS-le Reldor.
Põhjusel, et LM Auto OÜ juhatuse liige M.L. seadme ostu- müügi kohta selgitusi ei oska anda,
tema poolt antud vähest informatsiooni omavad selgitused on vastuolus AS Reldor selgituste ning
dokumentidega ning M.L. ei ole teadlik asjaolust, et LM Auto OÜ on teinud ülekande seadme eest
pangakonto kaudu AS-le Reldor, viitab sellele, et M. L. tehingus ise ei ole osalenud ning keegi
kolmas isik on tegutsenud M.L.e eest. See, et AS Reldor ei ole LM Auto OÜ-le seadet reaalselt üle
andnud (üksnes e-posti teel arve esitanud) ning et seade asus tegelikult Esteimer Autohooldus OÜ
valduses, viitab sellele, et seade on olnud koguaeg Esteimer Autohooldus OÜ valduses ning ei ole
LM Auto OÜ valduses üldse olnudki.
4.5 LM Auto OÜ juhatuse liige M.L. maksuhaldurile suulisi selgitus andes (21.09.2015 protokoll)
nimetas Esteimer Autohooldus OÜ-le müüdud seadmeteks värvikambrit, autotõstukit ja ühte
rehvivahetuspinki ning rohkem isikule ei meenunud. Maksuhaldur märgib, et LM Auto OÜ
müügipakkumine aga Esteimer Autohooldus OÜ-le ei sisalda autotõstukit ega rehvivahetuspinki.
Seega ei ole M.L.e selgitused seadmete kohta usaldusväärsed ning viitavad sellele, et LM Auto OÜ
ei olnud teadlik müüdavate seadmete asjaoludest.
4.6 LM Auto OÜ juhatuse liige M.L. selgitas maksuhaldurile, et seadmete müügipakkumine ja arve
anti üle seadmete üleandmise päeval ehk 16.04.2015 ning seadmete üleandmise juures viibisid
tema, A. G. ja S.. Müügipakkumine on koostatud 13.04.2015 kuupäevaga. Maksuhalduri
seisukohast ei ole tavapärane, et müügipakkumine antakse üle samal päeva seadmete üleandmisega.
A. G. on maksuhaldurile öelnud, et seadmed anti üle aprilli esimeses pooles (1–14 aprill) ning
seadmete üleandmisel dokumente ei antud ning seadmete üleandmise juures viibisid üksnes tema ja
M.L.. Seega on osapoolte selgitused vastuolulised. Üldjuhul vastuoluliste selgituste andmine viitab
tegeliku asjaolude varjamisele.




                                               3
4.7 Color Invest OÜ juhatuse liikmeks olnud Sven Helin (perioodil 08.12.2014–18.03.2015 ning
22.04.2015–23.10.2015) ei osanud maksuhaldurile ühtegi selgitust seoses LM Auto OÜ-ga
müügitehingu kohta anda ning ütles, et info saamiseks tuleb kontrollida raamatupidamisest ning
lisas juurde, et kõik raamatupidamisdokumendid on üle antud panktorihaldurile Malinvestment
OÜ-le, keda esidab A.P.. Äriregistri andmetel ei ole Color Invest OÜ suhtes algatatud
panktorimenetlust ning kohtutäiturite ja pankrotihaldurite koja kodulehel olevas pankrotihaldurite
nimekirjas ei ole isikut nimega A.P. registreeritud.
4.8 Maksuhaldur edastas Color Invest OÜ-le korralduse nr 12.2-3/033799-7 dokumentide
esitamiseks, kuid korraldus on tänaseks täitmata. Maksuhaldur on seisukohal, et Color Invest OÜ
poolt dokumentide esitamata jätmine viitab asjaolule, et LM Auto OÜ ja Color Invest OÜ vahel ei
ole tegelikult tehingut toimunud
4.9 Color Invest OÜ poolt märts kuni juuni 2015 kohta esitatud käibedeklaratsioonide
müügitehingute informatiivsete aruannete kohaselt ei ole äriühing ühtegi müügiarvet LM Auto
OÜ-le esitanud.
4.10 Color Invest OÜ ja Esteimer Autohooldus OÜ vahel on sõlmitud rendileping, millega Esteimer
Autohooldus OÜ annab Savi 17, Pärnu osa ruume allrendile Color Invest OÜ-le. Color Invest OÜ
esindaja Sven Helin ei osanud makshaldurile öelda, millal, mitut ruutmeetrit ning millistel
tingimustel äripinda renditi. Samuti ei osanud Sven Helin selgitada, et milliseid seadmed Color
Invest OÜ täpselt kasutas ning kellele need kuulusid.
4.11 Esteimer Autohooldus OÜ volitatud esindaja Aleks Gravson ütles maksuhaldurile, et kõik arve
nr 41615 aluseks olevad seadmed kuulusid AS-le Reldor ning seadmed asusid aadressil Savi 17
boksides Pärnus, mida Esteimer Autohooldus OÜ üüris AS-lt Reldor. Sama kinnitas ka Esteimer
Autohooldus OÜ juhatuse liige M.N. ning lisas, et ülejäänud kasutuses olevad seadmed kuulusid
Esteimer Autohooldus OÜ-le ning rohkematelt isikutelt seadmeid renditud ei ole.
AS Reldor juhatuse liige J.U. ütles maksuhaldurile, et ülejäänud arvel märgitud seadmed
(v.a värvikambri komplekt) AS-le Reldor ei kuulnud ning J.U. ei osanud ka öelda, kellele need
kuuluda võisid. Maksuhalduril puudub alus kahelda J.U. selgitustes. Kuna Savi 15, Pärnu asuvas
ruumis/boksis Esteimer Autohooldus OÜ üürnikuks olemise ajal teisi äriühinguid (peale Color
Invest OÜ) ei olnud, siis tuleb eeldada, et ülejäänud arvel märgitud seadmed (kerevenituspink,
küljetõstuk, kahepostitõstuk ja kompressor) kuulusid tegelikult Esteimer Autohooldus OÜ-le.
Eeltoodust tuleneb, et Esteimer Autohooldus OÜ osales maksupettuses, näidates teadlikult
värvikambri ostuhinnaks kordades suurema, kui tegelik ostuhind (milleks oli 6000 eurot) ning
teised arvel näidatud seadmete kohta saadud info viitab sellele, et need olid tegelikkuses Esteimer
Autohooldus OÜ enda vara. Seega viitab eeltoodu, et LM Auto OÜ arve nr 41615 alusel tehtud
tehing on tehtud ebaõigete andmetega algdokumendi raamatupidamises kajastamise alusel
tulumaksuvabalt ettevõtlusest rahaliste vahendite väljaviimise ja käibemaksu tasumise kohustuse
vähendamise eesmärgil.
4.12 Arvete nr 4215, 4815, 41315, 41715, 42315, 51315, 61515 kohaselt soetas Esteimer
Autohooldus OÜ äriühingult LM Auto OÜ-lt autohooldusega seonduvaid kaupu hinnaga 56 400
eurot, sh käibemaks 9 400 eurot. 21.09.2015 on LM Auto OÜ juhatuse liige M.L. maksuhaldurile
öelnud, et kõik arvetel nr 4215, 4815, 41315, 41715, 42315, 51315, 61515 märgitud kaubad on ta
ostnud Leedu kodanikult (eraisikult, nime ei mäleta ning kontakte ei ole) ning osasid kaupasid käis
ta Leedus ise valimas märtsis 2015. M.L. märkis, et käis Leedus enda autoga, Saab reg. märgiga
322. M.L. ei osanud täpselt öelda, et mis linnas ta täpselt käis. Leedu kodanikuga oli kokkulepe, et
viimane toob kauba Eestisse Esteimer Autohooldus OÜ tegevuskohta Savi 17, Pärnu. M.L. lisas, et
Leedu kodanikuga sai ta ise alati kokku asukohas Savi 17, Pärnu peale kella viite õhtul ning pool
tundi peale seda sai ta kokku Esteimer Autohooldus OÜ esindaja A. kauba üleandmiseks ning alati



                                              4
samal päeval arve kuupäevaga. M.L. selgitas, et koos kaubaga andis ta Aleksile arve ning
väljamineku orderi.
Maanteeameti andmetel on M.L. sõiduauto Saab xxx, registreerimismärgiga xxxXXX omanik alates
30.04.2015. Sõiduki eelmine omanik oli M. P. ning 02.10.2015 selgitas M. P. maksuhalduri
pärimisele, et ta ei tunne ning tal puudub kokkupuude isikuga M.L. ning ta ei ole sõidukit M.L.ele
müünud ega volitanud isikut sõiduki kasutajaks. M. P. kinnitas maksuhaldurile, et sõiduk kuulus
talle kuni 2015 märtsi lõpuni kui ta sattus liiklusõnnetusse. Seejärel esitati kahjunõue Seesam
Kindlustusele ning pärast kindlustusseltsi menetlust läks sõiduk mahakandmisele. Seejärel viidi
sõiduk AMJ Autoäri OÜ-sse ning see läks oksjonile ning sõiduk kirjutati kindlustusseltsi nimele.
Sõidukite liikluskahjude kontrolli kodulehelt nähtuv info kinnitab asjaolu, et 28.03.2015 toimus
Tallinnas liiklusõnnetus, mille käigus Seesam Insurance AS hüvitas sõiduki turuväärtuse (sõiduki
taastamist ei peetud otstarbekaks). Info ühtib ka Maanteeameti andmetega, kus lisaks on andmed, et
14.04.2015 registreeriti sõiduki ajutine kustutamine registrist. Ka ei kinnita automaatne
numbrimärkide tuvastamise süsteem sõiduki Saab registreerimismärgiga xxxXXX piiriületust
märtsis 2015. Seega on M.L. andnud maksuhaldurile ebatõeseid andmeid.
Esteimer Autohooldus OÜ volitatud esindaja A. G. selgitas maksuhaldurile, et arvete aluseks oleva
kauba tõi M.L. alati ise aadressile Kaubasadama tee 18, boks 5, Papsaare küla, Audru vald,
Pärnumaa (Esteimer Autohooldus OÜ uus aadress alates 15.05.2015). Seega on LM Auto OÜ
juhatuse liikme M.L.e ja Esteimer Autohooldus OÜ volitatud esindaja A. G. selgitused
vastuolulised. Lisaks on kassa väljamineku orderitel märgitud Esteimer Autohooldus OÜ aadressiks
Kaubasadama tee 18, boks 5, Papsaare küla, Audru vald, Pärnumaa, kuigi sel ajavahemikul ei olnud
see aadress veel Esteimer Autohooldus OÜ lepinguline tegevuskoht.
Muuga Betoonelement AS selgituste kohaselt LM Auto OÜ juhatuse liige M.L. töötas
tootmistöölisena nende äriühingus perioodil 10.11.2014 kuni 03.07.2015 vahetustega tööl (esimene
vahetus 08:00–16.30 ning teine vahetus 16.30–01:00). Muuga Betoonelement AS asub Jõelähtme
vallas, Harjumaal. Muuga Betoonelement AS kinnitas maksuhaldurile, et osadel arvel märgitud
kuupäevadel oli M.L. tööl esimeses vahetuses ning osadel teises vahetuses. Seega ei saanud M.L.
olla Pärnus peale kella viit õhtul ja võtta kaupa vastu Leedu kodanikult ega edasi üle anda Esteimer
Autohooldus OÜ volitatud isikule A. G.le. Muuga Betoonelement AS kaugus Esteimer
Autohooldus OÜ tegevuskohast on 150 km, mille läbimiseks tuleb arvestada sõiduautoga umbes 2h.
Seega ei saanud M.L. arvetel märgitud kuupäevadel jõuda Pärnusse tema poolt öeldud kellaajal.
Lisaks on Esteimer Autohooldus OÜ volitatud esindaja A. G. öelnud, et arvetel märgitud kauba
üleandmine toimus vahel hommikul kell 07:00 paiku, mõnel korral keskpäeval ning teinekord 20:00
või 21:00 ajal. Seega Esteimer Autohooldus OÜ volitatud esindaja A. G. ning LM Auto OÜ
juhatuse liige M.L. ütlused on vastuolulised, mis viitab tegeliku olukorra varjamisele.
LM Auto OÜ juhatuse liige M.L. selgitas maksuhaldurile, et kõikide kaupade eest tasumine toimus
sularahas ning LM Auto OÜ rahaliste vahendite arvelt. Eelnevalt võttis M.L. SEB Pank AS-st
telleri juures sularaha välja (asukoht Tornimäe 5, Tallinn), et tasuda müüjale (Leedu kodanik).
Seejärel kauba üleandmisel Esteimer Autohooldus OÜ-lt saadud sularaha kauba eest pani M.L. oma
selgituste kohaselt LM Auto OÜ arvele järgmisel päeval ning samuti pangas teller juures. LM Auto
OÜ pangakonto väljavõttelt on näha, et LM Auto OÜ pangakonto jääk perioodil 09.03.2015–
07.04.2015 on null eurot, seega ei olnud LM Auto OÜ pangakontol rahalisi vahendeid selleks, et
02.04.2015 (arve nr 4215) Leedu kodanikule kauba eest tasuda ning väidetavalt kauba eest saadud 3
742 euro arvele panemist pangakontole järgneval päeval ei nähtu. 08.04.2015 (arve 4815) ja sellele
eelneval päeval ei olnud LM Auto OÜ pangakontol piisavalt rahalisi vahendeid, et Leedu
kodanikule kauba eest tasuda, samuti ei nähtu väidetavalt kauba eest saadud 4 517 euro arvele
panemist järgneval päeval.




                                              5
13.04.2015 (arve 41315) ja sellele eelneval päeval ei olnud LM Auto OÜ pangakontol piisavalt
rahalisi vahendeid, et Leedu kodanikule kauba eest tasuda, samuti ei nähtu väidetavalt kauba eest
saadud 2 968 euro arvele panemist järgneval päeval. 17.04.2015 (arve 41715) ja sellele eelneval
päeval ei olnud LM Auto OÜ pangakontol piisavalt rahalisi vahendeid, et Leedu kodanikule kauba
eest tasuda, samuti ei nähtu väidetavalt kauba eest saadud 4 112 euro arvele panemist järgneval
päeval. 23.04.2015 (arve 42315) on näha, et nimetatud kuupäevale eelneval päeval on LM Auto OÜ
pangakontolt välja võetud Leedu kodanikule kauba eest tasumiseks piisav summa raha, kuid seda
on tehtud sularahaautomaadist Tallinnas Tornimäe tänaval ajavahemikul, mil M.L. oli tööl
Jõelähtme vallas, Harjumaal. Antud asjaolu viitab sellele, et keegi kolmas isik sai kasutada
LM Auto OÜ pangakontot, kuigi M.L. on väitnud, et tema ei ole kedagi volitanud
LM Auto OÜ nimel tegutsema. Kauba eest saadud 2 661 euro arvele panemist järgneval päeval ei
nähtu. 13.05.2015 (arve 51315) on näha, et 11.05.2015 on LM Auto OÜ pangakontolt võetud
sularahaautomaadist võetud piisav hulk raha, et Leedu kodanikule 13.05.2015 kauba eest maksta,
kuid järgmisel päeval kauba eest saadud 2 340 euro arvele panemist ei nähtu. Konto väljavõttelt
jääb silma asjaolu, et 13.05.2015 on LM Auto OÜ pangakontolt väljavõetud suurtes summades
sularaha ja seda Pärnus asuvatest pangaautomaatidest ajal, mil M.L. oli graafikujärgselt tööl
Jõelähtme vallas, Harjumaal. 15.06.2015 (arve 61515) on näha, et nimetatud kuupäevale eelneval
päeval on LM Auto OÜ pangakontolt välja võetud Leedu kodanikule kauba eest tasumiseks piisav
summa raha, kuid seda on tehtud sularahaautomaadist Pärnus, Papiniidu tänaval ajavahemikul, mil
M.L. oli tööl Jõelähtme vallas, Harjumaal. Kauba eest saadud 11 800 euro arvele panemist
järgneval päeval ei nähtu.
Eeltoodust tuleneb, et LM Auto OÜ arvetel nr 4215, 4815, 41315, 41715, 42315, 51315, 61515
näidatud tehingu majanduslik sisu ei vasta tegelikkusele ning Esteimer Autohooldus OÜ ja LM
Auto OÜ vahel reaalselt arvetel näidatud seadmete ostu – müüki ei toimunud. Maksuhaldur on
seisukohal, et poolte vaheline tehing oli suunatud üksnes õigusnäivuse tekitamisele, eesmärgiga
Esteimer Autohooldus OÜ sisendkäibemaksu suurendamine.
5. Seega on Esteimer Autohooldus OÜ kontrollitava perioodi sisendkäibemaksu arvestuses
kajastanud alusetult LM Auto OÜ nimel väljastatud arvetel nähtuvat sisendkäibemaksu. KMS §-ga
29 lõigete 1 ja 3 ning § 31 lõike 1 alusel puudub Esteimer Autohooldus OÜ-l alus
sisendkäibemaksu mahaarvamiseks. Põhjusel, et käibemaks oli arvetele lisatud ning tasutud
alusetult, kuulub arvete alusel tehtud käibemaksuna tehtud väljamakse LM Auto OÜ-le
tulumaksuga maksustamisele tulumaksuseaduse (TuMS) 51 lg 2 punkti 3 alusel.
6. Käesoleva taotlusega on maksuhaldur algatanud M.N. suhtes maksumenetluse, mille eesmärgiks
on tuvastada, kas M.N. äriühingu seadusliku esindajana on rikkunud süüliselt maksuseadustest
tulenevaid kohustusi. Vastavalt haldusmenetluse seaduse (HMS) § 35 lg 1
punktile 3 on maksuhalduri esimeseks menetlustoiminguks käesoleva taotluse esitamine.
Maksuhaldur taotleb praeguses asjas luba täitetoiminguteks, et tagada kavandatava vastutusotsuse
täitmine. MKS § 40 lõikega 1 sätestatakse, et kui seaduslik esindaja, tegevjuht või varavalitseja
rikub tahtlikult või raskest hooletusest MKS §‑s 8 nimetatud kohustusi, vastutab ta selle tõttu
tekkinud maksuvõla eest solidaarselt maksukohustuslasega. MKS § 96 lõike 1 kohaselt teeb
maksuhaldur vastutusotsuse maksuvõla sissenõudmiseks kolmandalt isikult, kes seaduse alusel
vastutab maksumaksja või maksu kinnipidaja kohustuste täitmise eest.
Maksuvõla tekkimise ajal, mille kohta maksuhaldur kavatseb vastutusotsuse teha oli Esteimer
Autohooldus OÜ juhatuse liikmel MKS § 8 lõike 1 järgi kohustus tagada Esteimer Autohooldus OÜ
maksuseadustest tulenevate rahaliste ja mitterahaliste kohustuste tähtaegne ja täielik täitmine ning
MKS § 40 lõike 1 kohaselt vastutab ta selle kohustuse tahtliku või raskest hooletusest rikkumise
korral rikkumise tõttu tekkinud maksuvõla eest solidaarselt maksukohustuslasega. Sellest tulenevalt



                                              6
on vastutusotsuse tegemine M.N.ile võimalik ning nende vara suhtes võib taotleda
MKS § 136¹ lõikes 1 nimetatud luba.
7. Maksuhalduril on põhjendatud kahtlus, et M.N. kui Esteimer Autohooldus OÜ juhatuse liikme
tegevuse tegelikuks eesmärgiks oli alusetu tagastusnõude tekitamine ning ettevõttest maksuvabalt
raha väljaviimine ja et M.N. on teadlikult kasutanud Esteimer Autohooldus OÜ raamatupidamises
LM Auto OÜ poolt esitatud näilikke tehinguid kajastavaid arveid, mida Esteimer Autohooldus OÜ
on kasutanud maksukohustuse vähendamiseks oma raamatupidamis- ja maksuarvestuses ning
selline käitumine on põhjustanud äriühingule maksuvõla. Eeltoodu tulemusena sattus äriühing
sellisesse majanduslikku olukorda, kus maksuvõla sissenõudmine äriühingult osutus võimatuks. Nii
on M.N. jätnud täitmata juhatuse liikmetele seadusega pandud kohustused, mis väljenduvad tema
tegevuses Esteimer Autohooldus OÜ juhtimisel.
Vastutusotsuse tõenäoliseks tulemuseks on rahalise nõude määramine kolmandale isikule (M.N.),
kes vastutab seaduse alusel äriühingu maksuvõla eest tasuda Esteimer Autohooldus OÜ maksuvõlg
summas 35 177,70 eurot.
Vastutusotsust ei tehta, kui maksuvõlga ei ole tekkinud, maksuvõla sissenõudmine on aegunud või
maksuvõlg on kustutatud. MKS § 96 lõikes 6 nimetatud vastutusotsuse tegemist välistavaid
asjaolusid ei esine ning vastutusotsuse menetluslikud eeldused on täidetud. Esteimer Autohooldus
OÜ-l on maksuvõlg, maksuvõla sissenõudmine ei ole aegunud ning maksuvõlga ei ole kustutatud.
Samuti on säilinud äriühingu õigusvõime.
8. MKS §-des 38-40 nimetatud isikutele võib teha vastutusotsuse alles pärast seda, kui
maksumaksja või maksu kinnipidaja suhtes on alustatud sissenõudmist käesoleva seaduse § 130 lg 1
punktis 6 sätestatud viisil ning selle tulemusel ei ole õnnestunud kolme kuu jooksul võlga sisse
nõuda või kui maksumaksjale või maksu kinnipidajale on välja kuulutatud pankrot. Koos
maksuotsusega nr 12.2-3/033799-14 tegi maksuhaldur Esteimer Autohooldus OÜ-le sundtäitmise
hoiatuse maksuvõla tasumiseks. Põhjusel, et Esteimer Autohooldus OÜ eelmärgitud maksuotsusega
määratud maksuvõlga ei tasunud, edastas maksuhaldur 09.03.2016 korralduse nr 13-2.7/78042
NORDEA BANK AB EESTI FILIAAL-le Esteimer Autohooldus OÜ pangakonto arestimise ning
rahaliste vahendite ülekandmiseks maksuhalduri kontole. NORDEA BANK AB EESTI FILIAAL
andmete kohaselt Esteimer Autohooldus OÜ OÜ kontojääk seisuga 09.03.2016 oli 0 eurot. Teistes
krediidiasutustes ettevõttel arvelduskonto puudub.
Maksuhalduri poolt sooritatud päringute alusel e-kinnistusraamatu ja X-tee kaudu ligipääsetava
Maanteeameti liiklusregistri andmebaasi kohaselt Esteimer Autohooldus OÜ registervara ei oma.
Sundtäitmise toimingute tulemusena ei ole õnnestunud Esteimer Autohooldus OÜ maksuvõlga sisse
nõuda enam kui kolme kuu jooksul, kuna Esteimer Autohooldus OÜ ei oma rahalisi vahendeid ega
registervara, mille arvelt oleks võimalik maksuhalduri nõuet rahuldada ning seetõttu ei ole
maksuhaldur maksuvõla sissenõudmiseks pöördunud ka kohtutäituri poole. Seega on
maksumenetluse algatamine juhatuse liikme suhtes põhjendatud.
9. Maksuvõla tekkimise perioodil aprill kuni juuni 2015 oli Esteimer Autohooldus OÜ juhatuse
liikmeks M.N.. Maksuhalduril on tekkinud põhjendatud kahtlus, et M.N. Esteimer Autohooldus OÜ
äriühingu juhatuse liikmena on põhjustanud süülise rikkumisega Esteimer Autohooldus OÜ-le
maksuvõlad, kuna on teadlikult kasutanud Esteimer Autohooldus OÜ raamatupidamises LM Auto
OÜ poolt esitatud näilikke tehinguid kajastavaid arveid, mida Esteimer Autohooldus OÜ on
kasutanud maksukohustuse vähendamiseks oma raamatupidamis- ja maksuarvestuses. Arvestades
M.N. käitumist, on taotlejal põhjendatud kahtlus, et haldustoiminguteks loa andmata jätmisel
võivad isikud asuda hilisema sundtäitmise vältimiseks võõrandama (või muul viisil käsutama)
isiklikku vara. M.N.i varasem käitumine äriühingu majandustegevuse korraldamisel (teadlik
käitumine hoiduda maksukohustuse tasumisest) ning asjaolu, et juhatuse liikmena pole M.N.
taganud ettevõtte poolt seadusest tulenevate maksete tasumist, iseloomustavad maksuhalduri


                                            7
hinnangul M.N.i suhtumist avalik-õiguslikesse kohustustesse. Seega on maksuhalduri arvates
tõenäoline, et sarnaselt võidakse suhtuda ka vastutusotsusega määratavasse vastutuskohustusse ning
sellest hoidumiseks võõrandada oma vara.
10. Ülaltoodu alusel ning arvestades maksumenetluse ja võimaliku kohtumenetluse pikkust, leiab
taotleja, et on vajalik, proportsionaalne ja põhjendatud täitmist tagavate toimingute sooritamine
enne rahalise nõude või kohustuse määramist, kuna meetmete mitterakendamise korral võib
haldusakti täitmine olla raskendatud või koguni muutuda võimatuks.
11. MKS § 96 lõike 5 järgi kui seadusega ei ole sätestatud teisiti, võib teha maksusumma
tasumiseks kohustava vastutusotsuse maksusumma määramise aegumistähtaja jooksul. MKS § 98
lõike 1 kohaselt on maksusumma määramise aegumistähtaeg kolm aastat ning maksusumma
tahtliku tasumata või kinnipidamata jätmise korral on maksusumma määramise tähtaeg viis aastat.
Aegumistähtaeg algab selle maksudeklaratsiooni esitamise tähtpäevast, mida ei esitatud või milles
esitatud andmete alusel maksusumma valesti arvutati. Kuna maksuhalduril on tekkinud põhjendatud
kahtlus, et võib esineda põhjuslik seos Esteimer Autohooldus OÜ endiste juhatuse liikme M.N.
juhatuse liikme kohustuste tahtliku rikkumise ja maksuvõla tekkimise vahel, rakendub isikute
suhtes viieaastane maksusumma määramise tähtaeg.
Vastutusotsuse andmise ajaks vanim tasumata maksukohustus on 2015 aastast (periood 2015 aprill),
mille maksudeklaratsiooni esitamise kuupäev oli 11.05.2015. Rakendades viie aastast
aegumistähtaega, siis hakkab Esteimer Autohooldus OÜ maksuvõlgnevuste sissenõudmine aeguma
2020. aasta maist. Rakendades isegi kolme aastast aegumistähtaega, aeguks Esteimer Autohooldus
OÜ võlgnevuse sissenõudmine M.N.ilt 2018. aasta maist. Seega MKS § 98 lõikes 1 sätestatud
maksusumma määramise tähtaeg käesoleval juhul möödunud ei ole.
12. Kinnistusraamatu elektroonilise andmebaasi kohaselt omab M.N. korteriomandit asukohaga
Niidu 7-46, Pärnu linn, Pärnumaa (registriosa 2015505, üldpind on 32,50 m2). Kinnistut koormavad
piiratud asjaõigused ja märked ning käsutusõiguse kitsendused puuduvad. Kinnisvaraportaali
aadressil www.kv.ee toodud info põhjal võib kinnisasja registriosaga nr 2015505 turuväärtus
ulatuda 30 000 euroni juhul, kui tegemist on uue ja korralikult viimistletud korteriomandiga.
M.N.ile kuulub lisaks kinnistusraamatu elektroonilise andmebaasi kohaselt korteriomand asukohaga
xxxxxxxx Pärnumaa (registriosa xxxxxx, üldpind 20,10 m2). Kinnistut koormavad piiratud
asjaõigused ja märked ning käsutusõiguse kitsendused puuduvad. Kinnisvaraportaali aadressil
www.kv.ee toodud info põhjal võib kinnisasja registriosaga nr xxxxxxx turuväärtus ulatuda 20 000
euroni.
Saadud andmete abil saab määrata vaid ligikaudselt M.N.i omanduses oleva kinnisasja väärtust,
kuna väärtuse määramisel on oluline arvestada ka kinnisasja seisundit, mida aga maksuhaldurile
teada pole. Sellest tulenevalt taotluse esitaja peab otstarbekaks paluda käesoleva taotlusega luba
seada kohtulik hüpoteek M.N.i omanduses olevatele mõlemale korteriomandile.
M.N.ile kuulub veel kinnistusraamatu elektroonilise andmebaasi kohaselt maatulundusmaa,
aadressil xxxxxxx (registriosa xxxxxxx). Kinnistut koormab isiklik kasutusõigus osaühing
Jaotusvõrk (registrikood 11050857) kasuks. Maaregistri andmetel vastab antud kinnisasi 100%
hinnatsoonile H0653005. Keskkonnaministri 30.11.2001 määruse nr 50 „Maa korralise hindamise
tulemuste kehtestamine” lisa 20 järgi kinnisasja väärtuseks on 217 €/ha. Arvestades, et kinnistu
suurus on kokku 31,70 ha, siis kinnistu väärtuseks on ligikaudu 6879 eurot. Maksuhaldur leiab, et
kohtuliku hüpoteegi seadmine M.N.i omanduses olevale maatulundusmaale ei ole põhjendatud,
kuna registriosa nr 10159002 turuväärtus ei ole piisav maksuhalduri nõude rahuldamiseks.
13. Kuivõrd MKS §-d 130 ja 131 ei anna maksuhaldurile pädevust pöörata sissenõuet
kinnisasjadele, saab kinnistu sundmüük toimuda üksnes kohtutäituri vahendusel ning võimalike
täitekulude suuruse hindamisel tuleb lähtuda kohtutäituri tasu määradest ja võimalikest lisatasudest,


                                              8
samuti muudest täitekuludest. Täitemenetluse seadustiku (TMS) § 37 lõike 1 kohaselt on täitekulud
kohtutäituri tasu ning kohtutäituri ja sissenõudja või kolmanda isiku poolt pärast täitemenetluse
alustamist täitemenetluseks tehtud vajalikud kulutused. Sama paragrahvi lõike 3 järgi kehtestab
justiitsminister määrusega täitekulude arvestamise alused ja korra ning kulude hüvitamise ulatuse ja
ülempiiri. Kohtutäituri seaduse (KTS) § 29 lõike 1 kohaselt võib kohtutäituri tasu koosneda
menetluse alustamise tasust, menetluse põhitasust ja täitetoimingu lisatasust. Menetluse alustamise
tasu on KTS § 34 kohaselt 15,97 eurot. KTS § 35 lg 2 punkti 8 kohaselt on kohtutäituri põhitasu
sissenõudelt summas 35 177,70 eurot 9% nõude summast ehk 3165,99 eurot. Täitetoimingu lisatasu
puhul võib kinnistu puhul arvestada võimaliku lisatasuga enampakkumise korraldamise, läbiviimise
ja tulemi jaotamise eest, mis on KTS § 45 lõike 1 kohaselt kuni 3% vara müügihinnast ehk 1500
eurot. Seega oleks kohtutäituri tasu suuruseks käesoleval juhul ligikaudu 4681,96 eurot ehk 14%
nõude summast. Arvestades ka võimalikke TMS §-s 37 loetletud muid vajalikke kulutusi leiab
maksuhaldur, et sundtäitmise kulud käesoleval juhul on põhjendatud 20% ulatuses.
14. Tulenevalt MKS § 136¹ lg 2 punktist 3 lõpetab maksuhaldur konkreetsed isiku vastu suunatud
täitetoimingud, kui M.N. on esitanud tagatise MKS § 120 lg 1 punkti 3 ja § 121 kohaselt ning
valides tagatise liigi vastavalt MKS §-s 122 loetelule. Kui M.N. soovib kanda deposiidina
tagatissumma, siis on kantava deposiidi väärtuseks on 35 177,70 eurot. MKS § 136¹ lõike 3
kohaselt juhul, kui täitetoimingu sooritamise tinginud asjaolu on ära langenud või kui
maksukohustuslane on esitanud tagatise võimaliku rahalise nõude või kohustuse tasumise
tagamiseks, lõpetab maksuhaldur täitetoimingu hiljemalt kahe tööpäeva jooksul.


KOHTU PÕHJENDUSED
15. Halduskohtumenetluse seadustiku (HKMS) § 264 lõike 1 kohaselt annab kohus seadusega
sätestatud juhtudel haldustoimingu tegemiseks loa ja pikendab seda. Sama paragrahvi lõike 2
kohaselt esitab taotluse loa saamiseks selleks volitatud haldusorgan kirjalikult koos põhjendusega
ning seaduses ettenähtud ja asja otsustamiseks vajalike tõendite ja seletustega. Kohus võib nõuda
täiendavate tõendite või seletuste esitamist. HKMS § 264 lõike 4 kohaselt otsustab kohus loa
andmise viivitamatult kirjaliku määrusega ainuisikuliselt lihtmenetluses. MKS §-ga 1361 ei sätestata
maksukohustuslase seletuse esitamist maksuhalduri täitetoimingute sooritamiseks loa andmise
menetluses. Kuna antud juhul ei näe seadus ette seletuse küsimist isikult, kelle suhtes sooritatavaks
toiminguks loa andmist otsustatakse, samuti ei tulene seadusest kohustust otsustada asi
kohtuistungil, otsustab kohtunik loa andmise ainuisikuliselt, viivituseta ja kohtuistungit pidamata.
MKS § 1361 lõikega 1 sätestatakse, et kui maksude tasumise õigsuse kontrollimisel tekib
põhjendatud kahtlus, et pärast maksuseadusest tuleneva rahalise nõude või kohustuse määramist
võib selle sundtäitmine maksukohustuslase tegevuse tõttu osutuda oluliselt raskemaks või
võimatuks, võib maksuhalduri juht või tema volitatud ametnik teha halduskohtule taotluse loa
saamiseks, et sooritada käesoleva seaduse § 130 lõikes 1 sätestatud täitetoimingud. Maksuhalduril
on muuhulgas õigus taotleda hüpoteegi seadmist kinnisasjale.
16. MKS § 1361 lõike 2 kohaselt peavad taotluses olema märgitud järgmised andmed: 1) põhjendus,
millest nähtub võimaliku maksukohustuse sissenõudmise oluline raskenemine või võimatus;
2) võimaliku rahalise nõude või kohustuse hinnanguline suurus; 3) andmed tagatise kohta, mille
esitamisel maksuhaldur lõpetab täitetoimingud; 4) üks või mitu käesoleva seaduse § 130 lõikes 1
või täitemenetluse seadustikus sätestatud täitetoimingutest ning põhjendus, miks maksuhaldur peab
valitud toimingu tegemist vajalikuks.
17. MTA on esitanud kohtule taotluse loa saamiseks M.N.i registrijärgsele varale hüpoteekide
seadmiseks. Haldustoiminguks loa andmine toimub kiireloomuliselt ja sellega teatud määral
piiratud informatsiooni tingimustes. Haldustoiminguks loa andmise taotlus peab seetõttu olema


                                              9
sisuliselt veenev. Kohus leiab, et taotlus kajastab MKS § 1361 lõikes 2 loetletud andmeid ning
maksuhaldur on taotlust ka piisavalt põhistanud.
MKS § 1361 lõikes 1 nimetatud loa andmine eeldab esiteks seda, et maksuhaldur on läbi viimas
menetlust, mille eeldatavaks tulemuseks on isiku maksukohustuse kindlaksmääramine ning teiseks
peab esinema põhjendatud kahtlus, et pärast maksuseadusest tuleneva rahalise nõude või kohustuse
määramist võib selle sundtäitmine maksukohustuslase tegevuse tõttu osutuda oluliselt raskemaks
või võimatuks. Kohus ei kontrolli seejuures üksikasjalikult seda, kas käimasoleva maksumenetluse
tulemusena maksuhalduri poolt eelduslikult tehtav maksuotsus oleks õiguspärane. Võimaliku
maksuotsuse sisuline kohtulik kontroll on võimalik pärast sellise otsuse tegemist esitatava kaebuse
alusel. MKS § 1361 lõikes 1 nimetatud loa andmisel saab kohus lähtuda maksuhalduri kinnitusest, et
maksumenetlus on käimas. Taotluse rahuldamiseks ei oleks alust, kui maksuhalduri esitatud
andmete põhjal oleks kavandatava maksuotsuse või vastutusotsuse tegemine ilmselgelt
õigusvastane. Halduskohus otsustab maksuhaldurile täitmist tagavate toimingute sooritamiseks loa
andmise olukorras, kus tuleb tegutseda ennetavalt ja puuduvad kindlad tõendid isiku käitumise
kohta tulevikus. Seega on tegemist prognoosiga, kus maksuhalduril ja halduskohtul tuleb hinnata
isiku käitumise võimalikkust ja kahjulike tagajärgede saabumise tõenäosust.
18. Kontrollinud esitatud taotluse lubatavust ja seaduse nõuetele vastavust, leiab kohus, et taotlus
vastab seaduses ettenähtud nõuetele ja on piisavalt põhjendatud. Kohtule on esitatud taotluse
lahendamiseks vajalikud tõendid ja selgitused.
18.1 Nähtuvalt taotlusest on maksuhaldur koostanud Esteimer Autohooldus OÜ, mille juhatuse
liikmeks M.N. on, suhtes maksuotsuse (tl 10–16), millega vähendati maksustamisperioodil aprill
kuni juuni 2015 sisendkäibemaksu ning suurendati tulumaksukohustust ning kohustati seega
äriühingut tasuma kokku maksusumma 28 695, 79 eurot. Maksuotsus on täitmata ja maksusumma
tasumata. Kohtule esitatud taotlusega algatas MTA äriühingu juhatuse liikme M.N.i suhtes
maksumenetluse, eesmärgiga tuvastada, kas M.N. rikkus äriühingu seadusliku esindajana süüliselt
maksuseadustest tulenevaid kohustusi. Maksumenetlus võib lõppeda äriühingu juhatuse liikmele
vastutusotsuse tegemisega. Taotluses väljatoodu pinnalt ei saa väita, et vastutusotsuse tegemine
oleks välistatud või ilmselgelt võimatu. Samuti ei ole veel möödunud maksu määramise
aegumistähtaeg
(MKS § 98 lg 1), kuivõrd vanim tasumata maksukohustus on tekkinud 2015. aastal. Seega on
maksumenetluse tõenäoliseks tulemuseks rahalise nõude või kohustuse määramine.
Kohus nõustub, et MTA taotluses välja toodud asjaolud viitavad maksupettuse toimepanemisele.
Maksuvõla tekkimise perioodil aprill kuni juuni 2015 oli Esteimer Autohooldus OÜ juhatuse
liikmeks M.N.. Maksuhalduril on tekkinud põhjendatud kahtlus, et M.N. Esteimer Autohooldus OÜ
äriühingu juhatuse liikmena on põhjustanud süülise rikkumisega Esteimer Autohooldus OÜ-le
maksuvõlad, kuna on teadlikult kasutanud Esteimer Autohooldus OÜ raamatupidamises LM Auto
OÜ poolt esitatud näilikke tehinguid kajastavaid arveid, mida Esteimer Autohooldus OÜ on
kasutanud maksukohustuse vähendamiseks oma raamatupidamis- ja maksuarvestuses. Esteimer
Autohooldus OÜ ja LM Auto OÜ vahel väidetavalt tehtud tehingud reaalset majanduslikku sisu ei
omanud. Tehing oli suunatud üksnes õigusnäivuse tekitamisele Esteimer Autohooldus OÜ
sisendkäibemaksu suurendamise eesmärgil.
18.2 Arvestades M.N.i käitumist äriühingu majandustegevuse korraldamisel (teadlik käitumine
hoiduda maksukohustuse tasumisest) ning asjaolu, et juhatuse liikmena pole M.N. taganud ettevõtte
poolt seadusest tulenevate maksete tasumist, jagab kohus kahtlust, et haldustoiminguteks loa
andmata jätmisel võib M.N. asuda hilisema sundtäitmise vältimiseks võõrandama (või muul viisil
käsutama) isiklikku vara. M.N.i varasem käitumine iseloomustab tema suhtumist avalik-
õiguslikesse kohustustesse. Seega peab ka kohus tõenäoliseks, et sarnaselt võib ta suhtuda ka
vastutusotsusega määratavasse vastutuskohustusse ning sellest hoidumiseks võõrandada oma vara.


                                             10
18.3 Esteimer Autohooldus OÜ-l ega M.N.il ei ole muud registervara, mille suhtes oleks võimalik
tulevase maksukohustuse täitmise tagamiseks meetmeid rakendada. Kohus leiab, et hüpoteegi
seadmine kahele M.N.ile kuuluvale kinnisasjale, s.o kokku 42 213.25 euro väärtuses on taotluses ja
selle lisades märgitud asjaoludel proportsionaalne, arvestades, et maksuhalduri hinnangul on
maksumenetluses määratava rahalise nõude summaks 35 177,70 eurot, millele lisanduvad
võimalikud täitemenetluse kulud.
18.4 Taotluses on üheselt ja arusaadavalt märgitud, et maksuhaldur lõpetab täitetoimingud isiku
suhtes kahe tööpäeva jooksul, kui isik esitab MKS § 120 lg 1 punkti 3, § 121 ja § 122 kohase
tagatise ning valitud tagatise väärtus peab olema 35 177,70 eurot. Eeltoodust tulenevalt on taotluse
rahuldamine maksuhalduri märgitud viisil vajalik, proportsionaalne ja põhjendatud.
19. Määrus toimetatakse kätte MTA-le, kellel tuleb kohut viivitamata teavitada käesoleva loa alusel
täitetoimingute sooritamisest. M.N.ile toimetatakse määrus kätte pärast kohtu teavitamist
täitetoimingute sooritamisest.


(allkirjastatud digitaalselt)
Aili Maasik
kohtunik




                                             11

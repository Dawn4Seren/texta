                         KOHTUMÄÄRUS

Kohus                             Tallinna Ringkonnakohus

Määruse tegemise aeg ja koht      15. jaanuar 2016, Tallinn

Kriminaalasja number              1-15-10045
Kohtukoosseis                     Pavel Gontšarov, Orvi Tali, Ivi Kesküla
Kriminaalasi                      Imre-Andres Simmo süüdistuses     KarS § 25 lg 2 - 199
                                  lg 2 p 9 järgi

Vaidlustatud kohtulahend          Harju Maakohtu 28. novembri 2015.            a   otsus,
                                  lühimenetluses kiirmenetluse sätete järgi
Apellatsiooni esitajad            Süüdistatav Imre-Andres Simmo ja tema kaitsja
                                  vandeadvokaat Leelo Viil
Süüdistatav                       Imre-Andres Simmo
                                  Elukoht: Alasi 8, Tallinn, isikukood: 36803290259,
                                  Eesti Vabariigi kodanik, keskharidus, ei tööta, varem
                                  korduvalt     kriminaalkorras     karistatud,   viimati
                                  12.03.2015.Harju Maakohtu poolt KarS § 199 lg 2 p 9 –
                                  25 lg 2 järgi lühimenetluses vangistusega 6 kuud ja 20
                                  päeva, vabanes 07.10.2015 pärast karistuse kandmist.
Prokurör                          Katrin Tron
Kaitsja                           Vandeadvokaat Leelo Viil

RESOLUTSIOON

 1. Jätta süüdistatava Imre-Andres Simmo ja tema kaitsja Leelo Viili apellatsioonid kui
 ilmselt põhjendamatud läbi vaatamata.

 2. KrMS § 185 lg 2 alusel välja mõista Imre-Andres Simmolt Eesti Vabariigi kasuks 48,00
 (nelikümmend kaheksa) eurot määratud kaitsjale makstud tasu katteks.

 Kaitsjatasu kuulub tasumisele 1 kuu jooksul Maksu- ja Tolliameti arveldusarvele kas SEB
 PANK EE351010052031000004; SWEDBANK EE502200221014193355; NORDEA PANK
 EE401700017002872300 või DANSKE BANK EE873300333499990003
 Menetluskulu tasumiseks vajalik viitenumber on kättesaadav isikule saadetavas
 makseinfos.




                                                                                      1
EDASIKAEBAMISE KORD

Määruse peale võib esitada määruskaebuse Riigikohtule 15 päeva jooksul Tallinna
Ringkonnakohtu kaudu alates päevast, mil menetlusosaline sai vaidlustatavast kohtumäärusest
teada või pidi teada saama. Süüdistataval on määruskaebuse esitamise õigus advokaadist
kaitsja vahendusel.

ASJAOLUD JA MENETLUSE KÄIK

1. Imre-Andres Simmo on kohtu alla antud süüdistatuna selles, et ta pani toime võõra vallasasja
äravõtmise katse selle ebaseadusliku omastamise eesmärgil, süstemaatiliselt ja nimelt, tema
20.11.2015 kella 11:50 paiku olles Tallinnas, Narva mnt 1 asuvas Rimi Eesti Food AS-ile
kuuluvas kaupluses, varastas seitse pakki kommi Lindt maksumusega 6,59 eurot, seega kauba
kogumaksumusega 46,13 eurot möödus kassast jättes kauba eest tasumata, kuid oli turvatöötaja
poolt kinnipeetud koos varastatud kaubaga. Kaup on rikkumata ja tagastatud kauplusele.
Samuti tema 26.11.2015 kell 14.03 viibides Tallinnas, Mustamäe tee 12 asuva kaupluse
Maxima müügisaalis võttis ebaseadusliku omastamise eesmärgil Maxima Eesti AS-le
kuuluvat kaupa summas 38,31 eurot ja nimelt: kolm purki kalamarja väärtusega a´ 8,99
eurot, koguväärtusega 26,97 eurot ja kuus pakki lõhet „ Atlandi“ väärtusega 1,89 eurot,
koguväärtusega 11,34 eurot , möödus kassast jättes kauba eest tasumata, kuid oli turvatöötaja
poolt kinnipeetud koos varastatud kaubaga. Kaup on rikkumata ja tagastatud kauplusele.
Seega Imre-Andres Simmo pani toime KarS § 25 lg 2 - 199 lg 2 p 9 järgi kvalifitseeritava
kuriteo, so võõra vallasasja äravõtmise katse selle ebaseadusliku omastamise eesmärgil,
isikuna, kes on varem toime pannud süstemaatiliselt vargusi.

2. Harju Maakohtu 28.11.2015. a otsusega tunnistati Imre-Andres Simmo süüdi KarS § 25 lg
2 - 199 lg 2 p 9 järgi ja mõisteti talle karistuseks 1(üks) aasta vangistust. Vähendati KrMS §
238 lg. 2 kohaselt I.-A. Simmole mõistetavat karistust ühe kolmandiku võrra, mõistes
ärakandmisele kuuluvaks karistuseks vangistuse 8 (kaheksa) kuud. Vastavalt KarS § 68 lg 1
arvati karistuse hulka eelvangistuses viibitud aeg 20.11.2015, so 1 (üks) päev ning määrati, et
ärakandmisele kuulub 7 (seitse) kuud ja 29 (kakskümmend üheksa) päeva vangistust. Määrati,
et karistuse algust arvataks alates tema kinnipidamisest, s.o. 26.11.2015.a.

ESITATUD APELLATSIOONID

3.    Harju Maakohtu otsusele esitasid apellatsiooni süüdistatav ja tema kaitsja
vandeadvokaat Leelo Viil.

3.1. Esitatud apellatsioonis kaitsja leiab, et süüdistatavale ei ole mõistetud tema teosüüle vastav
karistus. KarS § 199 puhul on oluline, millise vara osas ning millistel asjaoludel on varavastane
kuritegu toime pandud. Käesoleval juhul on Imre-Andres Simmo süüdi tunnistatud kahes
kuriteoepisoodis, tegemist on katsestaadiumisse jäänud kauplusevargustega, kannatanule kahju
ei tekitatud, mis on süüdistatava süü suuruse näitajaks. Ka maakohus arvestas asjaolu, et Imre-
Andres Simmo poolt toime pandud vargus ei olnud lõpule viidud ning kahju ei tekitatud. Imre-
Andres Simmo poolt äravõetud kaupade väärtus oli väike. KarS § 218 lg 4 ja § 44 lg 2 kohaselt
on väheväärtuslik asi, mille väärtus ei ületa 200 eurot. Seega Imre-Andres Simmo tegevus oli
suunatud väheväärtusliku asja vastu. Tegemist on asjaoluga, mis viitab väiksele süü suurusele.
Imre-Andres Simmo varastas toiduaineid, mitte alkoholi ega sigarette. Kohtuistungil seletas
Imre-Andres Simmo, et ta varastas selleks, et varastatu maha müüa ja toidu ning riiete ostmiseks


                                                                                                 2
raha saada. Kaitsja on seisukohal, et eeltoodud asjaolusid silmas pidades ei saa rääkida
toimepanija suurest ega keskmisest süüst. Ka maakohus leidis põhjendatult, et süü on väike.
Kaitsja märgib, et maakohus on karistust kergendava asjaoluna põhjendatult arvestatud
süüdistatava puhtsüdamlikku kahetsust ja süü tunnistamist. Maakohtu hinnangul Imre-Andres
Simmo puhul esineb karistust kergendav asjaolu KarS § 57 lg 1 p 3 alt 2 mõttes ehk
puhtsüdamlik kahetsus, kuivõrd ta on avaldanud kahetsust toimepandud varguse katse osas
kohtueelses menetluses (tl 23). Kohtul ei olnud alust kahelda Imre-Andres Simmo poolt
avaldatud kahetsuse siiruses. Kohtu hinnangul karistust raskendavaid asjaolusid KarS § 58
mõttes Imre-Andres Simmo teos ei esine.
Imre-Andres Simmo käitumine, s.o oma süü tunnistamine kohtueelses menetluses ja
kohtuisungil annab alust järeldada, et ta on oma teo ohtlikkusest ja tagajärje kahjulikkusest aru
saanud. Süüdistatava suhtumine toimepandusse peab kindlasti mõjutama mõistetavat karistust,
kuna uute süütegude ärahoidmise kui karistuse põhieesmärgi realiseerimine ei ole mõeldav seda
asjaolu arvestamata.
Imre-Andres Simmo on kriminaalkorras karistatud teise astme varavastaste kuritegude
toimepanemise eest. Käesoleval juhul ei või isikut karistada suuremas määras, kui on tema süü
suurus ega suuremas määras võrreldes sellega, milline karistusmäär avaldaks isikule piisavat
eripreventiivset mõju. Kaitsja leiab, et ei ole alust kahelda Imre-Andres Simmo selgitustes,
mille kohaselt ta varastas selleks, et toidu ning riiete ostmiseks raha saada, kuna sissetulekuid
tal vanglast vabanemisel ei olnud. Süüdistatav on ühtlasi seletanud, et tal on terviseprobleemid.
Seega on Imre-Andres Simmol kindla sissetuleku puudumisel keeruline tagada oma
igapäevaste vajaduste katmine. Eeltoodust nähtuvalt süüdistatava väited varguste
toimepanemise põhjuste kohta ei ole paljasõnalised. Kaitsja on seisukohal, et lühemaajalise
vangistuse ärakandmisel võiks Imre-Andres Simmo vabaneda kevadel, mil tal oleks
tõenäolisem tööd leida ja oma eluviise muuta.
Eeltoodu alusel ei saa nõustuda kohtu seisukohaga, et Imre-Andres Simmo suhtes on võimalik
saavutada karistuse eesmärk, mõistes temale 1 aasta pikkuse reaalse vangistuse. Kohus ei ole
veenvalt põhjendanud, miks on mõistetud vangistusmäär ainuvõimalik karistus, et tagada
süüdistatava hoidumine uute süütegude toimepanemisest ning kaitsta õiguskorda.
Kaitsja palub tühistada Harju Maakohtu 28. novembri 2015. a otsus kriminaalasjas nr 1-15-
10045 Imre-Andres Simmole karistuse mõistmise osas ning teha uus otsus, millega mõista
Imre-Andres Simmole kergem karistus.

3.2. Süüdistatav Imre-Andres Simmo palub esitatud apellatsioonis tema suhtes tehtud
kohtuotsus ja temalt väljamõistetud tsiviilhagid üle vaadata.

RINGKONNAKOHTU PÕHJENDUS JA JÄRELDUSED

4. Kohtukolleegium, tutvunud kriminaalasja materjalidega ning esitatud apellatsioonidega,
leiab üksmeelselt, et nii süüdistatava Imre-Andres Simmo ja tema kaitsja Leelo Viili esitatud
apellatsioonid, milles on taotletud maakohtu otsuse tühistamist I.-A. Simmole mõistetud
karistuse osas ja palutud kergema karistuse kohaldamist, on ilmselt põhjendamatud,
perspektiivitud ning jäävad sellest tulenevalt läbi vaatamata.

5. KrMS § 326 lg 3 kohaselt võib ringkonnakohus jätta apellatsiooni määrusega läbi vaatamata,
kui kriminaalasja arutav kohtukoosseis üksmeelselt leiab, et apellatsioon on ilmselt
põhjendamatu. Riigikohus on korduvalt selgitanud, et ilmselt põhjendamatuks saab lugeda
apellatsiooni, mille rahuldamine pole võimalik põhjusel, et apellandi argumendid ei ole
õiguslikult asjakohased või mille väited on küll õiguslikult asjakohased, kuid konkreetse
kohtuasja eripärast tulenevad asjaolud võimaldavad kolmeliikmelise kohtukoosseisu liikmetel

                                                                                               3
juba eelmenetluses jõuda veendumusele, et tegemist on perspektiivitu kaebusega. Selline
olukord võib kõne alla tulla juhul, mil maakohtu otsus on kooskõlas kohtupraktikas selgelt ja
üheselt välja kujunenud seisukohtadega ja ringkonnakohus ei pea vajalikuks kohtupraktikat
muuta (vt nt RKKKm-d nr 3-1-1-120-09, p-d 8.2-8.5; 3-1-1-36-11, p 8; 3-1-1-43-11, p 6;
3-1-1-64-11, p 6; 3-1-1-71-11, p 6 ja 3-1-1-82-11, p 7).

6. Kriminaalkolleegium leiab, et I.-A. Simmo ja tema kaitsja apellatsioonidel puudub ilmselgelt
edulootus ja seda alljärgnevatel põhjustel.
KarS §-st 56 lähtudes peab kohus pärast kuriteo toimepanemise tuvastamist süü suurusest
lähtuvalt andma karistuse liiki ja määra sisaldava põhjendatud karistusõigusliku hinnangu
toimepandud kuriteole.
Riigikohtu kriminaalkolleegium on otsuses nr 3-1-1-14-07 selgitanud, et karistuse mõistmisel
tuleb süü suuruse kvantitatiivsel kindlaksmääramisel igal juhul arvestada teo toimepanemisega
seotud kergendavate ja raskendavate asjaoludega, eesmärgiga teha kindlaks karistuse
konkreetne määr vastava paragrahvi sanktsiooni piirides ja prognoosida konkreetsele isikule
mõistetava karistuse eripreventiivseid eesmärke. Täiendavalt tuleb karistuse mõistmise juures
arvestada ka veel õiguskorra kaitsmise huvisid positiivse üldpreventsiooni tähenduses.
Kohtukolleegium leiab, et maakohus on ülalnimetatut järginud. Esitatud apellatsioonis kaitsja
ise märgib, et maakohus on karistust kergendava asjaoluna põhjendatult arvestatud süüdistatava
puhtsüdamlikku kahetsust ja süü tunnistamist. Maakohtu poolt tähelepanuta jäetud KarS § 57
loetellu kuuluvaid karistust kergendavaid asjaolusid ringkonnakohus ei tuvastanud ja nendele
pole viidatud ka apellatsioonides.
KarS § 199 lg 2 ettenähtud sanktsiooni keskmiseks määraks on 2 aasta 6 kuuline vangistus, mis
oli antud juhul lähtepunktiks. Maakohus on kaugelt alla sanktsiooni keskmist määra jääva
karistuse mõistmisel arvestanud süü suurust. Apellatsioonis ei ole esitatud ühtegi asjaolu, mis
oleks jäänud maakohtu poolt karistuse mõistmisel arvestamata.
Maakohus on ammendavalt põhjendanud süüdistatavale mõistetava karistuse liigi ja määra
valikut ning asus ainuõigele seisukohale, et isikut, kellel on 19 kehtivat väärteokaristust, 8
kehtivat kriminaalkaristust varavastaste kuritegude toimepanemise eest, kes viimati vabanes
vangistusest 07.10.2015.a. ning praktiliselt kohe jätkas varavastaste kuritegude toimepanemist,
ei ole võimalik muud moodi mõjutada süütegude teoimepanemisest hoiduma, kui reaalse
vangistuse kohaldamisega.
Kohtukolleegium nõustub täielikult maakohtu põhjendustega karistuse mõistmise osas ning ei
pea vajalikuks neid korrata.

7. Süüdistatav vaidlustas temalt tsiviilihagide väljamõistmist, kuid kohtukolleegium osundab,
et vaidlustatud maakohtu otsusega ei ole ühtegi tsiviilhagi rahuldatud ega süüdistatavalt kellegi
kasuks kahjuhüvitist välja mõistetud, seega jätab ringkonnakohus süüdistatava taotluse
tähelepanuta.

8. Eelnevast tulenevalt leiab kohtukolleegium, et maakohus on kriminaalasja lahendamisel
arvestanud täiel määral kõiki aspekte, mida kehtiva seaduse kohaselt tuleb silmas pidada ning
mis on asjakohased. Ringkonnakohus asub üksmeelselt seisukohale, et apellatsioon on ilmselt
põhjendamatu ja perspektiivitu. Eeltoodu alusel ja juhindudes KrMS § 326 lg-st 3 jätab
kohtukolleegium esitatud apellatsioonid kui ilmselt põhjendamatud läbi vaatamata.

9. Õigusabi osutanud kaitsja on taotlenud kulude hüvitamist koos käibemaksuga 48 eurot.
Menetlustoiminguks on taotluses märgitud apellatsiooni koostamine ja ajakuluks 1 tund.
Kolleegium leiab, et taotlus kuulub rahuldamisele, kuna on kooskõlas KrMS § 175 lg 2 p 4
ettenähtuga. KrMS § 185 lg 2 sätestab, et kui apellatsioonimenetluses jätab ringkonnakohus

                                                                                               4
esimese astme kohtuotsuse muutmata, siis jäävad menetluskulud selle isiku kanda, kellel need
on tekkinud. Seega jääb kaitsjatasu Imre-Andres Simmo kanda.

/allkirjastatud digitaalselt/




                                                                                          5

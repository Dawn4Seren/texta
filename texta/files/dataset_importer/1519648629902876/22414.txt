                        KOHTUOTSUS
                             EESTI VABARIIGI NIMEL

Kohus                             Tartu Maakohus
Kohtunik                          Vahur-Peeter Liin
Otsuse avalikult                  1. märts 2016. a, Tartu kohtumaja
teatavakstegemise aeg ja koht
Tsiviilasja number                2-15-243
Hagi ese                          S.R.a hagi XXXX OÜ vastu töölepingu
                                  ülesütlemise tühisuse tuvastamiseks ja hüvitise
                                  töölepingu lõpetamise ja töölepingu lõpetamisest
                                  vähem      etteteatatud    aja    eest,   töötasu,
                                  puhkusehüvitise ning viivise väljamõistmiseks
Tsiviilasja hind                  394 eurot 21 senti
Menetlusosalised ja nende         •   Hageja S.R. (isikukood XXXX, elukoht XXXX),
esindajad                             hageja lepinguline esindaja Helen Pahk (Helen
                                      Pahk Õigusbüroo, e-post oigusabi@helenpahk.ee)
                                  •   Kostja XXXX OÜ (registrikood XXXX, asukoht
                                      XXXXX), kostja esindaja K.K. (e-post XXXX)

Menetlus                          kirjalik menetlus
RESOLUTSIOON
1. Võtta vastu hagist loobumine ja lõpetada menetlus osas, milles S.R. palus
   tuvastada töölepingu ülesütlemise tühisus ning mõista XXXX OÜ-lt välja hüvitis
   töölepingu lõpetamise ja töölepingu lõpetamisest vähem etteteatatud aja eest,
   töötasu, puhkusehüvitis 359 eurot 21 senti ületavas osas ning viivis 35 eurot
   ületavas osas.
2. Rahuldada S.R. hagi XXXX OÜ vastu puhkusehüvitise ja viivise saamiseks
   osaliselt.
3. Mõista XXXX OÜ-lt S.R. kasuks välja puhkusehüvitis 234 (kakssada
   kolmkümmend neli) 85 senti ja viivis 35 (kolmkümmend viis) eurot.
4. Jätta hagi rahuldamata osas, milles S.R. soovis puhkusehüvitise väljamõistmist
   234 eurot 85 senti ületavas osas.
5. Jätta menetluskulud poolte enda kanda.
6. Toimetada otsus pooltele kätte.
Edasikaebamise kord ja tähtaeg
Otsuse peale võib esitada Tartu Ringkonnakohtule apellatsioonkaebuse 30 päeva jooksul
alates otsuse kättetoimetamisest, kuid mitte hiljem kui viie kuu möödumisel otsuse
   avalikult teatavakstegemisest. Kui apellant soovib asja arutamist kohtuistungil, peab ta
   seda apellatsioonkaebuses märkima. Vastasel juhul loetakse, et ta on nõus asja
   lahendamisega kirjalikus menetluses.
   Selgitus menetlusabi taotlejale
   Juhul, kui menetlusosaline taotleb menetlusabi, peab ta esitama tähtaja kestel
   apellatsioonkaebuse. Kaebuse põhjendamiseks või riigilõivu tasumiseks või kaebuses
   esineva sellise puuduse kõrvaldamiseks, mis on seotud menetlusabi taotlemisega, annab
   kohus mõistliku tähtaja pärast menetlusabi taotluse lahendamist, kui nimetatud taotlus ei
   ole esitatud põhjendamatult või tähtaja pikendamise eesmärgil. See ei välista
   menetlustähtaja ennistamist.
   ASJAOLUD
1. S.R. (hageja) esitas 8. jaanuaril 2015 Tartu Maakohtule XXXX OÜ (kostja) vastu hagi,
   milles palus tuvastada töölepingu ülesütlemise tühisus, lõpetada tööleping, mõista kostjalt
   hageja kasuks välja hüvitis töölepingu lõpetamise ja töölepingu lõpetamisest vähem
   etteteatatud aja eest ning töötasu, puhkusekompensatsioon ning viivis.
   11. märtsil 2015 esitatud menetlusdokumendis palus hageja kostjalt välja mõista
   puhkusekompensatsiooni 359,21 eurot ja viivise töötasu kinnipidamise eest 35 eurot.
   Ülejäänud nõuetest hageja loobus. Töölepingu ülesütlemisega seotud nõuetest loobus
   hageja põhjusel, et asja saaks lahendada kirjalikus menetluses ja väiksemate kuludega.
   Hageja väitel on kostja menetluse käigus täitnud hageja töötasu nõude ning osaliselt
   puhkusekompensatsiooni nõude. 20. jaanuaril 2015 on kostja hagejale tasunud 405,29
   eurot. Seega on puhkusekompensatsioon tasumata 764,5-405,29=359,21 euro ulatuses.
   Hageja leiab, et kostja peaks tasuma viivist 35 eurot töötasu maksmisega viivitamise tõttu,
   mis tingis hageja pangakonto arestimise ja muid ebamugavusi.
2. Kostja vaidleb hagile vastu. Kostja väitel koosnes lõpparve brutosummas 1116,54 eurot
   puhkusekompensatsioonist 764,54 eurot ja novembri töötasust 352 eurot. Pärast maksude
   kinnipidamist oli lõpparve netosummaks 864,43 eurot. Kostja maksis sellest hagejale
   459,14 eurot 27. novembril 2014 ja 405,29 eurot 19. jaanuaril 2015. Hageja viivise
   arvestus on arusaamatu. Kostja on arvestanud viiviseks lõpparve tasumisega viivitamise
   eest 8,37 eurot.
   KOHTU SEISUKOHT
3. Kohus leiab, et tsiviilkohtumenetluse seadustiku (TsMS) § 429 lg 1 alusel tuleb võtta vastu
   hageja osaline hagist loobumine ja lõpetada menetlus osas, milles hageja palus tuvastada
   töölepingu ülesütlemise tühisus ning mõista kostjalt välja hüvitis töölepingu lõpetamise ja
   töölepingu lõpetamisest vähem etteteatatud aja eest, töötasu, puhkusekompensatsioon 359
   eurot 21 senti ületavas osas ning viivis 35 eurot ületavas osas. TsMS § 428 lg 1 p 3 ja §
   429 lg 1 alusel tuleb menetlus selles osas lõpetada.
4. Kohus lähtub, arvestades eespool käsitletud nõuetest osalist loobumist, asja lahendamisel
   hageja 11. märtsil 2015 esitatud nõuetest, st nõuded puhkusekompensatsiooni 359,21 euro
   ja viivise 35 euro saamiseks.
5. Pooled ei vaidle selle üle, et kostja on hagejale tasunud puhkusehüvitise ja novembri
   töötasu eest 27. novembril 2014. a 459,14 eurot ja 2015. a jaanuaris 405,29 eurot, st kokku
   864,43 eurot. Kostja väitel on ta sellega puhkusehüvitise nõude täitnud. Hageja leiab, et
   puhkusehüvitisest on veel 359,21 eurot maksmata. Töölepingu seaduse § 71, § 70 lg 1 ja §
   29 lg 8 kohaselt tuleb puhkusehüvitiseks maksta töötaja keskmine töötasu. Kuivõrd
   puhkust antakse kalendripäevades, tuleb puhkusehüvitise arvutamisel võtta aluseks


   2/4
   Vabariigi Valitsuse 11. juuni 2009. a määruse nr 91 „Keskmise töötasu maksmise
   tingimused ja kord“ (edaspidi: kord) § 4. Korra § 4 lg 3 kohaselt liidetakse keskmise
   kalendripäevatasu arvutamiseks arvutamise vajaduse tekke kuule eelnenud kuue
   kalendrikuu jooksul töötaja teenitud töötasud ja jagatakse sama ajavahemiku
   kalendripäevade arvuga. Arvutamise aluseks olevat kalendripäevade arvu vähendatakse
   nende kalendripäevade võrra, millal töötajale ei arvestatud töötasu tööst keeldumise korral
   töölepingu seaduse § 19 alusel. Korra § 4 lg 2 kohaselt ei arvestata ka rahvuspüha ega
   riigipühi. Korra § 4 lg 5 kohaselt korrutatakse keskmise kalendripäevatasu alusel
   makstava tasu arvutamisel keskmine kalendripäevatasu hüvitamisele kuuluvate
   kalendripäevade arvuga.
6. Sisuliselt kattuvad poolte väited keskmise kalendripäeva tasu suuruse kohta. Hageja väitel
   on see 43,91 eurot (tl 117), kostja väitel 43,93 eurot (tl 123). Arvestades asjaolu, et
   tegemist on hageja nõude aluseks oleva asjaoluga, võtab kohus aluseks hageja väidetud
   tasu suuruse, mis on ka kostja väidetust väiksem. Pooled vaidlevad aga kalendripäevade
   arvu üle, mille eest puhkusehüvitist tuleb maksta. Hageja leiab, et puhkusearvestust tuleks
   alustada 2014. a algusest, millest tulenevalt tuleks hüvitada 24,32 kasutamata
   puhkusepäeva. Kostja väitel oli hageja kuni 31. märtsini 2014 tasustamata puhkusel,
   mistõttu kasutamata puhkusepäevi on tal arvestades 1. aprillist 2014 17,4. Samas ei ole
   kostja esitanud oma väite kohta hageja tasustamata puhkusel viibimise kohta ühtegi
   tõendit. Seega ei saa seda väidet lugeda tõendatuks. Kuivõrd töölepingust nähtub, et hageja
   asus kostja juurde tööle 5. juunist 2013 (tl 8) ning pooled ei vaidle selle üle, et hageja
   2013. a-l puhkas, on kohtu hinnangul põhjendatud hageja kasutamata puhkusepäevade
   arvestus 2014. a algusest. Seega tuli lepingu lõppedes hagejale maksta puhkusehüvitis
   24,32*43,91=1067,89 eurot brutosummana, st 826,76 eurot netosummana (arvestatud
   maha tulumaks ja töötuskindlustusmakse).
7. Kuivõrd lõpparvet käsitleval palgalehel (tl 17) oli puhkusehüvitis toodud ära koos 2014. a
   novembrikuu töötasuga, vaidlevad pooled ka selle üle, kui suure osa 27. novembril 2014. a
   kostja poolt hagejale tasutud 459,14 eurost moodustas töötasu ja palju puhkusehüvitis.
   Hageja väitel oli novembri töötasu brutotasuna 593,05 eurot, st netotasuna 459,14 eurot.
   Kostja väitel oli hageja töötasu novembris 352 eurot brutotasuna. Kohtu hinnangul on
   põhjendatud kostja käsitlus töötasu suurusest. Palgalehelt (tl 17) nähtub, et hageja
   töötundide arv novembris oli 64 tunnitasuga 5,5 eurot. Töölepingu p 4 kohaselt (tl 8) on
   tunnitasu 5,5 eurot brutotasu. Seega saab pidada 352 eurot (64*5,5) brutotasuks, millest
   järeldub, et netotasu (arvestatud maha tulumaks ja töötuskindlustusmakse) oli 272,52
   eurot. Eelnevast tulenevalt pidi kostja hagejale lõpparvena maksma novembri töötasu
   272,52 eurot + puhkusehüvitise 826,76, st kokku 1099,28 eurot. Kostja on hagejale
   tasunud aga 864,43 eurot. Seega on tasumata 234,85 eurot. Selles ulatuses tuleb hageja
   puhkusehüvitise nõue rahuldada.
8. Hageja on palunud kostjalt välja mõista ka viivise töötasu maksmisega viivitamise eest.
   Hageja on esitanud järgmise viivisearvestuse (tl 113): 11.08.2014-08.01.2015: viivis
   sissenõutavaks muutunud, kuid laekumata töötasu summalt 273,46 eurot x 149p x 0,022%
   = 8,96 eurot, 11.09.2014-08.01.2015: viivis sissenõutavaks muutunud, kuid laekumata
   töötasu summalt 449,66 eurot x 118p x 0,022% = 11,67 eurot, 11.10.2014-08.01.2015:
   viivis sissenõutavaks muutunud, kuid laekumata töötasu summalt 436,37 eurot x 88p x
   0,022% = 8,44 eurot, 11.11.2014-08.01.2015: viivis sissenõutavaks muutunud, kuid
   laekumata töötasu summalt 475,20 eurot x 57p x 0,022% = 5,95eurot. Hageja nõuab viivist
   selle eest, et kostja viivitas hageja kohtutäituri poolt arestitud töötasu kohtutäiturile
   ülekandmisega. Täitemenetluse seadustiku § 111 kohaselt tähendab nõude arestimine, et
   kohustatud isik on kohustatud täitma nõude võlgniku asemel kohtutäiturile. See ei muuda


                                                                                          3/4
   nõude sissenõutavuse kuupäeva, st arestitud osas tuleb töötasu kohtutäiturile kanda üle
   samal ajal kui see tulnuks kanda töötajale. Kostja esitatud arvestuse (tl 75) ja
   maksekorralduste (tl 79-81 ja 89) kohaselt kandis ta hageja arestitud töötasu kokku
   summas 1634,51 eurot kohtutäituritele üle alles 8. jaanuaril 2015. VÕS § 113 lg 1 kohaselt
   võib kohustuse täitmisega viivitamise korral nõuda viivist. Hageja on esitanud
   viivisenõude väiksemas määras (0,022% päevas) kui seadusjärgne viivisemäär (8,05%
   aastas). Kohtu hinnangul võib viivist nõuda ka juhul, kui kohustus ei tule täita mitte
   võlausaldajale, vaid kolmandale isikule. Seega võib hageja viivist nõuda ka juhul, kui
   kostja viivitas arestitud töötasu maksmisega kohtutäiturile. Arvestades eeltoodut, asjaolu,
   et töölepingu p 4.4 kohaselt tuli töötasu maksta iga kuu 10. kuupäeval, ning palgalehtedel
   (tl 11-17) kajastuvaid kohtutäiturile tehtud kinnipidamisi on hageja viivisearvestus seega
   kohtu hinnangul õige. Järelikult tuleb hageja nõue viivise 35 euro saamiseks rahuldada.
9. Kohus leiab, et menetluskulud tuleb jätta poolte enda kanda. Seda järgmistel põhjendustel.
   TsMS § 168 lg 4 kohaselt, kui hageja loobub hagist, kannab ta kostja menetluskulud, välja
   arvatud juhul, kui ta loobub hagist või võtab selle tagasi seetõttu, et kostja on nõude pärast
   hagi esitamist rahuldanud. TsMS § 168 lg 5 kohaselt, kui hageja loobub hagist või võtab
   selle tagasi seetõttu, et kostja on pärast hagi esitamist tema nõude rahuldanud, kannab
   kostja hageja menetluskulud. Praegusel juhul on hageja loobunud oma nõuetest osas,
   milles ta palus tuvastada töölepingu ülesütlemise tühisus ning mõista kostjalt välja hüvitis
   töölepingu lõpetamise ja töölepingu lõpetamisest vähem etteteatatud aja eest, töötasu,
   puhkusekompensatsioon 359 eurot 21 senti ületavas osas ning viivis 35 eurot ületavas osas.
   Töötasu, puhkusehüvitise ja viivisenõudest on hageja loobunud põhjendusel, et kostja on
   pärast hagi esitamist tema nõude rahuldanud. Asjaolu, et kostja on hageja nõuded
   rahuldanud pärast hagi esitamist nähtub ka asjas esitatud tõenditest. Kostja on tasunud
   hageja arestitud töötasu kohtutäituritele küll hagi esitamisega samal päeval, kuid hilisemal
   kellaajal (tl 7 hagi esitamise aeg ning tl 79-81 ja 89 maksekorralduste tegemise aeg).
   Samuti on kostja tasunud osa puhkusehüvitisest pärast hagi esitamist (tl 75). Seega tuleks
   selles osas jätta menetluskulud TsMS § 168 lg 5 alusel kostja kanda. Samas on hageja
   loobunud töölepingu ülesütlemise tühisuse tuvastamise nõudest ja sellega seotud hüvitise
   nõuetest, mille osas tuleks menetluskulud jätta TsMS § 168 lg 4 alusel hageja kanda.
   Arvestades asjaolu, et asja menetlemisel ühe hagina ja ühes menetluses ei ole võimalik
   konkreetsete nõuetega seotud menetluskulu selgelt eristada, tuleb kohtu hinnangul
   olukorras, kus osaliselt on hageja oma nõuetest loobunud põhjusel, et kostja on need
   rahuldanud, ja osaliselt ilma nimetatud põhjuseta, menetluskulude jaotamisel kohaldada
   analoogia korras TsMS § 163, mis reguleerib menetluskulude jaotust hagi osalise
   rahuldamise korral. See säte tuleb kohaldamisele nagunii ka osas, milles menetlus hageja
   nõuete osas jätkus, kuna menetlusse jäänud nõuded rahuldati osaliselt. Kohus leiab, et
   praegusel juhul on kõige õiglasem jätta menetluskulud TsMS § 163 lg 1 kohaselt poolte
   enda kanda, arvestades asjaolu, et tulenevalt asjas esitatud nõuete erinevusest, ei ole
   võimalik kindlaks määrata kindlat proportsiooni nõuete osas, millest tulenevad kulud
   tuleks jätta vastavalt hageja ja kostja kanda. Samuti ei oleks sellise proportsiooni
   määramine lähtuvalt üksnes esitatud nõuete summadest põhjendatud, arvestades asjaolu, et
   erinevatele nõuetele suunatud menetlustoimingute maht oli oluliselt erinev tulenevalt
   hageja suuremas osas nõuetest loobumisest.
   /allkirjastatud digitaalselt/
   Vahur-Peeter Liin
   Kohtunik




   4/4

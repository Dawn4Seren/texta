                                                                                            1

                                                                   Kriminaalasi nr 1-13-3645




                           KOHTUMÄÄRUS

Kohus                        Viru Maakohus

Määruse tegemise aeg ja koht 06. jaanuar 2016, Rakvere kohtumaja

Kriminaalasja number         1-13-3645

Kohtunik                     Heli Väinaste

Kohtuistungi sekretär        Enjar Malm

                             Viru Vangla materjalid Margo Rebase vangistusest tingimisi
Kohtuasi
                             enne tähtaega vabastamiseks

Süüdimõistetu                MARGO REBANE, isikukood 39506016817,                   Eesti
                             Vabariigi kodanik, põhiharidus, elukoht xxxx

                             Karistuse kandmise algus 03.05.2013 ja lõpp 29.03.2017

Kaitsja                      v.-adv. Arri Tooming



RESOLUTSIOON
Jätta MARGO REBANE vangistusest tingimisi enne tähtaega vabastamata.

Välja mõista riigieelarvest eraldatud vahendite arvelt Advokaadibüroo Arri Tooming
(asukoht Tallinna 21, 44311 Rakvere) kasuks 48 (nelikümmend kaheksa eurot, s.h on
käibemaks 20%, s.o 8 eurot) eurot v.-adv. Arri Toominga poolt määratud korras
süüdimõistetu Margo Rebase kaitsjana osutatud õigusabi eest.

KrMS § 175 lg 1 p 4 alusel välja mõista Margo Rebaselt menetluskuluna kaitsjatasu 48
(nelikümmend kaheksa) eurot riigituludesse v.-adv. Arri Toominga poolt osutatud õigusabi
eest.

Margo Rebasel tasuda väljamõistetud summa Rahandusministeeriumi arvelduskontole
SEB Pangas nr EE891010220034796011, Swedbankis nr EE932200221023778606, Danske
Bankis nr EE403300333416110002 või Nordea Pangas nr EE701700017001577198.
Maksekorraldusele märkida viitenumber 2800049900 ning selgitus: „Margo Rebane, 1-13-
3645, kaitsjatasu.“ Menetluskulu tasuda 30 päeva jooksul käesoleva kohtumääruse
                                                                                                  2

jõustumisest arvates. Kui rahaline nõue pole täies ulatuses tähtaegselt tasutud, suunatakse
nõue täitemenetluse läbiviimiseks kohtutäiturile täitemenetluse seadustikus sätestatud
korras.

Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.


Asjaolud

Viru Vangla esitas 13.11.2015 Viru Maakohtule materjalid kinnipeetava Margo Rebase
vangistusest tingimisi enne tähtaega vabastamiseks.

Margo Rebane kannab karistust Tartu Maakohtu 17.06.2013 kohtuotsuse kohaselt, mille järgi on
ta süüdi tunnistatud KarS § 199 lg 2 p 7,8 ja 9 järgi ja teda karistati vangistusega 8 kuud. Margo
Rebane tunnistati süüdi KarS §-de 215 lg 2 p 1 ja 2 – 25 lg 2 järgi ja teda karistati vangistusega 5
kuud. KarS § 64 lg 1 alusel mõisteti Margo Rebasele liitkaristus üksikkaristustest raskema
suurendamise teel – 10 kuud vangistust. KarS § 65 lg 1 alusel suurendati Margo Rebasele
mõistetud karistust Tartu Maakohtu 03.05.2013 kohtuotsuse järgi KarS § 200 lg 2 p 7 alusel
mõistetud karistuse – 3 aastat 5 kuud 19 päeva vangistust võrra, mõistes Margo Rebasele
liitkaristuseks 4 aastat vangistust. KarS § 68 lg 1 alusel arvestati Margo Rebase eelvangistuses
viibitud ajavahemikud 20.11-21.11.2012, s.o 2 päeva ja 19.02-21.03.2013, s.o 1 kuu 2 päeva,
kokku 1 kuu 4 päeva karistusaja hulka ning Margo Rebase poolt ärakandmisele kuuluvaks
karistuseks loeti 3 aastat 10 kuud 26 päeva. Margo Rebase karistuse kandmise aega arvestatakse
Tartu Maakohtu 13.05.2013 kohtumääruses märgitud ajast, s.o 03.05.2013.

Kinnipeetavat on kriminaalkorras karistatud 4-l korral, vanglakaristust kannab ta teist korda.
Praegune kuritegu – süstemaatilised vargused, mis on toime pandud grupi poolt. Varasemalt on
isik lisaks vargustele toime pannud arvutikelmuse, isikuvastase kuriteo ja vägivalla kuriteo
(röövimine). Viimane kuritegu on võrreldes varasematega kergem. Kuritegude toimepanemise
ajal oli Margo Rebane alaealine. Kuritegude soodusteguriks on alkoholi tarvitamine ja
majandusliku kasu saamine. 2014.a omandas kinnipeetav vangistuses olles põhihariduse.
Kinnipeetav on läbinud sotsiaalprogrammi Eluviisitreening õigusrikkujale. Kinnipeetavaga on
korduvalt toimunud motiveerivad vestlused elukutse õpingutest toateeninduse erialal. Isik on
keeldunud kutseõppest toateeninduse ja puidupingitöö erialal. Alates 01.09.2015 õpib
kinnipeetav 10. klassis. Lisaks on kinnipeetav osalenud sõltlastele suunatud tugigrupis,
noorteprogrammis EQUIP ja kunstiteraapias. Ajavahemikul 23.05.2014-11.06.2015 on isik
olnud hõivatud koristustöödega, alates 11.06.2015 töötab ta toidujagajana, mille käigus on
säilitanud tööharjumuse. Kinnipeetav on             edukalt   püsinud noortele       suunatud
motivatsioonisüsteemis, mille raames on ta käinud 3 korda kodukülastusel.

Käesolevaks ajaks on kinnipeetav talle mõistetud karistusest ära kandnud enam kui 2 aastat 8
kuud ning kanda jääb tal veel enam kui 1 aasta 2 kuud vangistust.

Vangla iseloomustuse koostamise ajal, 26.10.2015, oli                 kinnipeetaval    8   kehtivat
distsiplinaarkaristust, millest käesolevaks hetkeks on kehtivaid 4.

Võimaliku ennetähtaegse vabanemise korral on Margo Rebasel võimalik elama asuda emale
kuuluvasse korterisse aadressile xxxx. Tegemist on kolmetoalise korteriga, kus elamistingimused
on väga head. Antud elamispinnal elavad kinnipeetava ema H R ning nooremad õed M ja M R.
                                                                                                     3

Helme Sanatoorse kooli jättis Margo Rebane pooleli. Sinna suunati ta õppima vanemate soovil,
kuna tal esinesid käitumisprobleemid. Kinnipeetav ei ole kindel, millist eriala sooviks ta
tulevikus õppida. Enne vangistust veetis kinnipeetav aega tegevusetult. Ta töötas paar kuud
ametlikult xxxx autoremondifirmas, kuid leidis, et teenistus on väike ja raha kulub peamiselt tööl
käimisele, mistõttu lõpetas töösuhte. Isik on pannud kuritegusid toime majandusliku kasu
saamise eesmärgil. 26.10.2015 seisuga puuduvad kinnipeetaval võlgnevused. Vabanemisel isikul
töökoht puudub. Esmatarbekaupade olemasolu tagab vabanemisel ema H R.

Kinnipeetava lähivõrgustikku kuuluvad isa E R, ema H R ning õed M ja M R. Sõpruskonda
kuuluvad valdavalt kriminaalkorras karistatud isikud. Margo Rebase                   pereliikmed on
seadusekuulekad ja on püüdnud ka teda igati mõjutada, kuid tulemusteta. Kinnipeetav on
tunnustuse nimel valmis toime panema õigusrikkumisi. Valdavalt on kuriteod toime pandud
grupis. Tagajärgedele isik ei mõtle, pikemaid eesmärke seadnud ei ole, elades päev korraga.
Alkoholi tarvitamisega seoses on risk olemas. Margo Rebane on alkoholi joobes toime pannud
väär- ja kuritegusid. Isik tunnistab, et tarvitas alkoholi peaaegu iga päev, kui selleks oli
võimalus. Isik on mitmel korral rikkunud kohtu poolt temale pandud kohustust mitte tarvitada
alkoholi. Tavaliselt tarvitas isik kanget alkoholi koos sõpradega. Alkoholijoobes muutub isik
vägivaldseks, on alkoholijoobes toime pannud isikuvastaseid kuritegusid, hiljem neid mitte
mäletades. Vangistuses alkoholisõltuvust ei ole diagnoositud. Margo Rebane on arvamusel, et
suudab alkoholi tarvitamisest lõplikult loobuda. Kinnipeetava sõnul on ta proovinud mõnel
korral kanepit, kuid see ei meeldinud ning ta ei näe, et tal narkootikumidega võiks probleeme
olla. Tõendid narkootikumide tarvitamise kohta puuduvad. Isik ei mõtle oma tegude
tagajärgedele, tegutsedes enne kui mõtleb. Kinnipeetav läheb kergesti endast välja, kui keegi
tema suunas erinevaid märkuseid teeb, mis talle ei sobi. Samas suudab isik ennast kontrollitud
keskkonnas (vangistuses) kontrollida ja on hoidunud uute kuritegude toimepanemisest. Margo
Rebane ei samasta end kriminaalse subkultuuriga, kuritegelikud hoiakud puuduvad. Samas võib
isik grupi mõjul toime panna eriliigilisi kuritegusid, valimata selleks aega ja kohta.
Kriminaalhooldusel olles pani isik katseajal toime uue kuriteo. Ametnikesse suhtub isik üldiselt
positiivselt, saades aru ametnike rollist. Isiku ohtlikkus seisneb füüsilise vägivalla kasutamises ja
vara ära võtmises. Ohu tõenäosus on kõige suurem kui Margo Rebane on alkoholijoobes ning
esineb grupi mõju. Uue mittevägivaldse kuriteo toimepanemise tõenäosus järgmise kahe aasta
jooksul on 64%, uue vägivaldse kuriteo toimepanemise tõenäosus sama aja jooksul on 56%.
Arvestades Margo Rebase ohtlikkuse taset ning uue kuriteo toimepanemise tõenäosust ei toeta
Viru Vangla tema tingimisi ennetähtaegset vabastamist III üksuse järelevalve alla. Isik on
alaealisena toime pannud I astme kuriteo. Juhul, kui kohus peab otstarbekaks kinnipeetav Margo
Rebane tingimisi enne tähtaega vabastada teeb vangla ettepaneku määrata talle katseaeg ja
käitumiskontroll kuni 29.03.2017. Käitumiskontrolli ajaks on otstarbekas määrata talle KarS §
75 lg 2 p 2,21,4,7 sätestatud kohustused.

Kriminaalhooldusametnik oma arvamuses märgib, et Margo Rebasel on vangistuses säilinud
lähisuhtevõrgustik pereliikmete, st õdede ja vanemate näol. Ema H R sõnul suhtlevad nad pojaga
peamiselt telefoni teel, 3-l korral on pojal lubatud ka järelevalve all kodus käia. Ema soovib poja
puhul uskuda positiivsetesse muudatustesse, kuid samas kardab, et poeg suhtleb edasi
kriminaalkorras karistatud sõpradega. Poja ja õdede vahelisi suhteid hindab ema rahuldavaks. Isa
E R elab perest lahus ja laste kasvatamisel osaleb võrreldes emaga vähem. Isa E R sõnul suhtleb
ta lastega nii tihti kui lapsed ise soovivad temaga suhelda, ise ta initsiatiivi üles ei näita, suhtleb
kõigi lastega umbes 3-4 korda kuus. Margo Rebasega on isa vangistuse ajal suhelnud nii palju,
kui poeg ise on helistanud. Isa elab üksi ja tal on oma majapidamine. Isa on igati nõus poega
aitama ja toetama, kui poeg seda soovib. Isa hinnangul on Margo Rebane olnud negatiivsete
sõprade poolt väga mõjutatav. Kinnipeetava igakuiseks sissetulekuks peale vabanemist kuni
                                                                                                    4

tööle saamiseni oleks töötu abiraha. Ema ja isa on nõus katma tema vabanemisjärgsed
esmavajadused, s.o toit, riided ja eluase. Peres on lisaks Margo Rebasele veel 2 nooremat õde,
kes on ülalpeetavad. Vanemate sissetulekuks on nende töötasud. Olulisemaks käitumist
mõjutavaks teguriks vabaduses ja uute seadusrikkumiste riskiteguriks on eelkõige alkoholi
tarvitamine. Varasemalt ei suutnud Margo Rebane täita käitumiskontrolli nõudeid ja jätkas
kuritegelikku elu. Nimetatud asjaolud muudavad kaheldavaks kinnipeetava võimekuse käituda
kriminaalhoolduse nõuetele vastavalt. Positiivseks asjaoluks saab lugeda emapoolset tuge ja
toetust, mis kergendab kohanemist ja toimetulekut. Juhul, kui kohus peab otstarbekaks
kinnipeetav tingimisi enne tähtaega vabastada teeb kriminaalhooldusametnik ettepaneku määrata
talle katseaeg ja käitumiskontroll kuni 29.03.2017. Käitumiskontrolli ajaks on otstarbekas
määrata talle KarS § 75 lg 2 p 2,4,7 sätestatud kohustused.

Margo Rebane kinnitas kohtuistungil, et soovib vangistusest tingimisi enne tähtaega vabaneda.
Ta soovib vabaduses esialgu kooliteed jätkata, xxxx on olemas täiskasvanute gümnaasium. Ta
soovib omandada keskhariduse ja minna siis ettevõtlust õppima. Ta soovis juba 2014.a minna
10. klassi, aga ei lastud, sest talle pakuti toateenindust, mis ei sobinud talle. Puidupingitöö eriala
ei ole talle pakutud. Tal oli kohe plaan keskharidus saada. Margo Rebase väitel suudab ta
vabaduses alkoholist loobuda, sest ta on kolm aastat sellest eemal olnud. Kodus oleks olnud
võimalik alkoholi tarvitada, aga ta isegi ei mõtle selle peale. Kodus käis ta viimati septembris.
Individuaalne täitmiskava on täielikult täidetud, ainult vestlused toimuvad regulaarselt.
Distsiplinaarkaristusi on tal päris karistusaja algusest. Selles keskkonnas võivad sellised
rikkumised iseenesest tekkida, ta ei ole neid nimelt otsinud ning ta on olnud ka valel ajal vales
kohas.

Abiprokurör Enn Pustak on edastanud kohtunikule oma seisukoha elektrooniliselt ning
lähtudes KrMS § 432 lg 33 teatanud, et ei soovi võtta osa Margo Rebase tingimisi enne tähtaega
vangistusest vabastamise küsimuse läbivaatamisest. Prokurör nõustub Viru Vangla poolt
26.10.2015 koostatud kinnipeetava iseloomustuses toodud seisukohtadega ning ei pea vajalikuks
neid korrata ega toeta samuti nagu vangla M. Rebase ennetähtaegset vangistusest vabastamist.
Täiendavalt märgib prokurör, et KarS § 76 lg 4 kohaselt arvestab kohus isiku vangistusest
tingimisi enne tähtaega vabastamisel kuriteo toimepanemise asjaolusid, süüdimõistetu isikut,
varasemat elukäiku ning käitumist karistuse kandmise ajal, samuti tema elutingimusi ja neid
tagajärgi, mida võib süüdimõistetule kaasa tuua tingimisi enne tähtaega karistusest vabastamine.
Nad ei ole kõik ühe kaaluga ning juhul, kui positiivseid asjaolusid esineb arvuliselt isegi rohkem,
ei ole automaatselt tagatud kinnipeetava vangistusest tingimisi ennetähtaegne vabanemine.
Tegemist on kohtu kaalutlusotsusega ning iga tingimisi enne tähtaega vabastamise otsustamisel
tuleb lähtuda konkreetset asja iseloomustavatest positiivsetest ja negatiivsetest argumentidest,
mis omavad erinevat kaalu. M. Rebase varasem elukäik ning toimepandud kuritegude iseloom
viitavad tema ohtlikkusele. Teda on kriminaalkorras karistatud kokku neljal korral ning
käesolevat vangistust (liitkaristust) kannab ta mh I astme kuriteo - röövimise eest. Isiku korduv
karistatus viitab kriminaalsetele hoiakutele. Seega ei olnud uute kuritegude toimepanemine
juhuslik. Kuna M. Rebane kannab KarS § 65 lg 1 alusel mõistetud liitkaristust mh vägivaldse
varavastase kuriteo toimepanemise eest, siis tema ennetähtaegse vabastamise korral saaks
ühiskonna õiglustunne tugevalt riivata, kuna karistuse üldpreventsiooni eesmärgiks on näidata
ühiskonnale, et võõra vallasasja äravõtmine selle ebaseadusliku omastamise eesmärgil, kui see
on toimepandud vägivallaga (röövimine), ei ole tolereeritav ning toob endaga kaasa tugeva
riigipoolse sanktsiooni, mis võib väljenduda pikaajalises vangistuses ning eelduslikult selle täiel
määral ära kandmises. M. Rebase vabastamine enne tähtaega ei oleks kooskõlas karistuse
mõistmise üldiste eesmärkidega (hoiduda uute kuritegude toimepanemisest) ega tekitaks
ühiskonnas usaldust karistuse mõistmisesse. Eelnimetatud iseloomustuse kohaselt on nimetatud
                                                                                                 5

kinnipeetaval kaheksa kehtivat distsiplinaarkaristust. Kinnipeetav ei suuda isegi vangistuses olles
ühiskonnas kehtestatud reegleid järgida. Isik, kes on paigutatud kinnisesse asutusse, peab
käituma vastavalt seal kehtivatele reeglitele ning vältima distsiplinaarrikkumiste toimepanemist.
Kui süüdimõistetu ei suuda alluda vanglas kehtestatud korrale, siis on väheusutav, et ta suudaks
vabaduses alluda kõigile kontrollnõuetele ja täita temale pandud kohustusi. Vastavalt Riigikohtu
kriminaalkolleegiumi 02.11.2006 määrusele kohtuasjas nr 3-1-1-91-06 on vangistusest
ennetähtaegse vabastamise oluliseks tingimuseks vangistatu õiguspärane käitumine. Käesoleval
juhul ei ole see tingimus täidetud. Olukorras, kus kinnipeetav ei ole aru saanud oma kuritegude
tõsidusest ja sellega kaasnevatest tagajärgedest ning ei ole ka vangistuses üles näidanud tõsist
tahet seaduskuulekaks eluks, oleks tema vabastamise korral ühiskonna heaolu ohustatud. KarS §
76 lg 5 kohaselt määratakse katseaeg ärakandmata karistusaja ulatuses, kuid mitte lühemana kui
kuus kuud. Katseajaks allutatakse süüdlane KarS § 75 sätestatud käitumiskontrollile, kuid mitte
rohkem kui kahekümne neljaks kuuks. Seega kujuneks eelnimetatud süüdimõistetu katseaeg ning
kriminaalhooldus käesoleval hetkel vabanedes liialt pikaks, millist ei saa lugeda otstarbekaks.
Lähtudes ärakandmata karistusaja pikkusest (karistusaja lõpp on 29.03.2017) arvab prokurör, et
üsna pikaajaline katseaeg ja kriminaalhooldus nimetatud süüdimõistetu puhul ei ole põhjendatud.
Prokurör arvab, et tingimisi ennetähtaegne vabastamine vangistusest ei ole antud juhul
põhjendatud, kuna M. Rebane on näidanud oma varasema käitumisega, et tema
käitumiskontrollile allutamine ja kriminaalhooldus ei ole küllaldased meetmed, mis hoiavad ära
tema poolt uute õigusrikkumiste toimepanemist. Enne vangistust oli nimetatud kinnipeetaval
probleeme alkoholi kuritarvitamisega, mida võib pidada uue kuriteo toimepanemise
riskifaktoriks. Väärib märkimist, et eelmainitud iseloomustuse kohaselt on isik ohtlik
avalikkusele. Süüdimõistetu poolt uue mittevägivaldse kuriteo ja uue vägivaldse kuriteo
toimepanemise tõenäosus järgmise 2 aasta jooksul on vastavalt 64% ja 56%. Seega on
eelnimetatud süüdimõistetu puhul olemas arvestatav uue kuriteo toimepanemise tõenäosus.
Teiste inimeste turvalisuse tagamiseks – nende vara ja isikupuutumatuse kaitseks on põhjendatud
jätta käesoleval juhul kinnipeetav vangistusest vabastamata. Piirangud, mis on seotud
kriminaalhooldusega, ei ole piisavad süüdimõistetu õiguskuuleka käitumise tagamiseks.
Käitumiskontroll ei hoiaks teda uute kuritegude toimepanemisest ja tema käitumine katseajal
võib olla negatiivne ja kriminaalhoolduse teostamine probleemne ning karistamise eesmärgid
(hoiduda uute kuritegude toimepanemisest) jäävad täitmata. Karistuse tervikuna ärakandmine on
reegliks ja sellest tingimisi ennetähtaegne vabastamine selgelt erandiks. M. Rebase puhul
selliseid erandlikke asjaolusid ei esine. Eeltoodu alusel ei toeta prokuratuur Margo Rebase
tingimisi ennetähtaegset vabastamist.

Kaitsja leidis, et prokuröri seisukoht on põhjalikult argumenteeritud, kuid samas on prokurör
oma seisukohas jätnud väljendamata olulised asjaolud, mida kohus peab arvestama, kaaludes
isiku vangistusest tingimisi enne tähtaega vabastamist. Tõepoolest kohtupraktikas ja seaduse
mõtte kohaselt on vangistusest tingimisi enne tähtaega vabastamise peamiseks eelduseks isiku
õiguskuulekas käitumine. Isiku vastavust enne tähtaega vabastamiseks peab näitama tema
käitumine karistuse kandmise ajal. Selle all ei tule mõista distsiplinaarkaristuste puudumist või
olemasolu tingimisi vabastamise puhul, vaid see sõltub resotsialiseerimise edukusest ja
täitmiskavas püstitatud eesmärkide saavutamisest ja selle kava täitmisest. Lisaks sellele peab
kohus arvesse võtma isiku varasemat käitumist, kuritegude toimepanemist ja nende dünaamikat.
Kuritegude dünaamika prokuröri seisukohas ei kajastunud, see on muutunud kergemaks, sest
käesolevad kuriteod on kvalifitseeritud KarS § 199 ja 215 järgi ning on kergemad kui need, mille
eest isik varasemalt karistada sai. Süüdimõistetu puhul on oluline märkida, et materjalide
kohaselt on tema poolt kuritegude toimepanemise peamiseks põhjuseks olnud alkoholi
tarvitamine, võimalik et ka kuritarvitamine. Margo Rebane kinnitas, et ta on suutnud alkoholist
täielikult loobuda ja olles lubatud noortele suunatud motivatsiooni raames kodus käima, on
                                                                                                 6

püsinud 3 kodukülastuse korral alkoholist eemal. Seega võib tähendada Margo Rebase
mõttesuuna muutust selles osas ja see näitab tema soovi mineviku taagast täielikult vabaneda.
Kohus peaks arvestama sotsiaalvõrgustiku olemasolu ja lähisugulaste toetust, sest ilma selleta
vabanenu edaspidine elu võib kujuneda üsna heitlikuks. Margo Rebasel on kindel elukoht ning
soov omandada haridus ja töötada. Need asjaolud viitavad sellele, et selle noore inimese
teadvuses on karistuse mõjul toimunud olulised muutused, mis võimaldab loota, et tema enne
tähtaega vabastamine ei ole ekslik samm. Kaitsja palus kohtul siiski kaaluda Margo Rebase
vangistusest tingimisi enne tähtaega vabastamist, vaatamata sellele, et vangla ja prokurör seda ei
toeta.

KarS § 76 lg 4 sätestab, et tingimisi enne tähtaega vangistusest vabastamise otsustamisel
arvestab kohus kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdlasele kaasa tuua tingimisi enne tähtaega karistusest vabastamine.

Kohus, kuulanud ära süüdimõistetu, kaitsja, tutvunud prokuröri arvamusega ning Viru Vangla
poolt esitatud materjalidega, leiab, et süüdimõistetu Margo Rebane ei kuulu vangistusest
tingimisi enne tähtaega vabastamisele. Kinnipeetavat on kriminaalkorras karistatud 4-l korral
ning reaalset vanglakaristust kannab ta teist korda. Kohtu hinnangul ei saa jätta tähelepanuta
asjaolu, et isik kannab liitkaristust muuhulgas esimese astme varavastase kuriteo – röövimise –
eest. Kinnipeetaval on käesoleval ajal 4 kehtivat distsiplinaarkaristust erinevate rikkumiste eest.
Riigikohtu kriminaalkolleegiumi 02.11.2006 määruse nr 3-1-1-91-06 kohaselt on vangistusest
ennetähtaegse vabastamise oluliseks tingimuseks vangistatu õiguspärane käitumine, käesoleval
juhul ei ole see tingimus täidetud. Kui isikul on raskusi kehtestatud normide ja reeglite
järgimisega ka vanglas range järelevalve tingimustes, siis seab see kahtluse alla tema võime
vabaduses olles seaduskuulekalt käituda. Enne vangistust oli kinnipeetaval probleeme alkoholi
tarvitamisega, kuritegude toimepanemise ajal on ta olnud alkoholijoobes ning
kriminaalhooldusele määratuna on ta mitmel korral rikkunud alkoholi tarvitamise keeldu.
Seetõttu on kohtu hinnangul olemas arvestatav risk, et isik ei ole suuteline vabaduses hoiduma
alkoholi kuritarvitamisest, mis võib viia uue kuriteo toimepanemiseni. Kinnipeetaval puudub
vabanedes garanteeritud töökoht ning seega kindel igakuine sissetulek, tema vanemad on küll
avaldanud valmisolekut teda toetada, kuid arvestamata ei saa jätta asjaolu, et majandusliku kasu
saamine on olnud varasemate kuritegude toimepanemise eesmärgiks. Kinnipeetava
suhtlusringkonda kuuluvad valdavalt kriminaalkorras karistatud isikud. Enamik kuritegusid on
toime pandud grupis, mis näitab, et isik on mõjutatav. Uue mittevägivaldse kuriteo
toimepanemise tõenäosus Viru Vangla hinnangul järgmise kahe aasta jooksul on 64%, uue
vägivaldse kuriteo toimepanemise tõenäosus sama aja jooksul on 56%. Seega on olemas
arvestatav uue kuriteo toimepanemise tõenäosus. Arvestades Margo Rebase ohtlikkuse taset ning
uue kuriteo toimepanemise tõenäosust ei toeta Viru Vangla tema tingimisi ennetähtaegset
vabastamist. Kinnipeetav on olnud ka varasemalt kriminaalhooldusele allutatud, kuid ta ei
suutnud täita käitumiskontrolli nõudeid ja pani toime uue kuriteo. Sellest tulenevalt puudub
kohtul kindlus, et käitumiskontrollile allutamine ja talle erinevate kohustuste määramine oleksid
sel korral piisavalt mõjusad vahendid, et hoida ära isiku poolt uute kuritegude toime panemist.
Karistuse tervikuna ära kandmine on reegliks ja sellest tingimisi ennetähtaegne vabastamine
selgelt erandiks. Kohus leiab, et Margo Rebase puhul selliseid erandlikke asjaolusid käesoleval
ajal ei esine.

Positiivsena võib kinnipeetava puhul välja tuua selle, et ta on vangistuse jooksul osalenud
mitmetes sotsiaalprogrammides, olnud hõivatud tööga ning omandanud põhihariduse ja asunud
õppima 10. klassis. Kohtu hinnangul ei kaalu kinnipeetavat positiivselt iseloomustavad asjaolud
                                                                                             7

üles negatiivseid, millel kohus eelnevalt peatus ning milliseid peab kohus kaalukamateks KarS §
76 lg-s 4 sätestatud asjaolude kogumis.

Kohtuistungil osales kinnipeetava taotlusel kaitsja v.-adv. Arri Tooming, kellel kulus õigusabi
osutamiseks 48 eurot. Kohus leiab, et nimetatud summa õigusabi osutamise eest kuulub
väljamõistmisele kinnipeetavalt.

Kohus lähtus määrust tehes eeltoodust ja juhindus KarS § 76; KrMS § 426, 432, 384, 387.

/allkirjastatud digitaalselt/

Heli Väinaste
Kohtunik

                            KOHTUOTSUS
                               EESTI VABARIIGI NIMEL
Kohus                               Harju Maakohus
Kohtunik                            Tiia Mõtsnik
Otsuse tegemise aeg ja koht         23. veebruar 2016.a, Tallinn, Kentmanni kohtumaja
Tsiviilasja number                  2-15-113942
Tsiviilasi                          AS XXX hagi           XXXOÜ       vastu    võlgnevuse
                                    väljamõistmiseks
Tsiviilasja hind                    2380,26 eurot
Menetlusosalised ja nende           Hageja: AS XXX (registrikood XXX, asukoht XXX)
esindajad
                                    Hageja lepinguline esindaja:      Raivo    XXX      (e-post
                                    raivo.XXX@gmail.com)
                                    Kostja: XXXOÜ (registrikood XXX, asukoht XXX)
                                    Kostja lepinguline esindaja: advokaat Kaarel Berg (e-
                                    post kaarel.berg@eversheds.ee)
Menetlustoimingu tegemise viis      Kohtuistungi toimumise aeg 25.01.2016.a.
RESOLUTSIOON
   1. Rahuldada AS XXXhagi XXXOÜ vastu võlgnevuse väljamõistmiseks osaliselt.
   2. Välja mõista XXXOÜ-lt AS XXXkasuks põhivõlgnevus 300,16 eurot.
   3. Jätta rahuldamata AS XXXviiviste nõue XXXOÜ vastu summas 826,27 eurot.
Menetluskulude jaotus
   1. Menetluskulud jätta poolte endi kanda.

Edasikaebamise kord

Kohtuotsusele võib esitada apellatsioonkaebuse 30 päeva jooksul, alates otsuse
kättetoimetamisest, kuid mitte hiljem kui viie kuu möödumisel esimese astme kohtu otsuse
avalikult teatavaks tegemisest.
Kohus selgitab, et vastavalt TsMS § 187 lg 6 peab menetlusabi taotlemise korral menetlusabi
taotleja seaduses sätestatud tähtaja järgimiseks tegema tähtaja kestel ka menetlustoimingu,
mille tegemiseks ta menetlusabi taotleb, eelkõige esitama kaebuse. Kaebuse põhjendamiseks
või riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus sellisel juhul mõistliku tähtaja pärast menetlusabi
andmise taotluse lahendamist, kui nimetatud taotlus ei olnud esitatud põhjendamatult või
tähtaja pikendamise eesmärgil. See ei välista menetlustähtaja ennistamist.

Hageja nõue

Hagiavalduse kohaselt sõlmisid 17.03.2014 pooled Tallinnas XXXkinnistu äriruumide
üürilepingu perioodi 24.03.2014-23.03.2015 kohta. 08.07.2014 sai hageja kostja e-kirja
sooviga üürilepingu ennetähtaegseks lõpetamiseks alates 08.01.2015. Hageja märgib, et
vastavalt üürilepingule tuli teade (sh avaldus) teisele poolele edastada tähitud kirjana lepingus
toodud aadressil või anda üle allkirja vastu. Kostja 08.07.2014 e-kiri ei vastanud nendele
nõuetele. Kostja 08.07.2014 e-kiri edastati e-posti aadressile XXX, mis ei olnud ei hageja
seadusliku esindaja ega töötaja e-post ning vastav e-kiri sai teatavaks hagejale alles
26.08.2014. Seega ei saa lugeda 08.07.2014 avaldust nõuetekohaselt esitatuks ja kättesaaduks
lugeda ning leping ei lõppenud 08.01.2015.
9.12.2014 esitas kostja uue omakäeliselt vormistatud avalduse üürilepingu lõpetamiseks koos
nõusolekuga tasuda pool üüri ja kommunaalteenuste hinnast kehtiva üürilepingu perioodi
lõpuni. Vastav dokument anti otse üle hageja seaduslikule esindajale ning hageja leiab, et
sellest hetkest hakkas jooksma 6-kuuline etteteatamistähtaeg lepingu lõpetamiseks. Eeltoodust
tulenevalt on põhjendatud nõuda kostjalt lepingujärgseid makseid kuni lepingu sõlmimisel
kokkulepitud lepingu lõppemise tähtajani 23.03.2015.
Kostja jättis alates 2014.a detsembrist oma üüri ja muude lepingujärgsete maksete tasumise
kohustuse täitmata. Kostja jättis tasumata lisaks 2014. a detsembrile ka 2015. a jaanuari,
veebruari ja märtsi arved. Üürilepingu järgi on kostja kohustatud maksetega viivitamise korral
tasuma hagejale viivist iga tasumisega viivitatud päeva eest 0,5% tasumata summast. Kostja
võlgnevuse ja viivisearvestuse järgi on 11.08.2015 seisuga kostja põhivõlgnevus hagejale
1190,13 eurot ja kohustus tasuda viivist summas 981,59 eurot. Hageja on viiviste summast
maha arvestanud garantiisumma 256 eurot. Hageja nõuab lisaks jooksva viivise tasumist kuni
põhivõlgnevuse summani.

Kostja vastuväited

Kostja tunnistab 23.10.2015 esitatud vastuses hageja rahalist nõuet vaid 2014.a. detsembri
eest summas 328,88 eurot. Ülejäänud hageja nõuet kostja ei tunnista.
Kostja selgitab vastuses, et kostja esitas 08.07.2014 e-kirjaga avalduse üürilepingu
ülesütlemiseks alates 08.01.2015. Vastav avaldus esitati e-posti aadressile XXX, mida pooled
kasutasid alaliselt teadete vahetamiseks. Kostja kolis üürilepingu esemeks olevalt üüripinnalt
välja 08.12.2014 ning andis hagejale valduse üle 09.12.2014.
Kostja leiab, et on üürilepingu üles öelnud õiguspäraselt, kuivõrd teatas kooskõlas
üürilepinguga lepingu lõpetamise soovist ette 6 kuud. Seega vabanes kostja alates 08.01.2015
üürilepingu täitmise kohustusest, mistõttu on hageja nõue põhjendamatu üüri ja kõrvalkulude
osas, mis on esitatud 2014. a detsembrile järgnenud aja eest.
Kostja tunnistab, et on koostanud 09.12.2014 omakäelise avalduse, milles on märgitud
üürilepingu lõpetamise soov ja nõusolek tasuda pool üüri ja kommunaalteenuste hinnast
kehtiva üürilepingu perioodi lõpuni. Kostja on seisukohal, et kuna üürileping oli juba
08.07.2014 ülesütlemisavaldusega kehtivalt üles öeldud, ei saanud kostja 09.12.2014
avaldusega enam uuesti üürilepingut üles öelda. Seetõttu ei saa 09.12.2014 avaldusel olla
õiguslikku tähendust.
Ühtlasi esitas kostja tasaarvestuse avalduse, kuivõrd kostjal on hageja vastu nõue üürilepingu
sõlmimisel tasutud deposiidi tagastamiseks koos viivisenõudega. Kostja tasus üürilepingu
sõlmimisel deposiidi summas 256 eurot, mida hageja ei ole kostjale tagastanud üürilepingu
lõppemisel. Sellest tulenevalt on kostjal nõue hageja vastu deposiidi summas 256 eurot ja


                                                                                               2
viiviste nõudes 368,64 eurot, kokku 624,64 eurot. Seetõttu tasaarvestab kostja deposiidi
tagastamise nõude koos viivisenõudega hageja nõudega võlgnevuse tasumiseks. Ülejäänud
osas ei soovi kostja vastunõuet esitada.

Kohtuotsuse põhjendused

Kohus, uurinud seadusest juhindudes kõiki tõendeid igakülgselt, täielikult ja objektiivselt,
asub seisukohale, et hagi tuleb rahuldada osaliselt.

Tsiviilkohtumenetluse seadustik (TsMS) § 5 lg 1 kohaselt menetletakse hagi poolte esitatud
asjaolude ja taotluste alusel, lähtudes nõudest. Nimetatud sätte lg 2 kohaselt on pooltel võrdne
õigus ja võimalus oma nõuet põhjendada ja vastaspoole esitatu ümber lükata või sellele vastu
vaielda. Pool määrab ise, mis asjaolud ta oma nõude põhjendamiseks esitab ja milliste
tõenditega neid asjaolusid tõendab. TsMS § 230 lg 1 kohaselt peab kumbki pool
hagimenetluses tõendama neid asjaolusid, millele tuginevad tema nõuded ja vastuväited.
TsMS § 231 lg 2 järgi poolte faktilise asjaolu kohta esitatud väide ei vaja tõendamist, kui
vastaspool võtab selle omaks ning lg 4 järgi omaksvõttu eeldatakse, kui vastaspool ei
vaidlusta faktilise asjaolu kohta esitatud väidet selgesõnaliselt ja vaidlustamise tahe ei ilmne
ka poole muudest avaldustest.
Kohus juhindub antud asja lahendamisel: võlaõigusseaduse (VÕS) § 271 lg 1, mille kohaselt
üürilepinguga kohustub üks isik (üürileandja) andma teisele isikule (üürnikule) kasutamiseks
asja ja üürnik kohustub maksma üürileandjale selle eest tasu (üüri). VÕS § 292 lg 1, mille
järgi lisaks üüri maksmisele peab üürnik kandma muid üüritud asjaga seotud kulusid
(kõrvalkulud) üksnes juhul, kui selles on kokku lepitud. Kõrvalkuludeks on tasu üürileandja
või kolmanda isiku teenuste ja tegude eest, mis on seotud asja kasutamisega. VÕS § 195 lg 1,
mille järgi lepingupool ütleb lepingu üles ülesütlemisavalduse tegemisega teisele
lepingupoolele. VÕS § 195 lõige 2, mille kohaselt, kui lepingupool võib vastavalt seadusele
või lepingule lepingu üles öelda, vabastab ülesütlemine mõlemad lepingupooled nende
lepinguliste kohustuste täitmisest. Lepingust kuni selle ülesütlemiseni tekkinud õigused ja
kohustused jäävad kehtima. VÕS 197 lg 1, mille kohaselt, kui kaks isikut (tasaarvestuse
pooled) on kohustatud maksma teineteisele rahasumma või täitma muu samaliigilise
kohustuse, võib kumbki pool (tasaarvestav pool) oma nõude teise poole nõudega
tasaarvestada, kui tasaarvestaval poolel on õigus oma kohustus täita ja teiselt poolelt nõuda
tema kohustuse täitmist. VÕS § 100 järgi kohustuse rikkumine on võlasuhtest tuleneva
kohustuse täitmata jätmine või mittekohane täitmine, sealhulgas täitmisega viivitamine.
Vastavalt VÕS § 108 lg 1 kui võlgnik rikub raha maksmise kohustust, võib võlausaldaja
nõuda selle täitmist. VÕS § 113 lg 1, mille kohaselt rahalise kohustuse täitmisega viivitamise
korral võib võlausaldaja nõuda võlgnikult viivitusintressi (viivis), arvates kohustuse
sissenõutavaks muutumisest kuni kohase täitmiseni. Viivise määraks loetakse käesoleva
seaduse §-s 94 sätestatud intressimäär, millele lisandub kaheksa protsenti aastas. Kui
lepinguga on ette nähtud kõrgem intressimäär kui seadusjärgne viivisemäär, loetakse viivise
määraks lepinguga ettenähtud intressimäär.

Pooled vaidlevad selle üle, kas kostja poolt 08.07.2014 esitatud üürilepingu
ülesütlemisavalduse alusel saab lugeda üürilepingu lõppenuks alates 08.01.2015 või mitte.
Eeltoodust tulenevalt vaidlevad pooled omakorda selle üle, kas hageja esitatud tasumata
lepingujärgsete maksete nõue on põhjendatud või mitte.
Kostja tunnistab hageja nõuet summas 328,88 eurot.

Kohus analüüsib esmalt, kas kostja poolt 08.07.2014 esitatud ülesütlemisavaldus on kehtiv.


                                                                                              3
Tsiviilseadustiku üldosa seadus (TsÜS) § 69 lg 1 sätestab, et kindlale isikule (tahteavalduse
saaja) suunatud tahteavaldus tuleb tahteavalduse tegija poolt väljendada ja see muutub
kehtivaks kättesaamisega. Kindlale isikule suunamata tahteavaldus muutub kehtivaks tahte
väljendamisega. VÕS § 195 lõige 2, mille kohaselt, kui lepingupool võib vastavalt seadusele
või lepingule lepingu üles öelda, vabastab ülesütlemine mõlemad lepingupooled nende
lepinguliste kohustuste täitmisest. Lepingust kuni selle ülesütlemiseni tekkinud õigused ja
kohustused jäävad kehtima.
Üürilepingu punkti 7.6.2. järgi loetakse leping lõppenuks, kui üks pool on teatanud teisele ette
6 (kuus) kuud lepingu lõpetamise soovist.

Pooled ei vaidle selle üle, et 08.07.2014 esitas kostja ülesütlemisavalduse e-posti aadressile
XXX. Hageja on muu hulgas märkinud 11.08.2015 esitatud hagiavalduses, et hageja sai
08.07.2014 kostjalt e-kirja, milles sisaldus avaldus üürilepingu lõpetamiseks alates
08.01.2015. Menetluse kestel on hageja asunud väitma (tlk 66), et tegelikult sai teatavaks
08.07.2014 e-kiri hageja seaduslikule esindajale alles 26.08.2014. Kohus käsitleb vastavat
seisukohta hagi muutmise taotlusena. Kostja on leidnud, et vastav hageja seisukoht ei ole
põhjendatud ega asjakohane (tlk 81) ning hageja ei saa oma suva järgi tagasi võtta väidet,
mida ta on selgelt väljendanud varasemalt. Kohus märgib, et TsMS § 217 lg 5 ja lg 6 alusel
loetakse esindaja tehtud menetlustoiming tehtuks esindatud menetlusosalise poolt ning
esindaja käitumine ja teadmine loetakse võrdseks menetlusosalise käitumise ja teadmisega.
TsMS § 376 lg 1 sätestab, et pärast hagi menetlusse võtmist ja kostjale kättetoimetamist võib
hageja muuta hagi eset või alust üksnes kostja või kohtu nõusolekul. Kostja nõusolekut
eeldatakse, kui ta ei esita hagi muutmisele viivitamata vastuväidet. Lähtudes TsMS § 217 lg 5,
lg 6 ja TsMS § 376 lg 1 ei pea kohus põhjendatuks hagi muutmist ning jätab sellest tulenevalt
hageja taotluse hagi muutmiseks rahuldamata.

Hageja on lisaks leidnud, et kuivõrd tegemist oli tema raamatupidaja e-postiga, kes pole tema
töötaja, siis ei saa lugeda sellele e-postile saadetud teateid nõuetekohaselt edastatuks. Lisaks
märgib hageja, et kostja pidanuks vastavalt üürilepingu punktile 10.2 esitama teate tähitud
kirjaga või allkirja vastu üle andma ettenähtud aadressil.

VÕS § 25 lg 1 sätestab, et lepingupooled on oma majandus- või kutsetegevuses sõlmitud
lepingu puhul kohustatud järgima iga tava, mille järgimises nad on kokku leppinud, ja
praktikat, mis on nendevahelistes suhetes tekkinud.

Kohus loeb tõendatuks kostja poolt esitatud e-kirjavahetusega (tlk 84-85), et pooled kasutasid
e-posti aadressi XXX omavahelises äritegevuses. Hageja pole muu hulgas esitanud
vastuväiteid selle kohta, et eelmainitud aadressilt saadeti kostjale igakuiseid arveid.
Kohus on seisukohal, et kostja ei pea aru saama, kas isik, kes e-posti aadressi XXX kaudu
temaga suhtles oli hageja töötaja või muu lepingu alusel hagejale teenuseid osutav isik.
Tõendatud on see, et hageja kasutas e-posti aadressi XXX oma lepingupartneriga suhtlemisel
ning kostjal oli sellest tulenevalt mõistlikult võimalik eeldada, et hageja aktsepteerib
suhtlemist vastava e-posti aadressi kaudu ning isikud, kes kostjaga suhtlevad, on hageja
töötajad või muud volitatud isikud lepingupartneritega suhtlemiseks. VÕS 325 lg 1 kohaselt
on ka seaduse järgi piisav, kui ülesütlemisavaldus on kirjalikku taasesitamist võimaldavas
vormis esitatud.
TsÜS § 133 lg 1 sätestab, et kui isik kasutab teist isikut pidevalt oma majandus- või
kutsetegevuses, siis loetakse, et talle on teada asjaolud, mida teab majandus- või
kutsetegevuses kasutatav isik, välja arvatud juhul, kui majandus- või kutsetegevuses


                                                                                              4
kasutatava isiku ülesanded ei hõlma sellise teabe vahendamist teda majandus- või
kutsetegevuses kasutavale isikule või kui majandus- või kutsetegevuses kasutatavalt isikult ei
saa sellise teabe vahendamist, arvestades tema ülesandeid majandus- või kutsetegevuses,
mõistlikult oodata.
Kohus on seisukohal, et TsÜS § 133 lg 1 alusel pidi hageja teadlik olema e-posti aadressile
XXX laekunud teadetest, sh avaldusest üürilepingu lõpetamise kohta, sest vastava e-posti
aadressi vahendusel suhtlesid pooled varasemalt ka üürilepinguga seoses. Kohtu vastavat
seisukohta kinnitab iseenesest ka asjaolu, et hageja on tunnistanud hagiavalduses, et kostja
08.07.2014 e-kiri jõudis temani 08.07.2014 (tlk 21).
Seoses e-kirja kättesaamise ajaga on Riigikohus lahendis nr 3-2-1-123-07 punktis 12 asunud
seisukohale, et e-postiga saadetud teate saab lugeda kättesaaduks, kui see on jõudnud saajani
ja tal on mõistlik võimalus teatega tutvuda. Kolleegiumi arvates on e-kiri jõudnud saajani, kui
see on saabunud saaja või tema valitud teenusepakkuja serverisse, kuid e-kiri on kätte saadud
alles siis, kui saajal on mõistlik võimalus sellega tutvuda. Majandus- ja kutsetegevuses tuleb
eeldada, et isik kontrollib e-posti vähemalt kord päevas. Seega saab majandus- ja
kutsetegevuses lugeda e-kirja kättesaaduks hiljemalt järgmisel päeval pärast e-kirja saabumist
saaja või tema valitud teenusepakkuja serverisse. Antud juhul on hageja hagiavalduses
märkinud, et sai 08.07.2014 kirja kätte samal päeval. Üürilepingu punkt 7.6.2. ei näe
sealjuures ette ülesütlemisel lisaks etteteatamistähtajale muude tingimuste esinemist (nt
mõjuva põhjuse esinemist).
Eeltoodu alusel saab lugeda kostja poolt 08.07.2014 edastatud e-kiri hagejale kättetoimetatuks
08.07.2014.

Kohus leiab, et eeltoodut ja pooltevahelise suhtlemise praktikat arvesse võttes, tuleb asuda
seisukohale, et kostja poolt 08.07.2014 saadetud ülesütlemisavaldus on kehtiv ning kooskõlas
üürilepingu punktiga 7.6.2. ning üürileping lõppes sellest tulenevalt 08.01.2015.

Pooled tõlgendavad erinevalt kostja poolt omakäeliselt vormistatud 09.12.2015 avaldust,
milles on märgitud üürilepingu lõpetamise soov ja nõusolek tasuda pool üüri ja
kommunaalteenuste hinnast kehtiva üürilepingu perioodi lõpuni. Kohus on seisukohal, et
kuivõrd kostja poolt oli üürileping üles öeldud 08.07.2014 avaldusega alates 08.01.205, siis ei
saanud kostja teist korda lepingut üles öelda. Hageja on vastava avalduse kohta märkinud
04.11.2015 seisukohas, et ei omista mingisugust tähendust 09.12.2015 avalduses sisalduvale
kostja nõusolekule tasuda pool üüri ja kommunaalteenuste kuludest, sest hageja pole sellega
nõustunud. Kohus leiab, et kostja nõusolek 09.12.2015 avalduses tasuda pool üüri ja
kommunaalteenuste kuludest, on käsitletav lepingu muutmise ettepanekuna, aga kuivõrd
pooled selles osas kokkuleppele ei jõudnud, siis ei oma see õiguslikku tähendust. Kokkuvõttes
on kohus seisukohal, et 09.12.2014 avaldusest ei saa hakata arvestama lepingu ülesütlemise 6-
kuulist etteteatamistähtaega, kuivõrd lepingu ülesütlemisavaldus oli esitatud juba 08.07.2014.
Kohtu hinnangul pole eelöeldust tulenevalt vajalik kujundada seisukohta kostja 09.12.2014
avalduse tühistamise kohta.

Hageja nõuab hagiavalduses arve nr 314324, nr 315020, makseteatise nr 02022015/17 ja
makseteatise 02032015/17 maksmist kokku summas 1190,13 eurot (põhivõlgnevus) ja
viiviseid, sh TsMS § 367 alusel nõutavad jooksvad viivised, kuni põhivõlgnevuse summani
1190,13 eurot. Eespool öeldut arvesse võttes on kohus seisukohal, et kostjal on VÕS § 271 lg
1, 292 lg 1 ja 195 lg 2 alusel kohustus tasuda lepingujärgseid tasusid kuni 08.01.2015.
Sealjuures on hagejal õigus nõuda VÕS § 113 lg 1 ja üürilepingu punkti 5.2. alusel viiviseid
Kostja on nõustunud arve nr 314324 tasumisega summas 328,88 eurot, mis puudutab 2014. a
detsembrikuud.


                                                                                             5
Üürilepingu punkti 3.5. kohaselt tasuti üür ja kommunaalkulud algava kuu eest ette. Viivise
määr on vastavalt üürilepingu punktile 5.2. 0,5% tasumata summalt päevas. Üürilepingu
punkti 3.2. viimase lause järgi ei mõjuta viiviste arvestamist garantiisumma arvelt võlgnevuse
katmine. VÕS § 82 lg 7 sätestab, et kohustus muutub sissenõutavaks, kui võlausaldajal on
õigus nõuda kohustuse täitmist. Kui lepingust ei tulene teisiti, võib võlausaldaja nõuda
kohustuse täitmist kohustuse täitmise tähtpäeva või kohustuse täitmiseks ettenähtud tähtaja
möödumisel. TsÜS § 137 lg 1 sätestab, et kui tähtpäeva saabumine on määratud päevades või
suuremates ajaühikutes arvutatava tähtajaga, möödub tähtaeg tähtpäeva saabumise päeval kell
24.00, kui seadusest ei tulene teisiti.
Kohus märgib, et 01.12.2014 koostatud arve nr 314324 puudutab 2014. a detsembrikuud ning
01.01.2015 koostatud arve nr 315020 puudutab 2015.a jaanuarikuud. Kuivõrd leping lõppes
08.01.2015, siis on põhjendatud hagejal nõuda arve nr 314324 tasumist täies ulatuses ning
arve nr 315020 tasumist 8 päeva ulatuses, seega summas 92,27 eurot.
Arvel nr 314324 märgitud summa 328,88 eurot muutus vastavalt arvel märgitule ja
üürilepingu punktile 3.5 sissenõutavaks alates 06.12.2014 ning kuni 23.02.2016 on viivitatud
summa tasumisega 445 päeva. Sellest tulenevalt on viiviste summa vastava võlgnevuse osas
731,76 eurot.
Arvel nr 315020 märgitud summa 92,27 eurot muutus vastavalt arvel märgitule ja üürilepingu
punktile 3.5 sissenõutavaks alates 06.01.2015 ning kuni 23.02.2016 on viivitatud summa
tasumisega 414 päeva. Sellest tulenevalt on viiviste summa vastava võlgnevuse osas 191
eurot.

Eeltoodust tulenevalt on kohus seisukohal, et hageja põhjendatud põhinõude suuruseks on
421,15 eurot ja viiviste suuruseks arvestusega kuni 23.02.2016 922,76 eurot. Hageja on
hagiavalduses avaldanud, et soovib viiviste väljamõistmist kuni põhivõlgnevuse summani
1190,13 eurot. Vastava summa arvestamisel on hageja tuginenud arvetel nr 314324, nr
315020 ja makseteatistel nr 02022015/17, nr 02032015/17 näidatud võlgnevustele, kuid kohus
on lugenud antud arvete puhul põhjendatud võlgnevuseks (põhinõudeks) üksnes 421,15 eurot.
Eeltoodust tulenevalt on põhjendatud lugeda ka põhjendatud viiviste suuruseks kuni 421,15
eurot, st põhivõlgnevusega võrdses summas.
Kohus kujundab hageja nõude lõpliku suuruse, sh viiviste suuruse, välja pärast kostja
tasaarvestusavalduse kohta seisukoha kujundamist.

Kostja on esitanud 23.10.2015 tasaarvestusavalduse hagejale üürilepingu punkti 3.1. alusel
makstud garantiisumma 256 euro ja sellelt arvestatud viiviste ulatuses. Kohus märgib, et
selliselt kohtumenetluse kestel esitatud tasaarvestusavalduse esitamist on Riigikohus
aktsepteerinud lahendis 3-2-1-42-12 (punktis 10).
VÕS § 197 lg 1 sätestab, et kui kaks isikut (tasaarvestuse pooled) on kohustatud maksma
teineteisele rahasumma või täitma muu samaliigilise kohustuse, võib kumbki pool
(tasaarvestav pool) oma nõude teise poole nõudega tasaarvestada, kui tasaarvestaval poolel on
õigus oma kohustus täita ja teiselt poolelt nõuda tema kohustuse täitmist.
Üürilepingu punkt 3.1. kohaselt kuulub garantiisumma 256 eurot tagastamisele pärast lepingu
lõpetamist ja üüriruumi üleandmist. Pooled ei vaidle selle üle, et üüriruum anti kostja poolt
üle 09.12.2014. Kohus on tuvastanud eespool, et üürileping lõppes 08.01.2015. Seega muutus
garantiisumma tagastamine sissenõutavaks 09.01.2015 ning kostjal tekkis VÕS § 113 lg 1
alusel õigus nõuda viivist üürilepingu punktis 5.2 sätestatud määras, st 0,5% päevas
võlgnetavalt summalt. Kostja nõuab viiviste tasumist perioodi 09.01.2015-23.10.2015 eest
368,64 eurot. Eeltoodust tulenevalt nõuab kostja tema vastu esitatud nõude tasaarvestamist
624,64 euro ulatuses.


                                                                                            6
Hageja selgitab 04.11.2015 esitatud menetlusdokumendis, et on üürilepingu punkti 5.12.
alusel arvestanud garantiisumma viiviste katteks. Üürilepingu punkt 3.2. kohaselt on hagejal
õigus rahuldada lepingu tingimuste rikkumise korral rahalisi nõudeid garantiisumma arvelt.

Kohus märgib, et garantiisumma arvel oli põhjendatud katta seega kuni 08.01.2015 tekkinud
rahalised kohustused. Eespool on kohus tuvastanud, et kostja põhivõlgnevus kuni 08.01.2015
oli 421,15 eurot. Seisuga 08.01.2015 oli viiviste võlgnevus arve nr 314324 osas 55,91 eurot
(34 päeva viivituses) ja arve nr 315020 osas 1,38 eurot (3 päeva viivituses). Seega oli seisuga
08.01.2015 kostja võlgnevus põhinõude osas 421,15 eurot ja viiviste võlgnevus 57,29 eurot.
Hageja on hagiavalduse lisa 11 järgi kogu garantiisumma arvestanud viiviste katteks. Kohus
on seisukohal, et hagejal oli õigus enne garantiisumma tagastamise kohustuse tekkimist
arvestada garantiisummast maha viivised summas 57,29 eurot. Eeltoodust tulenevalt jäi
garantiisummast alles 198,71 eurot, mida oli õigus arvestada põhivõlgnevuse katteks, kuid
hageja pole seda teinud. Seega tekkis hagejal 198,71 euro tagastamise kohustus alates
09.01.2015. Antud summalt kujuneb viiviste suuruseks ajaperioodi 09.01.2015-23.10.2015
osas 286,14 eurot (198,71x0,5%x288).
VÕS § 113 lg 8 kohaselt võib viivise maksmiseks kohustatud isik nõuda selle vähendamist
vastavalt VÕS §-s 162 sätestatule. Seega saab nimetatud sätete alusel viivist vähendada vaid
kohustatud lepingupoole nõudmisel (Riigikohtu lahend nr 3-2-1-43-13, p 14). Hageja pole
taotlenud viiviste vähendamist. Seega on kostjal õigus tasaarvestada tema vastu esitatud nõue
484,85 euro (198,71+286,14) ulatuses.

Järgnevalt kujundab kohus seisukoha hageja põhjendatud nõude, sh viiviste, suuruse osas.
Kohus on seisukohal, et hageja põhinõude suuruseks tuleb lugeda 421,15 eurot. Kuivõrd
kohus on arvestanud tagastamisele kuuluvast garantiisummast maha viivised summas 57,29
eurot, siis tuleb vastavas summas vähendada hageja viivise nõuet. Eeltoodust tulenevalt loeb
kohus hageja põhjendatud viiviste nõudeks 363,86 eurot (421,15 - 57,29). Seega on hageja
põhjendatud nõude suuruseks 785,01 eurot (sh viivised summas 363,86 eurot). Seega ei ole
põhjendatud rahuldada ka hageja nõuet TsMS § 367 alusel jooksvate viiviste väljamõistmise
osas kuni summani 1190,13 eurot, mis lähtus asjaolust, et põhinõude suurus on 1190,13 eurot.
Kuivõrd põhjendatud viiviste nõue on 363,86 eurot, siis jätab kohus rahuldamata hageja
nõude viiviste osas 826,27 euro (1190,13-363,86) ulatuses.

Arvestades, et kohus luges hageja põhjendatud nõude suuruseks 785,01 eurot (sh viivised
363,86 eurot) ja kostja tasaarvestusavalduses esitatud nõude suuruseks 484,85 eurot (sh
viivised 286,14 eurot), siis on kohus seisukohal, et tasaarvelduse tulemusel VÕS § 197 lg 1
alusel kuulub hagi rahuldamisele osaliselt ning kostjalt tuleb hageja kasuks välja mõista
põhivõlgnevus summas 300,16 eurot (785,01 - 484,85). Lähtudes üürilepingu punktist 5.12.
kuulus esmajärjekorras tasaarvestamisele viivis ja seejärel põhivõlgnevus.

Menetluskulud

TsMS § 163 lg 1 sätestab, et hagi osalise rahuldamise korral kannavad pooled menetluskulud
võrdsetes osades, kui kohus ei jaota menetluskulusid võrdeliselt hagi rahuldamise ulatusega
või ei jäta menetluskulusid täielikult või osaliselt poolte endi kanda. TsMS § 163 lg 2
sätestab, et kui hagi rahuldatakse osaliselt ja sellesarnases ulatuses, nagu on kohtumenetluses
kompromissina pakkunud üks pool, võib kohus jätta menetluskulud tervikuna või suuremas
osas poole kanda, kes kompromissiga ei nõustunud.




                                                                                             7
Kostja on 25.01.2016 kohtuistungil välja pakkunud, et tasub võlgnevuse summas 328,88 eurot
ja ei nõua garantiisumma tagastamist. Hageja pole sellega nõustunud. Kohus rahuldas antud
juhul hagi osaliselt ja mõistis kostjalt välja 300,16 eurot.
Arvestades eeltoodut peab kohus põhjendatuks jätta menetluskulud poolte endi kanda. Sellest
tulenevalt ei ole vajalik kohtul kindlaks määrata menetluskulude rahalist suurust.

/allkirjastatud digitaalselt/
Tiia Mõtsnik
Kohtunik




                                                                                         8

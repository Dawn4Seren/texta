                                                                       Väärteoasi nr.4-15-9919




                         KOHTUOTSUS
                            EESTI VABARIIGI NIMEL




 Otsuse kuupäev                          04. märtsil 2016.a
 Otsuse teinud kohus                     Harju Maakohus Liivalaia Kohtumaja
 Kohtunik                                Alari Möldre
 Kohtuistungi sekretär                   Helen Aasma, Kirke Treial
 Tõlk                                    Anneli Helmann, Katrin – Jana Vaab
 Vaidlustatud lahend                     Stanislav Novomirski poolt 18.11.2015.a esitatud
                                         kaebus Politsei- ja Piirivalveameti Põhja prefektuuri
                                         korrakaitsebüroo             liiklusjärelevalvekeskuse
                                         liiklusmenetlustalituse        vanemväärteomenetleja
                                         politseileitnant Kairi Palitsi 26.10.2015.a otsusele
                                         väärteoasjas nr. 2317,15,010252.
 Kaebuse esitanud isik                   Stanislav Novomirski, isikukood: 38107090272,
                                         elukoht: XXX.
 Istungil osalenud isikud                kaebuse esitaja: Stanislav Novomirski,
                                         kohtuvälise menetleja esindaja: Enel Kuiv.

KOHTUOTSUSE RESOLUTSIOON

Jätta Stanislav Novomirski kaebus rahuldamata ning Politsei- ja Piirivalveameti Põhja
prefektuuri     korrakaitsebüroo    liiklusjärelevalvekeskuse     liiklusmenetlustalituse
vanemväärteomenetleja politseileitnant Kairi Palitsi 26.10.2015.a otsus väärteoasjas nr.
2317,15,010252 muutmata.

Kohaldades KarS § 66 sätteid määrata rahatrahv kokku summas 860 (kaheksasada
kuuskümmend) eurot tasumisele 10 (kümnes) osas alates kohtuotsuse jõustumisest, s.o alates
12.03.2016.a, igakuiselt summas 86 (kaheksakümmend kuus) eurot. Rahatrahvi tasumiseks
vajalikud andmed ning makserekvisiidid on kajastatud Politsei- ja Piirivalveameti Põhja
prefektuuri      korrakaitsebüroo     liiklusjärelevalvekeskuse     liiklusmenetlustalituse
vanemväärteomenetleja politseileitnant Kairi Palitsi 26.10.2015.a otsuses väärteoasjas nr.
2317,15,010252.

Kassatsiooniõiguse kasutamise soovist tuleb teatada kirjalikult Harju Maakohtule seitsme
päeva jooksul alates kohtuotsuse lõpposa kuulutamisest.

Otsuse peale võib esitada kassatsiooni advokaadist esindaja vahendusel Riigikohtule 30
päeva jooksul alates kohtuotsuse avalikult teatavakstegemisest.
Kassatsiooniõiguse kasutamise soovist teatamise korral on kohtuotsuse terviktekst
kohtumenetluse pooltele Harju Maakohtu Liivalaia kohtumaja kantseleis tutvumiseks
kättesaadav 12.04.2016.a.

VAIDLUSTATUD OTSUSE SISU

Politsei- ja Piirivalveameti Põhja Prefektuuri korrakaitsebüroo liiklusjärelevalvekeskuse
liiklusmenetlustalituse vanemväärteomenetleja Kairi Palitsi poolt 26.10.2015.a väärteoasjas nr.
2317,15,010252 tehtud otsusega tuvastati, et Stanislav Novomirski juhtis 04.10.2015.a kell 01:11
ajal Ehitajate teel suunaga E. Vilde tee poole, Tallinnas, Harju maakonnas mootorsõidukit juhile
keelatud seisundis, kui ühes liitris väljahingatavas õhus oli alkoholisisaldus mitte väiksem kui 0,54
mg.

Kohtuväline menetleja on seisukohal, et menetlusalune isik on toime pannud temale
inkrimineeritud väärteo ja protokoll on koostatud õigesti. Menetleja viitab, et Liiklusseaduse § 69
lõige 3 sätete kohaselt ei tohi mootorsõidukijuhi, trammijuhi ja maastikusõidukijuhi ühes grammis
veres olla alkoholi 0,20 milligrammi või rohkem või ühes liitris väljahingatavas õhus
0,10 milligrammi või rohkem.

Liiklusseaduse § 224 lõige 2 sätete kohaselt mootorsõiduki, maastikusõiduki või trammi juhtimise
eest isiku poolt, kelle ühes grammis veres on alkoholisisaldus 0,50 – 1,49 milligrammi või kelle
ühes liitris väljahingatavas õhus on alkoholisisaldus 0,25 – 0,74 milligrammi – karistatakse
rahatrahviga kuni 300 trahviühikut, arestiga või sõiduki juhtimisõiguse äravõtmisega kuni
kaheteistkümne kuuni. Sama paragrahvi lõige 3 punkt 1 sätete kohaselt võib kohus või kohtuväline
menetleja kohaldada §-is 224 sätestatud süüteo eest lisakaristusena sõiduki juhtimisõiguse
äravõtmist kolmest kuust kuni üheksa kuuni. Korrakaitseseaduse § 37 lg 1 p 1 sätete kohaselt võib
politsei või seaduses sätestatud juhul muu korrakaitseorgan joobeseisundile viitavate tunnuste
korral kontrollida isiku organismis alkoholi, narkootilise või psühhotroopse aine või muu
joovastava aine esinemist. Joobeseisundi kontrollimise või tuvastamise protseduurile võib allutada
sõidukijuhi või muu isiku, kui on alust kahtlustada, et isik on toime pannud süüteo, mille
koosseisuliseks tunnuseks on joobeseisund, alkoholi piirmäära ületamine või narkootilise või
psühhotroopse aine või muu joovastava aine tarvitamine. Kohtuväline menetleja märgib, et sama
paragrahvi lõige 2 sätestab, et võib joobeseisundi kontrollimise ja tuvastamise protseduurile
allutada ka sõidukijuhi, kui see on vajalik ohu ennetamiseks liikluses. Korrakaitseseaduse § 38 lg
1 sätete kohaselt kontrollib politsei või seaduses sätestatud juhul muu korrakaitseorgan
indikaatorvahendiga alkoholi sisaldumist isiku väljahingatavas õhus või tuvastab alkoholijoobe
kohapeal tõendusliku alkomeetriga. Kui isikut kontrollitakse indikaatorvahendiga, siis selle
positiivse näidu korral alkoholijoobe tuvastamise vajaduse esinemisel tuvastatakse alkoholijoove
tõendusliku alkomeetriga või toimetatakse isik tema nõudmisel tervishoiuteenuse osutaja juurde
alkoholisisalduse määramiseks veres vereproovi uuringuga.

Otsuse kohaselt mõõdeti 04.10.2015.a kella 01:44 ajal Stanislav Novomirskil alkoholisisaldust
väljahingatavas õhus tõendusliku alkomeetriga (mõõteseadmega) Dräger Alcotest 7110 EST nr
ARAF-0013, mille lõplik lugem oli 0,59 mg/l, laiendmääramatus +/-0,05 mg/l, seega lõpptulemus
0,54 mg/l.

Mõõteseaduse § 5 lg 1 kohaselt on mõõtetulemus jälgitav, kui selle on teinud pädev mõõtja,
kasutades taadeldud või kalibreeritud mõõtevahendit ning järgides mõõtemetoodikat.
Korrakaitseseaduse § 38 lg 7 alusel 19.06.2014.a Vabariigi Valitsuse määrusega nr 87 on
kehtestatud nõuded isiku väljahingatavas õhus etanoolisisalduse mõõtmise mõõteprotseduurile ja
mõõtetulemuste töötlemisele. Menetlusaluse isiku väljahingatavas õhus etanoolisisaldust

                                                 2
alkomeetriga mõõtnud ametnik on läbinud mõõtevahendi kasutamiseks vajaliku väljaõppe.
Mõõtevahend oli taadeldud (taatlemistunnistus nr TTRC-15-00051) ning tõendusliku alkomeetri
kasutamise protokolli ja mõõteseadme väljatrüki kohaselt on järgitud mõõtmisel mõõtemetoodikat
ja isiku väljahingatavas õhus etanoolisisalduse mõõtmise mõõteprotseduuri ja mõõtetulemuste
töötlemise nõudeid. Seega on mõõtetulemus jälgitav ning Mõõteseaduse § 5 lg 2 p 2 kohaselt
väärteomenetluses aluseks karistuse määramisel.

Võttes arvesse ülaltoodut, on kohtuväline menetleja seisukohal, et menetlusalune isik juhtis
04.10.2015.a kella 01:11 ajal Tallinnas Ehitajate teel Akadeemia tee ja E. Vilde tee vahel suunaga
E. Vilde tee poole mootorsõidukit Nissan Qashqai reg.märk XXX isikuna, kelle ühes liitris
väljahingatavas õhus oli alkoholisisaldus mitte väiksem kui 0,54 milligrammi. Väärteo
toimepanek on tõendatud väärteoasjas kogutud materjalidega. Otsuse kohaselt on menetlusalune
isik esitanud vastulause, milles kahetseb toimunut, selgitab juhtimisõiguse vajalikkust.
Kergendavaks asjaoluks on otsuse kohaselt puhtsüdamlik kahetsust, raskendavad asjaolud
puuduvad.

Kohtuväline menetleja on arvestanud otsuse tegemisel asjaoludega, et sõiduki juhtimine seisundis,
kui lubatud alkoholipiirmäär on ületatud, on üks raskemaid liiklusalaseid rikkumisi ning tegemist
on enamohtliku väärteoga- selles seisundis seab juht reaalsesse ohtu nii iseenda kui kaasliiklejate
elu, tervise ja vara. Senise karistuspraktika kohaselt kohaldatakse taolise iseloomuga süüteo
toimepanemise eest üldjuhul lisakaristust ning sellise süüteo toimepanemisel võib lisakaristuse
kohaldamata jätta vaid erandlikel asjaoludel. Väärteomaterjalist ei ilmne selliseid erandlikke
asjaolusid, mis võiks tingida sõiduki juhtimisõiguse äravõtmise kohaldamata jätmise- menetlejal
puudub info, et menetlusalune isik vajaks juhtimisõigust seoses liikumispuudega. Asjaolu, et
menetlusalusel isikul on seoses tööülesannete ja pere vajadustega vaja sõiduki juhtimise õigust,
peaks menetlusalusel isikul iga päev meeles olema ning sundima teda hoiduma liiklusnõuete
rikkumisest. Seega peaks isik ise tegema kõik selleks, et ta järgib liiklusnõudeid, säilitades sellega
nii juhtimisõiguse kui ka rahalised vahendid. Samuti peaks isik, kes on saanud juhtimisõiguse ning
on seetõttu teadlik liiklusnõuetest, olema teadlik ka sellest, et tema enese liiklusnõuetega vastuolus
olev käitumine võib põhjustada juhtimisõiguse äravõtmise.

Menetleja märgib, et karistuse määramisel tuleb lähtuda ka õiguskorra kaitsmise huvidest ning
õiguskorra alla kuulub ka liikluskord. Liikluses on aga suurima ohu allikaks teistele liiklejatele
mootorsõidukid, millede juhtidelt eeldatakse nii liikleja kui ka juhi kohustuste täitmist, kuid kes ei
soovi neid kohustusi täita. Seejuures on juhil ka kohustus enne sõitma asumist veenduda, et tema
tervislik seisund lubab sõidukit juhtida. Väärteoasja materjalidest nähtuvalt saab järeldada, et
menetlusalune isik veendus eelnevalt alkoholi tarvitades selles, et ta on viinud ennast seisundisse,
milline on juhile keelatud ja sellele vaatamata pidas vajalikuks asuda sõidukit juhtima ega astunud
samme selleks, et oma seisundit kindlaks teha.

Seetõttu ja lähtudes õiguskorra kaitsmise huvidest ning juhindudes KarS § 56 lõikest 1, määras
menetleja Stanislav Novomirskile karistuseks Liiklusseaduse § 224 lg. 2 alusel rahatrahvi 215
trahviühiku ulatuses, s.o 860.00 eurot ja Liiklusseaduse § 224 lg. 3 p. 1 alusel lisakaristusena
mootorsõiduki juhtimisõiguse äravõtmise 5 kuuks.


KAEBUSE SISU

Stanislav Novomirski esitas 18.11.2015.a Harju Maakohtule kaebuse, milles ei nõustu kohtuvälise
menetleja otsusega ning selgitab antud sündmuse osas, et oli auto ära parkinud ja mootor ei
töötanud. Seega jääb kaebuse esitajale arusaamatuks, millise seaduse järgi on teda võimalik
trahvida. Kaebuse kohaselt tol õhtul sõitis ta 100 meetri kaugusele pangaautomaadi juurde, kuna
                                                  3
abikaasa oli vaja viia sünnitusmajja. Taksosõiduks oli aga vaja raha võtta. Kaebuse esitaja selgitab,
et ta närvid olid piiri peal ja seetõttu võttis ta paar suurt lonksu auto kindalaekas olnud
viinapudelist. S. Novomirski palub arvestada asjaoluga, et juhilubade äravõtmisega võib ta kaotada
oma töökoha, tal on neli last ja tema palgast sõltub pere sissetulek.


KOHTUS TUVASTATUD ASJAOLUD JA KOHTUOTSUSE PÕHJENDUSED

Kohtuistungil jäi kaebuse esitaja Stanislav Novomirski oma kaebuse juurde. Trahvi
kohaldamisega, samuti juhtimisõiguse äravõtmisega isik ei nõustunud ning selgitas, et võttis paar
lonksu alkoholi, kui oli auto juba ära parkinud.

Kohtulike vaidluste käigus palus Stanislav Novomirski kaebuse rahuldada ning selgitas
veelkord, et jõi alkoholi alles peale mootori väljalülitamist, s.t kõigepealt ta parkis, seejärel jõi
alkoholi. Kohtulike vaidluste käigu avaldas S. Novomirski soovi tasuda rahatrahv ositi.

Põhja prefektuuri korrakaitsebüroo liiklusjärelevalvekeskuse esindaja Enel Kuiv leidis, et
isikule on koostatud õige otsus ning 04.10.2015 kell 01:11 juhtis Stanislav Novomirski Ehitajate
teel mootorsõidukit Nissan Qashqai ebakaines olekus. Kohtus üle kuulatud politseiametnike
ütlustega on tõendatud nii sõitmise fakt kui ka asjaolu, et kaebaja ja temaga koos sõidukis olnud
sõber väljusid sõidukist vahetult pärast parkimist. Kohtuväline menetleja rõhutas, et kui kaebaja
oleks tarvitanud viina vahetult enne autost väljumist, seejuures puhus isik indikaatorvahendisse
veel samal minutil, oleks indikaatorvahend näidanud 4 - promillist joovet, kuna indikaatorvahend
suudab tuvastada ka suualkoholi. Tõenduslik alkomeeter, millesse isik puhus ca poolt tundi hiljem,
andis kaks näitu, esimene neist 0,63 mg/l, teine 0,59 mg/l, mis näitab seda, et isik oli tarvitanud
alkoholi oluliselt varem ja alkohol oli juba imendunud verre, jõudnud kopsudesse ja oli organismis
vähenemas. Menetleja märkis, et juhul, kui isik oleks tarvitanud pool tundi varem alkoholi, oleks
selline asjaolu ka tõendusliku alkomeetri kasutamisel ilmnenud. Sellisel juhul oleks alkoholi kogus
olnud organismis tõusuteel ehk alles organismi imendumas. Menetleja leidis, et Stanislav
Novomirski ütlused ei ole usaldusväärsed. Nii on kaebaja esimesel istungil väitnud, et sõitis kodust
100 meetrit pangaautomaadini sellepärast, et tal oli vaja naine taksoga raviasutusse saata.
Järgnevalt aga selgitas isik, et käis Magistrali kaubanduskeskuses. Kohtuväline menetleja märkis,
et Stanislav Novomirski poolt kohtusse kutsutud tunnistaja ütlused ei lange kokku menetlusaluse
isiku enda ütlustega, nii ei ole eluliselt usutav, et isik tegutseb küll kiirustades oma raseda naise
abistamiseks, kuid tema sõidukis viibinud sõber ei tea sellest midagi. Samuti on eelviidatud
tunnistaja ütlused vastuolus politseiametnike ütlustega. Menetleja leidis, et asjas on kogutud neli
usaldusväärset tõendit: politseiametnik XXX tunnistajana antud ütlused, politseiametnik XXX
tunnistajana antud ütlused, indikaatorvahendi kasutamise protokoll ja tõendusliku alkomeetri
kasutamise protokoll. Kohtuväline menetleja palus jätta kaebuse rahuldamata, leides, et isikule
määratud karistus on õiglane. Asjaolu, et Stanislav Novomirski vajab juhtimisõigust pere eest
hoolitsemiseks, on inimlikust aspektist mõistetav, kuid kaebaja oleks saanud selle säilitada
õiguskuuleka käitumisega. Käesoleval juhul on olulisemad avaliku korra huvid ja kaaskodanike
õiguspärane ootus, et ohtlikud juhid liiklusest kõrvaldatakse.

Kirjalikest tõenditest ning materjalidest uuriti ja avaldati:

   •   04.10.2015.a väärteoprotokoll AB1244022, mille kohaselt juhtis Stanislav Novomirski
       04.10.2015.a kell 01:11 ajal sõidukit Nissan Qashqai reg. nr. XXX Ehitajate teel suunaga
       E. Vilde tee poole, Tallinnas, Harju maakonnas juhile keelatud seisundis, kui ühes liitris
       väljahingatavas õhus oli alkoholisisaldus mitte väiksem kui 0,54 mg. Tõendusliku
       alkomeetri näit 0,59 +/- 0,05 mg/l, alkoholisisaldus väljahingatavas õhus mõõdetud
       mõõteseadmega Dräger Alcotest 7110 nr ARAF-0013, taatlemistunnistus nr TTRC-15-
                                                4
       00051. Väärteoprotokolli kohaselt rikkus Stanislav Novomirski LS § 69 lg. 3 nõudeid,
       pannes toime väärteo, mis on kvalifitseeritav LS § 224 lg. 2 järgi. Samuti avaldati
       väärteoprotokolli juurde lisatud menetlusalusele isikule õiguste ja kohustuste
       selgitamise leht (väärteotoimik lk 1-2);
   •   04.10.2015.a indikaatorvahendi kasutamise protokoll, millest nähtuvalt on
       04.10.2015.a kella 01:11 ajal Stanislav Novomirskil joobe tuvastamisel
       indikaatorvahendiga (AlcoQuent 6020 nr A111202) andnud lugemiks 0,63 mg/l
       (väärteotoimik lk. 3);
   •   Isikusamasuse tuvastamise protokoll, mille kohaselt on meetmele (kohaldamise algus
       04.10.2015.a kell 01:52 aadress: Rahumäe tee 6/1, Tallinn) allutatud isikuks Stanislav
       Novomirski (ik:38107090272) (väärteotoimik lk. 4);
   •   Sõiduki juhtimiselt kõrvaldamise otsus, mille kohaselt 04.10.2015.a sõiduauto Nissan
       Qashqai reg. nr. XXX kontrollimisel liiklusjärelevalve käigus kõrvaldati Stanislav
       Novomirski sõiduki juhtimiselt LS § 91 lg. 2 p. 2 alusel, kuna isiku suust oli tunda
       alkoholilõhna ning oli alust arvata, et isiku veres või väljahingatavas õhus on alkoholi üle
       lubatud piirmäära või et isik on joobeseisundis (väärteotoimik lk. 5)
   •   Korrakaitseseaduse (KorS) § 38 alusel Stanislav Novomirskile õiguste selgitamine, mis
       on Stanislav Novomirski poolt allkirjastatud (väärteotoimik lk. 8);
   •   04.10.2015.a tõendusliku alkomeetri kasutamise protokoll (koos väljatrükiga), millest
       nähtuvalt on 04.10.2015.a kella 01:44 – 01:51 ajal Stanislav Novomirskil tõendusliku
       alkomeetriga (Alcotest 7110 Typ MKIII EST nr ARAF-0013) mõõtmisel andnud
       alkomeetri lõplikuks lugemiks 0,59 mg/l +/- 0,05, seega lõplikuks mõõtetulemuseks on
       saadud 0,54 mg/l (väärteotoimik lk. 9-10).
   •   Karistusregistri väljavõte, millest nähtub, et Stanislav Novomirskit ei ole registrisse
       kantud (väärteotoimik lk. 16).
   •   Alcotest 7110 MK III kasutusjuhend ja taatlustunnistus (t. lk. 37-51).

Kohus, kuulanud ära poolte seisukohad, samuti tunnistajad, uurinud kirjalikke materjale ja
tõendeid kogumis, leiab, et Stanislav Novomirski kaebus Politsei- ja Piirivalveameti Põhja
prefektuuri       korrakaitsebüroo        liiklusjärelevalvekeskuse     liiklusmenetlustalituse
vanemväärteomenetleja politseileitnant Kairi Palitsi 26.10.2015.a otsuse nr. 2317,15,010252
tühistamiseks tuleb jätta rahuldamata. Küll aga peab kohus põhjendatuks kohaldada määratud
rahatrahvi osas KarS § 66 sätteid. Kohus selgitab järgnevalt motiivid.

Kohtu hinnangul on kohtuvälise menetleja otsuses S. Novomirskile etteheidetud tegu tõendamist
leidnud, nimelt selles, et tema juhtis 04.10.2015.a kell 01:11 ajal Ehitajate teel suunaga E. Vilde
tee poole, Tallinnas, Harju maakonnas mootorsõidukit juhile keelatud seisundis, kui ühes liitris
väljahingatavas õhus oli alkoholisisaldus mitte väiksem kui 0,54 mg.

Stanislav Novomirski poolt toime pandud väärtegu on üheselt tõendamist leidnud 04.10.2015.a
indikaatorvahendi kasutamise protokolliga, millest nähtuvalt on 04.10.2015.a kella 01:11 ajal
Stanislav Novomirskil joobe tuvastamisel indikaatorvahendiga (AlcoQuent 6020 nr A111202)
saadud lugemiks 0,63 mg/l (väärteotoimik lk. 3), samuti on tegu tõendamist leidnud isikusamasuse
tuvastamise protokolliga, mille kohaselt on meetmele allutatud isikuna tuvastatud Stanislav
Novomirski (ik:38107090272) (väärteotoimik lk. 4). S. Novomirskile LS § 224 lg. 2 alusel
etteheidetud tegu on lisaks eeltoodule tõendatud ka sõiduki juhtimiselt kõrvaldamise otsusega,
mille kohaselt 04.10.2015.a sõiduauto Nissan Qashqai reg. nr. XXX kontrollimisel
liiklusjärelevalve käigus kõrvaldati Stanislav Novomirski sõiduki juhtimiselt LS § 91 lg. 2 p. 2
alusel, kuna isiku suust oli tunda alkoholilõhna ning oli alust arvata, et isiku veres või
väljahingatavas õhus on alkoholi üle lubatud piirmäära või et isik on joobeseisundis (väärteotoimik
lk. 5), samuti 04.10.2015.a tõendusliku alkomeetri kasutamise protokolliga (koos väljatrükiga),

                                                5
millest nähtuvalt on 04.10.2015.a kella 01:44 – 01:51 ajal Stanislav Novomirski joobe
tuvastamisel tõendusliku alkomeetriga (Alcotest 7110 Typ MKIII EST nr ARAF-0013) andnud
alkomeetri lõplikuks lugemiks 0,59 mg/l +/- 0,05, seega lõplikuks mõõtetulemuseks on saadud
0,54 mg/l (väärteotoimik lk. 9-10).

Lisaks eeltoodule, on Stanislav Novomirski tegu LS § 224 lg. 2 järgi tõendamist leidnud ka
tunnistajate XXX ja XXX ütlustega.

Nii selgitas tunnistaja XXX, et on kaebajaga kokku puutunud antud väärteoasjas toimunud
sündmuse käigus, kui sõideti patrullautoga Ehitajate tee 27 juures ning nende ees sõitis Nissan
Qashqai, mille sõidustiil tundus ebakindel. Seetõttu otsustasid nad auto peatada ja isikut
kontrollida. Auto peatati eemal maja juures, samuti Ehitajate teel. Täpset maja numbrit tunnistaja
ei mäletanud. Ütluste kohaselt tunnistaja paarimees, kes oli roolis, andis sinise - punase tulega
peatumise märguande. Seejärel auto peatus parkimiskohale. Tunnistaja koos paarilisega väljus
autost. Sõidukist, mis peatati, väljus kaks meesterahvast. Enda tutvustamisel autojuhile, tundis
XXX ütluste kohaselt autojuhi suust alkoholilõhna. Auto roolis oli kaebaja Stanislav Novomirski.
Seejärel otsustati autojuhti kontrollida indikaatorvahendiga, mis näitas positiivset tulemust. Isikul
ei olnud kaasas dokumenti ning täpseks alkoholisisalduse kontrollimiseks sõideti jaoskonda.
Tunnistaja väitel selgitas S. Novomirski koha peal, et oli sõbra juures joonud lahjat alkoholi (õlut)
mõned pudelid. Veel selgitas kaebuse esitaja, et oli lähedal sõbra juures ja tahtis koju tagasi sõita.
Väidetavalt pidi naine kohe sünnitama. Vastates kohtuvälise menetleja küsimusele, lisas
tunnistaja, et pangaautomaadi juures käimisest ei rääkinud S. Novomirski midagi.

Tunnistaja XXX selgitas antud sündmuse osas, et patrullsõidukiga seisti aadressil Ehitajate tee 27.
Vaidlusalune sõiduk, mis hiljem peatati, liikus nende eest läbi, vahemaa oli umbes 5-10 meetrit.
Seejärel pandi tööle vilkur ja sõideti sõidukile järele. Sõiduk peatus Ehitajate tee 33 maja ees ning
sõidukijuht koos sõbraga väljusid autost. Tunnistaja mäletab, et isikul puudus dokument ja
indikaatorisse puhus ta 0,63 mg/l. Täpse joobe tuvastamiseks toimetati isik politseijaoskonda.
Tõenduslikku alkomeetrit kasutas tunnistaja XXX ise, selgitades, et alkomeetri kasutamisel tuleb
teha kaks puhumist. Ajavahemik sõiduki peatamise ja tõendusliku alkomeetri kasutamise vahel
võis olla 20 minutit. Ka tunnistaja XXX mäletab, et koha peal selgitas isik, et oli sõbra juures ära
joonud 3-4 pudelit õlut ja otsustas lühikese maa koju sõita. Vastates kohtuvälise menetleja
küsimusele, selgitas tunnistaja, et kui isik on tarvitanud alkoholi vahetult enne puhumise
teostamist, näitab alkomeeter suualkoholi. Tõenduslik alkomeeter annab aga näidu, kui alkohol on
jõudnud isiku organismi.

Kohus leiab, et tunnistajate XXX ja XXXi poolt antud ütlused on usaldusväärsed ning kohtul
puudub alus nendes kahelda. Ka ei ole kohtul põhjust kahelda tunnistajate poolt kohtuistungil
antud ütluste tõepärasuses, kuivõrd tunnistajatele on selgitatud KrMS § 71 – 73 sätestatud õigusi
ja kohustusi, sealhulgas kohustust anda tõeseid ütlusi. Samuti on tunnistajaid hoiatatud KarS § 318
ja KarS § 320 kohaselt ütluste andmisest seadusliku aluseta keeldumise ning teadvalt valeütluste
andmise eest kohaldatavast kriminaalkaristusest. Kohus ei tuvastanud antud väärteoasjas, et
tunnistajad XXX ja XXX omaksid vihavaenu Stanislav Novomirski suhtes, mis takistaks neil
tõepäraste ütluste andmist.

Puutuvalt aga kaebuse esitaja S. Novomirski poolt taotletud tunnistaja Nikita Alimbajevi
ütlustesse, nõustub kohus kohtuvälise menetlejaga, et antud ütlusi ei saa pidada usaldusväärseks.
Antud ütluste kohaselt ei mäletanud tunnistaja, kas tol õhtul sõideti kauplusesse või
pangaautomaadi juurde. Küll aga mäletab tunnistaja asjaolu, et S. Novomirskil oli
pangaautomaadist raha vaja, kuid mis põhjusel, tunnistaja ei teadnud. Vastates kaebuse esitaja
küsimusele, selgitas XXX, et kaebuse esitaja tarvitas alkoholi alles siis, kui auto oli peatunud.

                                                  6
Kaebuse esitaja Stanislav Novomirski selgitas kohtuistungil, et 04.10.2015.a, s.o öösel tahtis ta
pangaautomaadist raha võtta, et naine saaks taksoga haiglasse sõita. Ise ta ei saanud rooli istuda,
kuna oli närvis. Kiirabi ta naisele ei kutsunud, kuna oma kogemuste põhjal teab, et sellisel juhul
kiirabi ei saadeta. Ütluste kohaselt alustas S. Novomirski sõitu maja nr 43 juurest, et sõita
pangaautomaadini. Kuna aga maja nr 27 juures olevas pangaautomaadis olid vaid suured kupüürid,
otsustas ta sõita Magistrali keskuse juurde. S. Novomirski taaskord selgitas, et tarbis alkoholi autos
olles, mitte sõites, seejärel tuli aga tema juurde politseipatrull.

Kohus märgib, et Riigikohtu seisukoha kohaselt on tõendite hindamisel nende elulise usutavuse
aspekti kaalumine vältimatu, sest nii saab kohus anda tõenditele objektiivse hinnangu, minemata
vastuollu ka üldiste loogikareeglitega (RK 3-1-1-7-11). Ka on Riigikohtu kolleegium varem
korduvalt väljendanud seisukohta selles, et ütluste usaldusväärsuse kontrollimisel ei saa alati
piirduda üksnes kontrollitavate ütluste kõrvutamisega teiste kriminaalasjas leiduvate tõenditega.
Oluline on muuhulgas hinnata ütlustes väljendatud asjaolude "elulist usutavust" ehk seda, milline
on ütlustes kajastuvate asjaolude esinemise üldine tõenäosus (RK 3-1-1-3-10). Ütluste elulise
usutavuse aspektist lähtuvalt, peab kohus ka antud väärteoasjas andma hinnangu nii Stanislav
Novomirski kui ka tunnistaja XXXi ütluste usaldusväärsusele. Kohus on seisukohal, et nii kaebuse
esitaja kui ka tunnistaja XXXi ütlused tuleb tõendite kogumist tervikuna kõrvale jätta, kuna need
on vastuolus teiste väärteoasjas kogutud ning omavahel riimuvate tõenditega. Nii ei saa pidada
eluliselt usutavaks, et isik peab vajalikuks sõita 100 meetrit eemal asuva pangaautomaadi juurde
autoga, kuigi sellise vahemaa võiks läbida jalgsi. Samuti on kohtule üllatuslik, et tunnistaja XXX,
kes oli kaebuse esitaja sõber ning kes samuti viibis vahetult sündmuskohal ja sõiduautos, ei tea S.
Novomirski naisel väidetavalt alanud sünnituse kohta midagi. Samuti ei ole loogika reeglitega
kooskõlas kaebuse esitaja sellekohane väide, et ta tarvitas alkoholi vahetult peale sõiduki
peatamist, s.o hetkel, mil mootor oli seiskunud. Nii tunnistaja XXX kui ka XXXi ütlusest selgus
üheselt, et Stanislav Novomirski poolt juhitud sõiduautole anti peatumise märguanne vilkuritega.
Ei kõla kuigivõrd usutavana, et selline sündmustik, nagu kirjeldas S.Novomirski, ka tegelikkuses
aset leidis. Nii ei ole usutav, et isik, kes sõidukit juhib, selle peatumismärguande alusel peatab
ning koheselt peale sõiduki peatumist viina joob, peab sellist käitumist normaalseks, õigustades
seda nn närvilise olekuga naise sünnitamise pärast. On ilmne, et tavapärases olukorras olev isik ei
peaks sellist käitumisviisi kuidagi aktsepteeritavaks, seda enam, et sõiduki peatamise järgselt
järgneb politseipoolne dokumentide kontroll, sh ka alkoholijoobe tuvastamise protseduur. Kohtu
hinnangul on Stanislav Novomirski ütlused pigem ennast õigustavad ning antud soovist vabaneda
vastutusest antud väärteo toimepanemise ees. Lisaks eeltoodule peab kohus vajalikuks märkida
sedagi, et isegi juhul kui Stanislav Novomirskil ka tegelikult oleks taksoteenust olnud vaja
kasutada, ei eelda see ilmtingimata sularaha olemasolu vajalikkust, vaid taksoteenust kasutades on
võimalik tasuda ka pangakaardiga, seda vastava taksooperaatori poole pöördudes.

Lisaks tuleb nõustuda kohtuvälise menetlejaga selles ning mida väitis ka tunnistaja XXX
kohtuistungil, et tõendusliku alkomeetri tuvastamise protokollis fikseeritud joobe tekkimine, ei ole
võimalik selliselt, nagu väitis seda kaebuse esitaja kohtuistungil, s.o vahetult enne puhumist
tarvitatud alkoholi tagajärjel. Kohus nõustub menetlejaga, et sellise joobe olemasoluks peab
alkohol olema juba varem jõudnud isiku organismi. Lisaks nähtub Alcotest 7110 MK III
kasutusjuhendist (t. lk. 37-50), et alkoholi tarvitamine vahetult enne analüüsi võib lubamatult
mõjutada küll analüüsi tulemusi, kuid selle vältimiseks on enne analüüsi teostamist vajalik 10-
minutiline ooteaeg. Vastasel juhul teavitab seade suualkoholi olemasolust. Antud väärteoasjas
suualkoholi olemasolu ei tuvastanud, vaid tõendusliku alkomeetriga (Alcotest 7110 Typ MKIII
EST nr ARAF-0013) mõõtmisel tuvastati lõplikuks joobes 0,54 mg/l, mis tähendab, et selline kogus
alkoholi pidi olema Stanislav Novomirski organismis juba enne sõiduki peatamist
politseiametnike poolt, s.o enne väärteoprotokollis märgitud aega – 04.10.2015.a kell
01:11(väärteotoimik lk. 1), mitte aga vahetult peale seda, nagu väidab kaebuse esitaja. Puudub
vaidlus selles, et kasutatud mõõtevahend oli taadeldud (taatlemistunnistus nr TTRC-15-00051).
                                                  7
Lisaks on kohtu hinnangul tõendusliku alkomeetri kasutamise protokolli ja mõõteseadme
väljatrüki kohaselt järgitud mõõtmisel mõõtemetoodikat ja isiku väljahingatavas õhus
etanoolisisalduse mõõtmise mõõteprotseduuri, samuti mõõtetulemuste töötlemise nõudeid.

Kohus leiab, et Stanislav Novomirski poolt LS § 224 lg. 2 järgi kvalifitseeritava väärteo
toimepanemine on väärteootsuses õigesti tuvastatud, tema tegevus on õigesti kvalifitseeritud ning
isiku süü on antud teo toimepanemises täielikult tõendamist leidnud. Väärteo subjektiivset külge
analüüsides saab rääkida selle toimepanemisest otsese tahtlusega, kuna Stanislav Novomirski
teadis, et teostab süüteokoosseisule vastava asjaolu, ja tahtis või vähemalt möönis seda.

Puutuvalt mõistetud karistusse, nõustub kohus kohtuvälise menetlejaga, et sõiduki juhtimine
seisundis, kui lubatud alkoholipiirmäär on ületatud, on üks raskemaid liiklusalaseid rikkumisi ning
tegemist on enamohtliku väärteoga. Selles seisundis seab juht reaalsesse ohtu nii iseenda kui
kaasliiklejate elu, tervise ja vara. Menetleja on asunud õigele seisukohale, et senise
karistuspraktika kohaselt kohaldatakse taolise iseloomuga süüteo toimepanemise eest üldjuhul
lisakaristust ning sellise süüteo toimepanemisel võib lisakaristuse kohaldamata jätta vaid
erandlikel asjaoludel.

Riigikohus on sedastanud, et lisakaristust nagu põhikaristustki tuleb mõista KarS § 56 alusel ja see
peab vastama karistuse eesmärkidele. See tähendab, et karistamise aluseks on isiku süü, arvestades
karistust kergendavaid ning raskendavaid asjaolusid, võimalust mõjutada süüdlast edaspidi
süütegude toimepanemisest hoiduma ning õiguskorra kaitsmise huve. Kohus märgib, et
lisakaristuse mõistmisel tuleb arvestada selle kahetise iseloomuga: lisakaristus ei täida mitte ainult
süüd heastavat, vaid ka ühiskonna turvalisust tagavat ülesannet. Seega aktualiseerub lisakaristuse
kohaldamine juhtudel, mil põhikaristus ei ole eripreventiivse eesmärgi saavutamiseks piisav ja
süüdlane võib olla ühiskonnale jätkuvalt ohtlik. Lisakaristuse seisukohalt olulistel
eripreventiivsetel kaalutlustel tuleb arvestada, kui rängalt juhtimisõiguse äravõtmine iseenesest ja
karistuse aeg isikule mõjub (võttes seejuures arvesse, kas tegemist oli harjumus- või
juhusesüüteoga). Riigikohus märgib ka seda, et ehkki lisakaristuse kohaldamisel tuleb
vaieldamatult arvestada üldpreventiivsete kaalutlustega, ei tohi need anda põhjust kohaldada
juhtimisõiguse äravõtmist üle piiri, mis on kindlaks määratud süü suuruse ja eripreventiivsete
vajadustega (RK 3-1-1-122-13).

Kohus on seisukohal, et juhtimisõiguse äravõtmine sellelaadse süüteo eest on vajalik, seda
lähtuvalt õiguskorra kaitsmise huvidest. Tähelepanuta ei saa jätta asjaolu, et raskete liiklusalaste
rikkumiste toimepanemine ühiskonnas on kohtupraktikat arvesse võttes küllaltki sage. Seega peab
selliste süütegude puhul järgnema rangem karistus. Stanislav Novomirski peab vahetult tajuma
oma teo tõsidust ja tagajärgi, seejuures ei saa ega tohigi temale mõistetav karistus olla
meelepärane. Kohus leiab, et S. Novomirskilt lisakaristusena juhtimisõiguse äravõtmine aitab tal
vahetult karistuse mõju kogeda, samas aitab lisakaristuse kohaldamine mõjutada teda
õiguskuulekalt käituma ning paneb ümber hindama oma senise käitumise. Kohus veelkord
rõhutab, et karistusõiguslik hinnang selliste rikkumiste puhul peab olema range ja täitma üld- ja
eripreventiivseid eesmärke. Võttes arvesse, et sõiduki juhtimisõiguse äravõtmise esmane eesmärk
on tagada, et isik ei saaks enam samalaadseid rikkumisi toime panna, tuleb kohtul lisakaristuse
mõistmisel näidata, millistele asjaoludele tuginevalt ta sellise ohu olemasolu tuvastatuks loeb. Kui
korduvalt rikkumise toime pannud isiku puhul on ohu olemasolu tuletatav korduvuse faktist, siis
esmakordse rikkumise puhul peaksid esinema kas isiku süüd (nt piirmäära oluline ületamine,
täiendavate liiklusnõuete rikkumine) või tema isikut (hoolimatu suhtumine oma teosse)
iseloomustavad asjaolud, mis muudavad selle võimaluse tavapärasest suuremaks (RK 3-1-1-122-
13). Stanislav Novomirski olek oli kohtuistungil pigem õigustav, kahetsust isik ei avaldanud, seega
ei saanud kohus veenduda ka kahetsuse siiruses, mida saaks karistuse kergendamisel arvesse võtta.
Tähelepanuta ei saa jätta kaebuse esitaja hoolimatut suhtumist antud teosse, s.o asuda sõidukit
                                                  8
juhtima ainuüksi põhjusel, et võtta välja sularaha 100 meetrit eemal asuvast pangaautomaadist.
Samuti ilmestab Stanislav Novomirski käitumist asjaolu, et ta ise peab normaalseks olukorda, et
vahetult peale sõiduki juhtimist ja mootori väljalülitamist, s.o sõiduautos viibides, on alkoholi
tarvitamine nn närvide rahustamiseks aktsepteeritav. Selline käitumine annab viiteid
alkoholiprobleemi olemasolule. Seetõttu ei saa eripreventiivsetest kaalutlustest lähtuvalt rääkida
lisakaristuse kohaldamata jätmisest.

Asjaolu, et lisakaristuse kohaldamine seab ohtu kaebaja töökoha olemasolu või selle tagajärjel
kannatab isiku perekond, samuti asjaolu, et lisakaristuse kohaldamisega kaasnevad kaebuse esitaja
jaoks muud ebamugavad tagajärjed, ei ole mingil määral õigustav ega anna alust jätta lisakaristust
kohaldamata. Pole vähetähtis, et väärteoasja materjalidest nähtuvalt tuvastati Stanislav
Novomirskil joobeks 0,54 mg/l, mis täidab LS § 224 lg.-s 2 märgitud kooseisu. Kohus ei saa
mööda minna kohtupraktikas korduvalt toonitatud seisukohast, et olukorras, kus igal aastal hukkub
liikluses sadu ja saab vigastada üle tuhande inimese, peab riik andma selge signaali sellest, et
selliste liiklusrikkumiste näol on tegemist riigi poolt rangelt karistatavate õigusrikkumistega.
Omakorda sellised õigusrikkumised pälvivad meedia ja avalikkuse tähelepanu igapäevaselt.

Stanislav Novomirski, asudes mootorsõidukit juhtima oli teadlik, et ta vajab mootorsõiduki
juhtimisõigust ka tulevikus. Niisamuti oli talle teada, et tema ülalpidamisel oli 3 last (s.o teo
toimepanemise ajal). Seega pidi ta tegema kõik endast sõltuva ning kohusetundlikult järgima
liiklusseaduses kehtestatud nõudeid, et mootorsõiduki juhtimisõigus säilitada. Üldteada on
asjaolu, et alkoholijoobes mootorsõiduki juhtimine ohustab tõsiselt nii kaasliiklejate kui rikkuja
enda elu, tervist ja vara. Lisakaristuse kohaldamise õigus KarS § 50 lg. 1 p. 2 mõttes ongi loodud
justnimelt selleks, et vältida eri- ning üldpreventiivselt selliste ohuolukordade tekitamist. Seeläbi
peavad liiklejad järgima liiklusseaduses kehtestatud nõudeid ning käituma sellele vastavalt. Seega
on kohus seisukohal, et arvestades kõiki KarS § 56 sätestatud karistamise aluseid, võttes seejuures
arvesse ka õiguskorra kaitsmise huvisid, on igati põhjendatud Stanislav Novomirskile määrata
lisaks rahatrahvile lisakaristus juhtimisõiguse äravõtmise näol. Lisakaristus on vajalik ka selleks,
et karistuse kandmise ajal kaasnevad ebamugavused ja piirangud paneksid isiku tõsiselt järgi
mõtlema enda väärtushinnangute üle.

Kuivõrd S. Novomirski ei nõustunud ka temale mõistetud rahatrahviga, ei ole kohtu hinnangul ka
selle vähendamiseks põhjendatud alust. Riigikohtu seisukoha järgi tuleb karistuse mõistmisel võtta
lähtepunktiks karistusseadustiku eriosa normi sanktsiooni keskmine määr. Seejärel tuvastatakse
süüdistatava süü suurus ning karistust kergendavad ja raskendavad asjaolud, mille põhjal saadakse
konkreetse süüdlase süü suurusele vastav karistuse määr (vt RK 3-1-1-77-11, p 11; RK 3-1-1-58-
13 p. 7). LS § 224 lg. 2 sätestatud süüteokooseisu (s.o mootorsõiduki, maastikusõiduki või trammi
juhtimine lubatud alkoholi piirmäära ületades isiku poolt, kelle ühes grammis veres on
alkoholisisaldus 0,50–1,49 milligrammi või kelle ühes liitris väljahingatavas õhus on
alkoholisisaldus 0,25–0,74 milligrammi) näeb seadusandja karistusena ette rahatrahvi kuni 300
trahviühikut, aresti või sõiduki juhtimisõiguse äravõtmise kuni kaheteistkümne kuuni.
Kohtuväline menetleja on õigesti lähtunud KarS § 56 lg. 1 sätestatud karistuse kohaldamise
alustest ning karistanud S. Novomirskit keskmäärast kõrgema karistusega, seda eelkõige teo
raskust silmas pidades ning seda kohtuvälise menetleja otsuses toodud motiividel. Keskmäärast
kõrgema karistuse kohaldamist saab antud juhul põhjendada just isiku enda hoolimatu
suhtumisega toimepandud teosse, veelgi enam, on Stanislav Novomirski püüdnud oma teole leida
erinevaid õigustusi. Seega saab pidada võimalust, et isik võib samalaadse rikkumise veelkord
toime panna, tavapärasest suuremaks.

Kohtu hinnangul Stanislav Novomirski perekondlikku olukorda arvesse võttes, on põhjendatud
tema olukorra kergendamiseks kohaldada KarS § 66 sätteid ning määrata rahatrahv summas 860
eurot tasumisele 10-s osas alates kohtuotsuse jõustumisest, s.o igakuiselt summas 86 eurot.
                                                 9
Kohus juhindub VTMS § 132 punktist 1, § 133, § 134, § 135.



Kohtunik: /digitaalselt allkirjastatud/




                                            10

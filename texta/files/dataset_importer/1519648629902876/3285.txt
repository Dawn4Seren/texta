                              TA R T U H A L D U S K O H U S
                                  Jõhvi kohtumaja

                            KOHTUMÄÄRUS
Kohtuasja number               3-16-1408
Määruse kuupäev                8. november 2016
Kohtunik                       Karin Jõks
Kohtuasi                       Villa Cumulus OÜ kaebus Päästeameti 29.08.2014.a
                               ettekirjutuse nr 7.2-6.3/4379-7 põhjal sunniraha
                               rakendamise keelamise nõudes
Menetlusosalised               Kaebaja Villa Cumulus OÜ, esindaja vandeadvokaat Martin
                               Kruus
                               Vastustaja Päästeamet, esindaja Margit-Marit Raudsepp

RESOLUTSIOON
1. Kinnitada Villa Cumulus OÜ ja Päästeameti vahel sõlmitud kompromiss:
    1.1. Villa Cumulus OÜ kinnitab, et on 2016. a augustikuust alates täielikult lõpetanud
    tema omandis olevas hoones aadressil Mäe, Alajõe küla, Alajõe vald, Ida-Virumaa
    turismiteenuste osutamise ega kavanda samas asukohas sellise tegevuse jätkamist ka
    tulevikus;
    1.2. punktis 1.1 nimetatud faktiliste asjaolude muutumisest tulenevalt uuendab
    Päästeameti Ida päästekeskus 29.08.2014.a ettekirjutusega nr 7.2-6.3/4379-7 seotud
    haldusmenetluse ning tunnistab haldusakti edasiulatuvalt kehtetuks;
    1.3. lähtudes menetlusökonoomika põhimõttest ja asjaolust, et sunniraha nõude eesmärk
    on kohustuste täitmisele sundimine, mida käesoleval juhul tulenevalt muutunud faktilistest
    asjaoludest ei ole enam vaja, loobub Päästeamet eelnevaga seonduvalt Villa Cumulus OÜ
    vastu esitatud sunniraha nõudest ning kinnitab, et ei asu määratud sunniraha sisse nõudma
    ei otse ega ka kohtutäituri vahendusel;
    1.4. pooled on kokku leppinud, et kõik käesoleva kohtumenetlusega seonduvad kulud
    jäävad poolte endi kanda.
2. Lõpetada menetlus.

Edasikaebamise kord ja muud selgitused
Määruse peale võib esitada määruskaebuse Tartu Ringkonnakohtule Tartu Halduskohtu kaudu
15 päeva jooksul määruse kättetoimetamisest arvates.
Määrus toimetatakse kätte pooltele.

Asjaolud

1. Tartu Halduskohtu menetluses on Villa Cumulus OÜ kaebus Päästeameti 29.08.2014.a
ettekirjutuse nr 7.2-6.3/4379-7 põhjal sunniraha rakendamise keelamise nõudes.

1
2. 07.11.2016.a esitasid pooled kohtule kompromissi, palusid selle kinnitada ja menetluse
lõpetada.

Kohtu seisukoht

3. Halduskohtumenetluse seadustiku (HKMS) § 154 lg 1 kohaselt võivad pooled kuni
kaebuse kohta tehtud lõpliku lahendi jõustumiseni lõpetada menetluse kompromissiga. Kui
kompromiss piirab kolmanda isiku õigusi, peab kompromissiga nõustuma ka kolmas isik.
Kohus ei kinnita kompromissi, kui see on õigusvastane, riivab menetlusse kaasamata isiku
õigusi või kui kompromissi ei ole võimalik täita.

HKMS § 152 lg 1 p 3 kohaselt lõpetab kohus kompromissi kinnitamise korral menetluse.

4. Kohus leiab, et poolte kompromissi kinnitamist takistavad asjaolud puuduvad.
Kompromiss ei ole õigusvastane ja ei riiva menetlusse kaasamata isikute õigusi. Kompromissi
on võimalik täita. Päästeameti Ida päästekeskus on Päästeameti struktuuriüksus (Päästeameti
põhimääruse § 14 p 12). 29.08.2014.a ettekirjutuse nr 7.2-6.3/4379-7 tühistamise nõuet ei ole
praeguses kohtuasjas esitatud, kuid kompromissis sisalduvad kokkulepped võivad olla
vaidluse esemest laiemad. Kaebaja esindajaks on vandeadvokaat, seetõttu leiab kohus, et
kaebaja on teadlik kompromissi tagajärgedest. Kohus saab kinnitada kompromissi ja lõpetada
haldusasja menetluse.

5. Kohus selgitab, et HKMS § 43 lg 1 p 2 kohaselt ei saa kaebaja pärast praeguse määruse
jõustumist esitada kohtule sama nõudega samal alusel kaebust.

6. HKMS § 104 lg 6 p 1 sätestab, et kompromissi sõlmimise korral tagastatakse pool asjas
tasutud riigilõivust, kui tasutud riigilõivu suurus ületab 31,94 eurot. Praeguses asjas tasus
kaebaja kaebuse esitamisel riigilõivu 15 eurot, seega riigilõiv tagastamisele ei kuulu.


(allkirjastatud digitaalselt)

Karin Jõks
kohtunik




2

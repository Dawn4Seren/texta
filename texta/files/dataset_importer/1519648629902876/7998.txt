                                TARTU HALDUSKOHUS
                                   Tartu kohtumaja
                            KOHTUOTSUS
                                EESTI VABARIIGI NIMEL

Kohtuasja number               3-16-702
Otsuse kuupäev                 2. september 2016
Kohtunik                       Roby Koik
Kohtuasi                       Unipetrol OÜ kaebus Maksu- ja Tolliameti 14.01.2016
                               korralduse nr 12.2-3/030212-40 tühistamiseks
Asja läbivaatamise vorm        Kirjalik menetlus
Menetlusosalised               Kaebaja – Unipetrol OÜ, lepinguline esindaja v. adv. Rene Varul
                               Vastustaja – Maksu- ja Tolliamet, esindaja Revo Krause
Resolutsioon                   1. Jätta Unipetrol OÜ kaebus rahuldamata.
                               2. Jätta menetluskulud poolte endi kanda.
Edasikaebamise kord            Kohtuotsuse peale võib esitada apellatsioonkaebuse Tartu
                               Ringkonnakohtule 30 päeva jooksul kohtuotsuse avalikult
                               teatavakstegemisest arvates. Apellatsioonkaebuse esitamise
                               viimane päev on 3. oktoober 2016. Apellatsioonkaebus võidakse
                               lahendada kirjalikus menetluses, kui kaebuses ei taotleta selle
                               lahendamist istungil.

Asjaolud ja menetluse käik

1. Maksu- ja Tolliamet kontrollib 06.02.2015 korralduse nr 12.2-3/030212-1 (tl 21-22) alusel
Unipetrol OÜ käibemaksu ja tulumaksu arvestamise, deklareerimise ja tasumise õigsust
perioodil 01.07.2014 kuni 31.07.2014.

2. Maksu- ja Tolliameti 14.01.2016 korraldusega nr 12.2-3/030212-40 (tl 5) kohustati
Unipetrol OÜ-d esitama kirjalikud selgitused ja dokumentide koopiad vastavalt korralduse lisas
(tl 6-8) toodud küsimustele.

3. 26.01.2016 otsusega nr 12.2-3/030312-40-1-1 (tl 25) rahuldas maksuhaldur Unipetrol OÜ
21.01.2016 taotluse korralduse täitmise pikendamiseks, määrates uueks tähtajaks 10.02.2016.
Ühtlasi selgitas maksuhaldur otsuses pikemalt, miks äriühingult nõutav teave vajalik on ja mis
ulatuses ta teavet nõuab.

4. Unipetrol OÜ esitas Maksu- ja Tolliameti 14.01.2016 korraldusele nr 12.2-3/030212-40
vaide (tl 28-29), mis jäeti 09.03.2016 vaideotsusega nr 6-1/3210-2 (tl 9-10) rahuldamata.
5. Unipetrol OÜ esitas 08.04.2016 Tartu Halduskohtule kaebuse Maksu- ja Tolliameti
14.01.2016 korralduse nr 12.2-3/030212-40 tühistamiseks.

Kaebuse esitaja põhjendused

6. Kaebaja peab andmete küsimise korraldust õigusvastaseks.

7. Kaebaja hinnangul on Maksu- ja Tolliamet 14.01.2016 korralduse põhjendused kontrollitava
tehingu kohta (OÜ Vollmond arve-saateleht nr 2176) ja korralduse lisaks olevad küsimused
(alates küsimusest 4) omavahel olulises vastuolus ning see on kaebuse esitamise peamine
põhjus. Maksuhaldur ei saa selliselt andmeid küsida, korralduses olev põhjendus peab olema
vastavuses esitatavate küsimuste ja dokumendisoovidega.

8. Kaebaja näeb, et Maksu- ja Tolliamet on ise möönnud oma 14.01.2016.a. korralduse
õigusvastasust ja vastuolulisust (vaideotsuses), ometi on vaide lahendaja jätnud ikka selle
haldusakti kehtima, mistõttu ei jää kaebajal muud üle, kui kohtu poole pöörduda.

9. Kaebaja andmetel on Maksu- ja Tolliameti käes kõik need andmed ja dokumendid, mida
korralduse lisas küsitakse, sh küsimused punktides 1 kuni 3. Seetõttu ei pea kaebaja neid uuesti
esitama. Vastavalt Maksu- ja Tolliameti 05.02.2015.a. läbiotsimise protokollile on
maksuhaldur väärteomenetluse raames toimetanud ära mh arhiivikarbid „juuli 2014 kotti nr
[…]“. Samuti viidi ära arvutid koos raamatupidamisprogrammide ja pearaamatuga 2014, juuli
kohta. OÜ-l Unipetrol on teadmine, et ta ei pea väärteoasja raames äravõetud dokumente uuesti
esitama.

10. Kaebaja on esitanud Maksu- ja Tolliametile toonase kirjavahetuse väärteoasja menetleja
Andres Kudrjavtseviga, kes on kinnitanud e-kirjas, et „läbiotsimise käigus äravõetud
dokumente enam esitama ei pea, need anname maksukontrolli revidentidele ise üle.“ Kui
väärteoasja menetleja (A. Kudrjavtsev) ei ole neid andmeid ja dokumente edastanud
maksurevidendile OÜ Unipetrol maksukontrolli juurde, siis on maksukontrollil võimalik need
dokumendid oma maja sees välja küsida.

Vastustaja vastuväited

11. Maksu- ja Tolliamet (MTA) ei pea kaebust õigeks ja vaidleb sellele vastu.

12. Vastustaja hinnangul on MTA 09.03.2016 vaideotsuses nr 6-1/3210-2 piisava
põhjalikkusega vastatud kaebaja väidetele ja vastustaja nõustub vaideotsuses avaldatud
seisukohtadega ning ei pea vajalikuks nende ülekordamist.

13. Vastustaja hinnangul omab antud korralduse õiguspärasuse kontrollimisel üksnes tähtsust,
kas a) MTA viib kaebaja suhtes läbi kontrollimenetlust ning b) kas korraldusega nõutud teave
ja dokumendid on vajalikud maksuhaldurile selleks, et välja selgitada maksustamisel tähtsust
omavad asjaolud.

14. Vastustaja märgib, et kaebuse esitaja ei ole kaebuses seadnud kahtluse alla kontrolli
toimumist ega ka seda, et vaidlusaluse korraldusega nõutud teave ei ole seotud kontrollitava
perioodiga. Vastustaja on seisukohal, et korralduse tühistamist ei ole võimalik taotleda pelgalt
seetõttu, et kaebaja ka pärast selgitust nõutud teabe vajalikkuse osas on endiselt seisukohal, et

                                               2
talle jääb korraldusega nõutud teave arusaamatuks. Vastustaja hinnangul pole kaebuse esitaja
esitanud kaebuses ühtegi sisulist argumenti selles osas, et vaidlusaluse korralduse lisas olev
dokumentide ja teabe nõue poleks kuidagi seotud kaebaja suhtes läbiviidava kontrolliga.

15. Vastustaja hinnangul ei saa korralduse tühistamist taotleda ka paljasõnalise põhjendusega,
et korraldusega nõutud teave ja dokumendid on juba maksuhalduri valduses. Vastustaja
hinnangul on kaebuse esitaja jätnud oma sellesisulise väite täielikult tõendamata. Vastustajal ei
õnnestunud kaebusest tuvastada tõendeid, millega oleks kinnitust leidnud, et MTA on
vaidlusaluse korraldusega nõudnud kaebuse esitajalt juba varasemalt maksumenetluses
esitatud/kogutud dokumente.

16. Vastustaja on seisukohal, et vaidlusaluse korraldusega pole kaebajalt nõutud teavet ja
dokumente, mida oleks kaebaja juba varasemalt maksumenetluses esitanud või mida oleks
maksumenetluses enne vaidlusaluse korralduse väljastamist kogutud.

Kohtu seisukoht

17. Kohus asub seisukohale, et kaebus on põhjendamatu ning tuleb jätta rahuldamata.

18. Vaidlustatud korraldusega kohustas maksuhaldur äriühingut esitama maksumenetluses
tähendust omavate asjaolude kindlakstegemiseks kirjalikke selgitusi ja dokumente vastavalt
korralduse lisas toodud küsimustele. Korralduse lisa kohaselt huvitasid maksuhaldurit OÜ-ga
Vollmond ja teiste isikutega toimunud eri kütuste (diislikütus, eriotstarbeline diislikütus,
bensiin 95, bensiin 98) ostu-müügitehingute, ladustamise ja hoiustamise, transpordi, Viatica
Grupp OÜ-ga ja osaühinguga DANVIUUS toimunud laenutehingute ning tarnijatele
võlgnevuste üksikasjad ja dokumendid, samuti põhjus, miks jättis äriühing esitamata 2014.a
majandusaasta aruande. Lisaks selgitas maksuhaldur 26.01.2016 otsuses, millega pikendas
vaidlustatud korralduse täitmise tähtaega, miks äriühingult nõutav teave vajalik on ja mis
ulatuses ta teavet nõuab.

19. Kaebaja ei ole korraldust täitnud. Kaebaja väitel esineb vastuolu korralduse andmise
põhjenduse ning küsitava teabe ja dokumentide osas ning korraldus tuleb tühistada seetõttu, et
maksuhalduri valduses on juba korraldusega nõutav teave ja dokumendid.

20. Kohus leiab, et kaebuses vaidlustatud korraldus on õiguspärane, see on antud pädeva
haldusorgani poolt andmise hetkel kehtiva õiguse alusel ja sellega kooskõlas, proportsionaalne,
kaalutlusvigadeta ning vastab vorminõuetele (HMS § 54). Kohus nõustub Maksu- ja Tolliameti
09.03.2016 vaideotsuses nr 6-1/3210-2 (tl 9-10) põhjendustega ning jätab vastavad
põhjendused kordamata HKMS § 165 lg 2 alusel. Samuti nõustub kohus Maksu- ja Tolliameti
10.05.2016 vastuses (tl 18-19) toodud põhjendustega ning ei pea menetlusökonoomilistel
kaalutlustel vajalikuks nende põhjenduste kordamist. Kohus esitab vastuseks kaebusele
järgnevalt üksnes olulisemad põhjendused.

21. Kohtu hinnangul puudub alus vaidlustatud korralduse tühistamiseks. Korraldus vastab
MKS §-des 46, 59, 60, 61 ja 62 sätestatud tingimustele ning maksuhalduril oli õigus nõuda
kaebajalt teavet ja dokumentide esitamist Unipetrol OÜ maksumenetluses tähendust omavate
asjaolude kindlakstegemiseks.



                                               3
22. Korralduse andmise õiguslikuks aluseks on maksuhaldur märkinud MKS § § 46 ja § 59 lg
2 p 1 ning § 60 lg 1 ja § 62 lg 1.

23. Kaebaja peab vaidlustatud korraldust ja selle lisa vastuoluliseks, kuna korralduse
põhjendused ja sama korralduse lisas esitatud küsimused ei ole täielikult kooskõlas. MTA
põhjendab oma 14.01.2016 korralduses et „kontrolli käigus on selgunud, et olete kajastanud
oma raamatupidamisarvestuses diislikütuse soetust OÜ-lt Vollmond arve-saatelehe nr 2176
alusel. Viidatud tehinguga seoses soovime saada täiendavat teavet arve-saatelehe nr 2176 eest
maksmisega ära seotud kauba omandi ülemineku kohta.“ Kaebaja märgib kaebuses, et
korralduse lisas küsimused alates 3 ja 4. küsimusest ei puuduta enam OÜ-lt Vollmond
diislikütuse soetust kajastava arve-saatelehte 2176 ja seda konkreetset tehingut, vaid küsitakse
kaupade ladustamise kohta, sh. detailseid laoarvestusi, samuti küsimused bensiini ja
eriotstarbelise diisli kohta (küsimused p 7 ja 8). Kaebaja jaoks on arusaamatu, miks on
tõstatatud küsimused seoses laenudega OÜ-ga Viatica Grupp, OÜ Danviuus (küsimused p 14
ja 15), samuti üldised küsimused seoses raamatupidamise kontoga „võlgnevused tarnijatele“
(küsimus p 13).

24. Kohtu hinnangul ei esine vaidlustatud korralduses ja selle lisas sellist vastuolu, mis tingiks
Maksu- ja Tolliameti 14.01.2016 korralduse tühistamise. Vastustaja on kaebajale selgitanud, et
06.02.2015 korralduse alusel on alustatud kaebaja käibemaksu ja tulumaksu arvestamise,
deklareerimise ja tasumise õigsuse kontrolli perioodil 01.07.2014 kuni 31.07.2014 ning sellega
seoses on maksuhalduril maksukorralduse seadusest lähtudes õigus koguda maksumenetluses
tähendust omavate asjaolude kindlakstegemiseks vajalikke tõendeid. MKS § 10 lg 2 p 1
kohaselt on maksuhalduri ülesanne kontrollida maksude arvestamise ning tasumise õigsust.
MKS §-dest 59-72 tulenevalt on maksuhalduril maksumenetluses lai volituste ring,
maksuhaldur otsustab maksude tasumise õigsuse kontrollimisega seotud toimingute
sooritamise vajaduse, toimingute liigi ja ulatuse ning kogub lahendamiseks vajalikke tõendeid.
Maksuhaldur otsustab, lähtudes talle seadusega pandud ülesannetest ning kaalutlusõigusest,
milliseid tõendeid ja millises mahus ta peab vajalikuks konkreetses asjas. Maksukohustuslase
poolt maksumenetluses esitatud tõendite pinnalt tekkinud kahtluse ümberlükkamiseks või
kinnitamiseks on maksuhaldurile antud võimalus, samas uurimuspõhimõttest tulenev kohustus
koguda täiendavaid tõendeid.

25. Kohus leiab, et faktilistest asjaoludest nähtuvalt on käesoleval juhul toimunud üksikjuhtumi
kontrollimenetlus (MKS § 59 lg 2 p 1), millega kaasneb maksuhalduri õigus kontrollida kõiki
maksukohustuslase majandus- või kutsetegevusega ning maksukohustuslase poolt maksude
tasumisega seotud dokumente. Vastavalt MKS § 60 lg-le 1 maksuhalduril on õigus saada
maksumenetluses tähendust omavate asjaolude väljaselgitamiseks maksukohustuslaselt või
tema esindajalt suulist või kirjalikku teavet. MKS § 62 lg 1 kohaselt on maksuhalduril õigus
nõuda maksumenetluses tähendust omavate asjaolude kindlakstegemiseks maksukohustuslaselt
või kolmandalt isikult tema valduses olevate asjade ja esitajaväärtpaberite ettenäitamist ning
dokumentide esitamist. Kolmandatelt isikutelt asjade ja dokumentide nõudmise korral kehtib
käesoleva seaduse § 61 lõikes 2 sätestatud piirang. MKS § 61 sätestab tingimused teabe
nõudmiseks kolmandatelt isikutelt.

26. Vaidlustatud korraldus ei ole antud MKS § 61 lg 3 alusel, mis sätestab maksuhalduri
võimaluse kolmandalt isikult teabe nõudmiseks anda MKS §-s 46 sätestatud nõuetele vastav
korraldus. Korraldus oli antud teabe saamiseks MKS § 60 alusel. Kuna üksikjuhtumi


                                                4
kontrollimenetlus oli juba alanud, oli korraldus teabe nõudmiseks MKS § 60 alusel maksu-
menetluses tähtsust omavate asjaolude väljaselgitamiseks antud kohasel õiguslikul alusel.

27. Kohtu hinnangul on vaidlustatud korraldus dokumentide esitamiseks ja teabe andmiseks
esitatud kontrollitaval perioodil toimunud tehingute asjaolude väljaselgitamiseks, mitte üksnes
seoses tehinguga OÜ-ga Vollmond, ning see pidi olema kaebajale antud korraldusest arusaadav.
Käesolevas asjas on maksuhaldur esitanud piisavalt selgitusi, mis kinnitavad haldusorgani poolt
haldusakti andmise ajal tegelikult aluseks võetud kaalutlusi dokumentide ja teabe nõudmiseks.
Kohtule ei nähtu, et vaidlustatud korralduses või selle eelnenud maksumenetluses ja järgnenud
vaidemenetluses oleks esinenud põhjendamisvigu.

28. Kohus nõustub vastustaja seisukohaga, et kaebaja väited, et nõutud teave ja dokumendid
on juba maksuhalduri valduses, on paljasõnalised ja tõendamata. Kaebaja väidab, et kõik
vaidlustatud korralduses esitatud andmed ja dokumendid on juba vastustaja käes, kuid kaebaja
ei ole kohtule esitanud oma väiteid kinnitavaid tõendeid ega viidanud juba väidetavalt
maksuhaldurile esitatud tõendite konkreetsele asukohale. Kaebaja ei ole kohtule avaldanud,
nagu tal poleks olnud võimalik tutvuda maksumenetluses kogutud tõenditega
(maksutoimikuga). Vastustaja on kohtule esitatud vastuses kaebusele kinnitanud, et kaebaja
käest ei ole vaidlustatud korraldusega nõutud teavet ega dokumente, mida oleks kaebaja juba
varasemalt maksumenetluses esitanud või mida oleks maksumenetluses enne vaidlustatud
korralduse andmist kogutud. Kohtul pole alust kahelda riigiasutuse vastava kinnituse tõesuses.

29. Eeltoodud põhjustel jätab kohus kaebuse rahuldamata. HKMS § 108 lg 1 kohaselt kannab
menetluskulud pool, kelle kahjuks otsus tehti. Kuna kohus jätab kaebuse rahuldamata, jäävad
tema poolt kantud menetluskulud (riigilõiv) tema enda kanda. Vastustaja ei ole menetluskulude
väljamõistmiseks taotlust esitanud. HKMS § 109 lg 1 ls 4 kohaselt kuludokumentide ja
menetluskulude nimekirja esitamata jätmise korral menetluskulusid välja ei mõisteta. Seega
jäävad poolte menetluskulud nende endi kanda.


/allkirjastatud digitaalselt/

Roby Koik
kohtunik




                                              5

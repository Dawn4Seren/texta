                            KOHTUMÄÄRUS

Kohus                                 Tartu Ringkonnakohus

Määruse tegemise aeg ja koht          2. märts 2016, Tartu (kirjalik menetlus)

Kriminaalasja number                  1-14-4128

Kohtukoosseis                         Maarika Kuusk, Aarne Sarjas, Tiit Lõhmus

Vaidlustatud kohtulahend              Tartu Maakohtu Tartu kohtumaja 22. jaanuari 2016 määrus
                                      süüdimõistetu Danel Parmase kaitsja taotluse läbivaatamata
                                      jätmises
Kaebuse esitaja ja kaebuse liik       Süüdimõistetu Danel Parmase (Danel Parmas, isikukood
                                      38503245727) kaitsja vandeadvokaat Robert Sarv,
                                      määruskaebus


RESOLUTSIOON

1.   Tartu Maakohtu Tartu kohtumaja 22. jaanuari 2016 määrus jätta muutmata.
2.   Määruskaebus jätta rahuldamata.

Edasikaebamise kord: KrMS § 384 lg 2 ja § 387 lg 1 kohaselt võib määrusele esitada
määruskaebuse Tartu Ringkonnakohtule prokuratuur, advokaadist kaitsja või advokaadi
vahendusel teised kohtumenetluse pooled viieteistkümne päeva jooksul alates päevast, mil isik
sai vaidlustatud määrusest teada või pidi teada saama.

ASJAOLUD JA MENETLUSE KÄIK

1.      Danel Parmast karistati Tartu Maakohtu 16.01.2015 otsusega KarS § 214 lg 2 p 4 järgi 4
aasta 4 kuu pikkuse vangistusega. KarS § 65 lg 2 alusel mõisteti kohtuotsuste kogumis Danel
Parmasele liitkaristuseks 5 aastat 20 päeva vangistust. Tema karistusaeg algas 27.11.2013.
Kohtuotsus jõustus Riigikohtu määrusega 09.09.2015.

2.      Danel Parmase kaitsja vandeadvokaat Robert Sarv esitas 22.12.2015 Tartu Maakohtule
õiguskaitse taotluse seoses süüdimõistetu ebainimlikes tingimustes kinnipidamisega. Kaitsja palub
kohtult järgmist:
-       Tartu Vanglalt välja nõuda andmed selle kohta, millistes tingimustes on Danel Parmast alates
tema kinnipidamisest kuni andmete väljanõudmiseni hoitud, samuti kõik Danel Parmase poolt
vanglale esitatud märgukirjad seoses CPT raportite ning Euroopa inimõiguste ja põhivabaduste
konventsiooni artikkel 3 rikkumisega;
-       tuvastada Danel Parmase suhtes Euroopa inimõiguste ja põhivabaduste kaitse konventsiooni
artikkel 3 oluline rikkumine, vabastada Danel Parmas viivitamata vangistuse kandmise kohustusest
ja mõista kohtu õiglasel äranägemisel Danel Parmasele perioodi eest, mil ta viibis õigusvastaselt
konventsiooni artikkel 3 tingimusi rikkuvates tingimustes pärast seda, kui Eesti Vabariigil tekkis
kohustus ta vabastada, rahaline hüvitis või kohtu õiglasel äranägemisel ka Danel Parmase
vangistusest vabastamise või tema vangistusest vabastamata jätmise korral mitterahaline hüvitis;
-      tunnistada Eesti Vabariigi põhiseaduse §-dega 3, 10 ja 123 vastuolus olevaks õigustloova
akti andmata jätmine osas, millega ei ole ette nähtud tõhusat siseriiklikku õiguskaitsevahendit või
menetlust kinnipeetavale Euroopa inimõiguste ja põhivabaduste kaitse konventsiooni artikliga 3
vastuolus olevate kinnipidamistingimuste kontrollimiseks ja eelviidatud sätte rikkumise korral
kinnipeetavale õiglase hüvitise mõistmiseks.

3.      Tartu Maakohus 22.01.2016 määrusega jättis Danel Parmase kaitsja taotluse täies ulatuses
läbi vaatamata, põhjendades sellist toimimisviisi järgmiselt.

3.1     Maakohus käsitles kõigepealt kaitsja väiteid, mis hõlmasid: 1) taotlust tuvastada inimõiguste
ja põhivabaduste konventsiooni artikli 3 rikkumine seoses Danel Parmase hoidmisega ebainimlikes
kinnipidamistingimustes ning 2) taotlust Danel Parmasele tekitatud kahju kompenseerimiseks. Seda
tehes leidis kohus, et maakohtu pädevusse ei kuulu taotluse lahendamine, mis puudutab isiku
kinnipidamistingimusi. Samuti on asjakohatu kaitsja viide KrMS 18. peatükile, kuna ta ei ole
esitanud selliseid taotlusi, mida maakohus saaks lahendada kohtuotsuse täitmisel tekkinud
küsimusena viidatud peatüki regulatsiooni alusel. Maakohtu pädevuses ei ole hinnata
vahistatu/süüdimõistetu kinnipidamistingimisi, mida taotleb kaitsja, ning sellel alusel vangistusest
vabastamine, rahalise või mitterahalise hüvitise väljamõistmine. Jõustunud kohtuotsusega mõistetud
karistust on õigus muuta vaid Riigikohtul teistmismenetluses KrMS §-s 366 ettenähtud teistmise
aluste olemasolul.

3.2     Vangistuse (ka eelvangistuse) täideviimise korra ning korralduse sätestab vangistusseadus
(VangS § 1). Eelvangistuses viibivate vahistatute ja karistust kandvate süüdimõistetute
kinnipidamistingimusi reguleerib samuti vangistusseadus, lisaks nimetatud seaduse
delegatsiooninormide alusel vastu võetud valdkonna eest vastutava ministri määrused, sh vangla
põhimäärus. Tartu Vangla 06.12.2001 põhimääruse nr 87 lg 1 kohaselt on Tartu Vangla
Justiitsministeeriumi valitsemisalas olev valitsusasutus, mis viib täide vabadusekaotust ja
eelvangistust ning korraldab kriminaalhooldust. Nimetatud põhimääruse § 3 lg 2 p 2 kohaselt
vastutab vangla tegevust korraldavate õigusaktide täpse ja otstarbeka täitmise eest ning tagab vangla
ülesannete tulemusliku täitmise, samuti vangla arendamise ja vangla struktuuriüksuste häireteta töö,
vangla direktor.

3.3    Eelmärgitu alusel leidis kohus, et kuna vahistatu/süüdimõistetu vangistuse kandmise
tingimuste hindamine ei ole kohtuotsuse täitmisel tekkiv küsimus, mida maakohus saab lahendada
vastavalt KrMS 18. peatüki sätetele, tuleb süüdimõistetu Danel Parmase kaitsja poolt esitatud
vastavasisuline taotlus jätta läbi vaatamata. Maakohtul puudub selleks pädevus.

3.4     Kui kaitsja leiab, et tema esindatava õigusi on karistuse kandmise käigus (sh eelvangistuses
viibimise ajal) rikutud, on tal võimalik vastav kaebus esitada halduskohtule. Halduskohtumenetluse
seadustiku (edaspidi HKMS) § 2 kohaselt on halduskohtumenetluse ülesanne eelkõige isikute
õiguste kaitse õigusvastase tegevuse eest täidesaatva võimu teostamisel. HKMS § 4 lg 1 sätestab, et
halduskohtu pädevuses on avalik-õiguslikus suhtes tekkinud vaidluste lahendamine, kui seadus ei
näe ette teistsugust menetluskorda. Muuhulgas on halduskohtul volitused mõista välja ka hüvitis
avalik-õiguslikus suhtes tekitatud kahju eest (HKMS § 5 lg 1 p 4). Seaduses ei ole sätestatud
teistsugust menetluskorda, millele viitab ka kaitsja ise taotluse punktis 2.5, mistõttu on vastavalt
HKMS § 4 lg-le 1 tegemist halduskohtu pädevusse kuuluva asjaga.

3.5    Kuna kohus leidis, et kaitsja taotlus ebainimlike kinnipidamistingimuste tõttu Euroopa
inimõiguste ja põhivabaduste konventsiooni artikkel 3 rikkumise tuvastamiseks ning Danel Parmase
2                                                2
vangistusest vabastamiseks ja hüvitise mõistmiseks ei kuulu maakohtu pädevusse, tuleb jätta läbi
vaatamata ka taotlus tunnistada Eesti Vabariigi põhiseaduse §-dega 3, 10 ja 23 vastuolus olevaks
vastava õigustloova akti andmata jätmine. Põhiseaduslikkuse järelevalve kohtumenetluse seaduse
§ 9 lg 1 kohaselt, kui esimese või teise astme kohus on kohtuasja lahendamisel jätnud kohaldamata
mis tahes asjassepuutuva õigustloova akti või välislepingu, tunnistades selle põhiseadusega
vastuolus olevaks, või kui esimese või teise astme kohus on kohtuasja lahendamisel tunnistanud
õigustloova akti andmata jätmise põhiseadusega vastuolus olevaks, edastab ta vastava otsuse või
määruse Riigikohtule. Riikohtu lahendi nr 3-4-1-57-14 punktis 14 on öeldud, et kohtuasja
lahendamine hõlmab nii kohtuasja sisulise kui ka asjaga seotud menetluslike küsimuste
lahendamise. Tulenevalt asjaolust, et maakohus ei saa vastava pädevuse puudumise tõttu läbi
vaadata taotlust Euroopa Inimõiguste ja –vabaduste konventsiooni artikkel 3 rikkumise
tuvastamiseks kaitsja poolt taotletud alustel, st kaitsja taotlust sisuliselt lahendada, ei saa kohtul
tõusetuda küsimust ka sellest, kas vastava akti andmata jätmine on põhiseadusega vastuolus või
mitte.

3.6    Kaitsja taotluse esimese punktiga seonduvalt märkis kohus, et asja lahendamiseks vajalike
materjalide väljanõudmise taotlus tuleb samuti esitada kohtule, kes on pädev asja sisuliselt
lahendama.

MÄÄRUSKAEBUS

4.      Kohtumääruse peale esitas kaebuse Danel Parmase kaitsja vandeadvokaat Robert Sarv, kes
taotleb lahendi tühistamist ning enda poolt 22.12.2015 esitatud õiguskaitse taotluse maakohtule
uueks lahendamiseks saatmist.

4.1     Kaitsja hinnangul ei saa karistusõiguslikku laadi küsimused, sh see, kas süüdimõistetu
karistust tuleb vähendada konventsiooni artikliga 3 kokkusobimatutes kinnipidamistingimustes
viibimise tõttu, kuuluda halduskohtu pädevusse. KrMS § 1 sätestab sõnaselgelt, et käesolevas
seadustikus sätestatakse kuritegude kohtueelse menetluse ja kohtumenetluse kord ning
kriminaalasjas tehtud lahendi täitmisele pööramise kord. Sellega on seadusandja delegeerinud kogu
kriminaalmenetlusega seotud küsimuste paketi maakohtule. Järelikult ei saa halduskohus antud
taotlust läbi vaadata, sest halduskohus ei saa otsustada EIK praktikas loodud õiguskaitsevahendite
realiseerimise üle.

4.2    EIK lahendites Shishanova vs Moldova (nr 11353/06), Stella and Others vs Italy (nr
49169/09; 54908/09; 55156/09), Torreggiani and Others vs Italy (43517/09), Mamedova vs Russia
(nr 7064/05) on kohus kehtestanud õiguskaitsevahendid, kus vabaduskaotuslikku karistust
vähendatakse päevade arvu võrra, mis isik on viibinud konventsiooni artikliga 3 kokkusobimatutes
kinnipidamistingimustes.

4.3    Vastavalt EIK praktikale sõltub isiku õiguskaitsevahendi valik ning talle võimaldatav hüvitis
tema suhtes toime pandud rikkumise sisust ning kestusest. Tõhusaks õiguskaitsevahendiks on
rahaline hüvitis siis, kui isik on juba vabanenud. Jätkuvalt kinnipeetud isikule tuleb tagada ka
tingimuste parandamine. Kuivõrd kaebaja oli jätkuvalt kinnipeetav ja valitsus ei näidanud, millise
õiguskaitsevahendiga oleks kaebaja saavutanud tingimuste parandamist, siis ei jätnud ta
ammendamata siseriiklikke õiguskaitsevahendeid.

4.4      PS § 3 lg 1 teise lause alusel on rahvusvahelise õiguse üldtingimustatud põhimõtted ja
normid
Eesti õigussüsteemis rakendatavad otse ja vahetult. PS § 123 lg 2 omistab Riigikogu poolt
ratifitseeritud rahvusvahelistele välislepingutele ülimuslikkuse Eesti õigusaktide suhtes. Seaduse ja
muu õigusakti vastuolu korral Riigikogu poolt ratifitseeritud ratifitseeritud välislepinguga on
3                                                 3
õigusakti kohaldamata jätma õigustatud ja kohustatud iga organ, kelle funktsiooniks on seaduse
rakendamine (seega nii õigustmõistva kui ka täidesaatva riigivõimu organ).

RINGKONNAKOHTU SEISUKOHT JA PÕHJENDUSED

5.      Ringkonnakohus on seisukohal, et maakohus on põhjendatult jätnud Danel Parmase kaitsja
esitatud õiguskaitse taotluse läbi vaatamata. Kohtulahendile esitatud edasikaebus jääb seega
täielikult tagajärjetuks. Kuivõrd kriminaalkolleegium nõustub esimese kohtuastme
argumentatsiooniga ja KrMS § 342 lg 3 p 1 annab võimaluse jätta maakohtu otsuse põhiosa
asjaolud kordamata, märgib apellatsioonikohus käesolevas määruses üksnes järgmist.

6.      Kõigepealt nimetab apellatsioonikohus ära, et Danel Parmase kaitsja esitatud õiguskaitse
taotluse keskmes on nõue tuvastada inimõiguste ja põhivabaduste konventsiooni artikli 3 rikkumine
seoses tema kaitsealuse hoidmisega ebainimlikes kinnipidamistingimustes. Sellise taotluse
sisustamisel on viidatud väidetavatele rikkumistele seoses Danel Parmase osas vangistuse
täideviimisega, vanglas temale osaks saanud olmetingimustega ja vangla poolt määratud
distsiplinaarkaristustega. Ehk siis tegemist on isikule mõistetud vabadusekaotusliku karistuse
täideviimisel (vangistuse täideviimine algab isiku vastuvõtmisega vanglasse - VangS 2. ptk 2. jg)
üles kerkinud avalik-õigusliku vaidlusega, mis kuulub kriminaaltäitevõiguse reguleerimisalasse,
millest põhiosa moodustabki vangistusõigus. Vastavalt VangS §-le 1 sätestab see õigusharu
vangistuse, aresti ja eelvangistuse täitmise korra. Seega on maakohus oma lahendis õigesti
väljendanud seisukohta, mille kohaselt kuulub tuvastamine, kas isiku kinnipidamistingimused
(sealhulgas eelvangistuses viibimisel) on olnud tema inimväärikust alandavad ja ebainimlikud,
halduskohtu pädevusse. Siinjuures on esimene kohtuaste asjakohaselt viidanud HKMS sätetele,
millest juhindudes tulebki Danel Parmasel ja tema kaitsjal esitada vastav kaebus halduskohtule.
Muuhulgas on kohus selgitanud sedagi, et halduskohtul on volitus mõista välja ka hüvitisi avalik-
õiguslikes suhetes tekitatud kahju eest

7.      Edasiselt nõustub ringkonnakohus maakohtuga ka selles, et kuivõrd kaitsja on
põhiseaduslikkuse järelevalve küsimuse tõstatanud tingituna taotlusest tuvastada inimõiguste ja
põhivabaduste konventsiooni artikli 3 rikkumine seoses tema kaitsealuse hoidmisega ebainimlikes
kinnipidamistingimustes, siis ei saanud esimene kohtuaste võtta seisukohta advokaadi nõudes
tunnistada Eesti Vabariigi põhiseaduse §-dega 3, 10 ja 23 vastuolus olevaks õigustloova akti
andmata jätmine. Samuti ei ole Tartu Maakohus õigesti hakanud vanglalt välja nõudma ka kaitsja
taotletud materjale.

8.     Eelnevast lähtuvalt ja juhindudes KrMS §-st 390 ja § 337 lg 1 p-st 1 jätab ringkonnakohus
vaidlustatud kohtumääruse muutmata ja määruskaebuse rahuldamata.

    /allkiri/                                 /allkiri/                              /allkiri/

Maarika Kuusk                               Aarne Sarjas                            Tiit Lõhmus




4                                              4

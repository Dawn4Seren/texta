                      KOHTUMÄÄRUS

Kohus                   Tartu Maakohus

Kohtunik                Epp Tombak

Määruse tegemise aeg    30.november 2016. a, Võru tn 12, Põlva

ja koht

Tsiviilasja number      2-16-15830
Tsiviilasi              S. V. ja O. V. hagiavaldus L. V. vastu elatise
                        väljamõistmiseks

Menetlustoiming         Hagiavalduse läbi vaatamata jätmine

Menetlusosalised ja     Hagejad: S. V. isikukood xxxxxxxxxxx;
nende esindajad         O. V. isikukood xxxxxxxxxxx
                        elukoht                               mõlemal
                        xxxxxxxxxxxxxxxxxxxxxxxxxxxxxxxxxxxxxx
                        xxxxxxxxxxxxxxxxxx
                        Hagejate seaduslik esindaja: A. V. , isikukood
                        xxxxxxxxxxx,                            elukoht
                        xxxxxxxxxxxxxxxxxxxxxxxxxxxxxxxxxxxxxx
                        xxxxxxxxxxxxxxxxxx; e-post:
                        Kostja: L. V. , isikukood xxxxxxxxxxx, elukoht
                        xxxxxxxxxxxxxxxxxxxxxxxxxxxxxxxxxxxxxx
                        xxxxxxxxxxxxxxxx;
                        e-post:


RESOLUTSIOON
   1. Jätta S. V. ja O. V. hagi L. V. vastu elatise väljamõistmise
      nõudes läbi vaatamata.
   2. Jätta hageja menetluskulud kostja kanda.
   3. Toimetada kohtumäärus kätte hagejate esindajale ja kostjale.

Edasikaebamise kord

Määruse peale võib esitada määruskaebuse Tartu Ringkonnakohtule
Tartu Maakohtu kaudu 15 päeva jooksul määruse kättetoimetamisest
alates.

Asjaolud

S. V. ja O. V. seaduslik esindaja A. V. esitas 20.10.2016. a kohtule
hagiavalduse L. V. vastu alaealistele lastele elatise väljamõistmiseks.
13.11.2016. a on hagejate seaduslik esindaja esitanud kohtusse
avalduse menetluse lõpetamiseks, kuna kostja asus laste
ülalpidamiskohustust vabatahtlikult täitma.

Kohtu seisukoht

Kohus leiab, et S. V. ja O. V. hagi tuleb jätta läbi vaatamata.

Tsiviilkohtumenetluse seadustiku (TsMS) § 424 lg 1 teise lause
kohaselt võib hageja hagi kostja nõusolekuta tagasi võtta kuni
eelmenetluse lõpuni. Kohus on senises menetluses palunud kostjal
esitada oma vastuväited hagiavaldusele. Vastuseks on kostja teatanud,
et kostjal ja hagejate seaduslikul esindajal on käsil abielu lahutamine.
Seega ei saa eelmenetlust lugeda lõppenuks ning hageja võib hagi
tagasi võtta kostja nõusolekuta.

TsMS § 423 lg 1 p 2 ja § 425 lg 1 alusel jätab kohus määrusega hagi
läbi vaatamata, kui hageja on võtnud hagi tagasi. Kohus selgitab
sealjuures TsMS § 426 lg 1 sätestatut, mille kohaselt hagi läbi
vaatamata jätmise korral loetakse, et hagi ei ole kohtu menetluses olnud
ja hageja võib pöörduda hagiga sama kostja vastu samal alusel
vaidluses sama hagieseme üle kohtusse.
TsMS § 427 kohaselt võib maakohtu määruse peale, millega hagi
jäetakse läbi vaatamata, esitada määruskaebuse.

Menetluskulud

TsMS § 173 lg 1 kohaselt märgib asja menetlenud kohus
menetluskulude jaotuse menetlusosaliste vahel kohtuotsuses või
menetlust lõpetavas määruses.
TsMS § 168 lg 4 sätestab, et kui hageja loobub hagist või võtab selle
tagasi, kannab ta kostja menetluskulud, välja arvatud juhul, kui ta
loobub hagist või võtab selle tagasi seetõttu, et kostja on nõude pärast
hagi esitamist rahuldanud. Sel juhul kannab kostja vastavalt TsMS §
168 lg 5 hageja menetluskulud.
Kuna käesolevas asjas on hagejate esindaja põhjendanud menetluse
lõpetamise taotlust asjaoluga, et kostja on asunud ülalpidamiskohustust
täitma, tuleb hageja menetluskulud jätta kostja kanda.

Kuivõrd elatise nõudmise hagilt riigilõivu ei võeta ning hagejad on
menetluses osalenud seadusliku esindaja kaudu, eeldab kohus, et
hagejal ei ole menetluskulusid tekkinud.


/allkirjastatud digitaalselt/

Epp Tombak
kohtunik

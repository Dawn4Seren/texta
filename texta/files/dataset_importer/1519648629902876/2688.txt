                                 K OHT UMÄÄ RUS
Kohus                                     Tartu Ringkonnakohus
Kohtukoosseis                             Maili Lokk, Agu Timmi ja Tanel Saar
Määruse tegemise aeg ja koht              16. november 2016, Tartu
Haldusasja number                         3-16-1925
Haldusasi                                 Igor Ogorodnikovi esialgse õiguskaitse taotlus
                                          (võimaldada     esimesel    võimalusel    pikaajaline
                                          kokkusaamine)
Vaidlustatud kohtulahend                  Tartu Halduskohtu 24. oktoobri 2016. a määrus
Menetluse alus ringkonnakohtus            Igor Ogorodnikovi määruskaebus
Asja läbivaatamine                        Kirjalik menetlus
Menetlusosalised                          Määruskaebuse esitaja Igor Ogorodnikov

RESOLUTSIOON
Jätta määruskaebus rahuldamata ja Tartu Halduskohtu 24. oktoobri 2016. a määrus
muutmata.

EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul määruse
kättetoimetamisest arvates.

 ASJAOLUD JA MENETLUSE KÄIK

 1. 25.septembril 2016 esitas kaebaja Tartu Halduskohtule taotluse esialgse õiguskaitse
 kohaldamiseks, et kaebajale võimaldataks pikaajaline kokkusaamine.

 2. Tartu Halduskohtu 27. septembri 2016. a määrusega jäeti kaebaja taotlus käiguta ja anti
 tähtaeg taotluses esinevate puuduste kõrvaldamiseks. Kohus märkis, et kaebaja ei ole tasunud
 riigilõivu ja esitanud dokumentaalseid tõendeid oma väidete kinnitamiseks.

 3. 28.   septembril 2016 esitas kaebaja Tartu Halduskohtule riigi õigusabi taotluse.

 4. Tartu Halduskohus 30. septembri 2016. a määrusega jättis kaebaja riigi õigusabi taotluse
 käiguta ja andis tähtaja 15 päeva, et kõrvaldada taotluses esinevad puudused. Kohus märkis,
 et taotleja ei ole esitanud korrektset taotlust riigi õigusabi saamiseks ega majanduslikku
 seisundit iseloomustavaid tõendeid.
5. 4. oktoobril 2016 saabus Tartu Halduskohtule kaebaja 29. septembri 2016. a puuduste
kõrvaldamise avaldus, milles kaebaja esitas Viru Vangla vastused taotlustele, abielutõendi ja
riigilõivu tasumist kinnitava dokumendi.

6. Tartu Halduskohtu 7. oktoobri 2016. a määrusega jäeti kaebaja riigi õigusabi taotlus ja
esialgse õiguskaitse taotlus rahuldamata.

7. 18.
     oktoobril 2016 esitas kaebaja Tartu Halduskohtule taotluse riigi õigusabi saamiseks.
Oma taotluses märkis kaebaja, et soovib õigusabi, et kaitsta oma õigusi 7. oktoobri 2016. a
kohtumääruse osas.

8. Tartu Halduskohus 24. oktoobri 2016. a määrusega jättis kaebaja taotluse riigi õigusabi
saamiseks rahuldamata. Riigi õigusabi seaduse (RÕS) § 7 lg 1 p 1 kohaselt riigi õigusabi ei
anta, kui taotleja on ise võimeline kaitsma oma õigusi. Halduskohtu hinnangul piisab
kohtumääruse vaidlustamiseks sellest, kui isik esitab kaalukad põhjendused, miks ta ei ole
kohtumäärusega nõus ning seda võib iga tavainimene teha. Kohus selgitas, et RÕS § 7 lg-s 1
on toodud riigi õigusabi andmisest keeldumise alused ning ühe või mitme aluse esinemisel on
riigi õigusabi andmine välistatud. Käesolevas haldusasjas on kaebaja eelnevalt esitanud
kohtule taotluse riigi õigusabi saamiseks, et vaidlustada halduskohtu määrust, millega jäeti
rahuldamata tema esialgse õiguskaitse taotlus ja riigi õigusabi taotlus. Halduskohtu hinnangul
ei ole käesolev haldusasi loomu poolest keeruline ega kohtupraktikas ennenägematu. Kohus
selgitas, et tulenevalt uurimisprintsiibist on kohtul haldusasjades kohustus kaebajat vajadusel
suunata ja abistada. Seega ei ole halduskohtumenetluses esmatähtis, et kaebajal oleksid
õigusalased teadmised. Uurimispõhimõttest tulenevalt selgitab halduskohus enda initsiatiivil
välja kaebuse menetlemiseks vajalikud asjaolud, seadusesätted ning võimaliku kohtupraktika.
Nii on halduskohus seisukohal, et kuna käesoleval juhul esineb RÕS § 7 lg 1 p-s 1 sätestatud
riigi õigusabist keeldumise alus, siis ei ole riigi õigusabi andmine võimalik.

MENETLUSOSALISTE PÕHJENDUSED

9. Kaebaja  esitas 26. oktoobril 2016 Tartu Halduskohtule riigi õigusabi taotluse, milles
märgib, et taotleb riigi õigusabi, et vaidlustada halduskohtu 24. oktoobri 2016. a määrus.
Kaebaja selgitab, et ta on vene rahvusest kinnipeetav, kes ei valda eesti keelt ning kellel
puuduvad õigusalased teadmised, et oma õigusi kaitsta. Kaebaja on käesoleval juhul palunud
oma õiguste kaitsmiseks abi kaaskinnipeetavalt, kuid see alandab tema inimväärikust ega taga
piisavalt tema õigusi.

10. Tartu Halduskohus 31. oktoobri 2016. a määruses tõlgendas kaebaja 26. oktoobri 2016. a
riigi õigusabi taotlust määruskaebusena halduskohtu 24. oktoobri 2016. a määrusele, võttis
määruskaebuse menetlusse, jättis selle rahuldamata ning edastas lahendamiseks Tartu
Ringkonnakohtule.

RINGKONNAKOHTU PÕHJENDUSED

11. Ringkonnakohus   leiab, et määruskaebuse rahuldamiseks puudub alus.

12. Ringkonnakohus  nõustub halduskohtu 24. oktoobri 2016. a määruses esitatud
seisukohtadega ega pea neid vajalikuks korrata (HKMS § 203 lg 1 ja § 201 lg 4). Ükski
määruskaebuses esitatud väidetest ei anna alust määruskaebuse rahuldamiseks. Vastuseks
kaebaja määruskaebusele märgib ringkonnakohus järgnevat.
13. Riigiõigusabi andmisest keeldumise alused on sätestatud RÕS §-s 7. RÕS § 7 lg 1 p 1
kohaselt ei anta riigi õigusabi, kui taotleja on ise võimeline kaitsma oma õigusi.
Ringkonnakohus on seisukohal, et käesoleval juhul esineb RÕS § 7 lg 1 p-s 1 nimetatud alus
riigi õigusabi andmisest keeldumiseks. Kaebaja on käesolevas asjas esitanud esialgse
õiguskaitse taotluse ja riigi õigusabi taotluse ning samuti on kaebaja olnud võimeline
kõrvaldama esialgse õiguskaitse taotluses esinenud puudused. Kohtute infosüsteemist
nähtuvalt on kaebaja halduskohtumenetluses osalenud ka varem. Seega on ringkonnakohtu
hinnangul halduskohus õigesti leidnud, et kaebaja puhul on tegemist isikuga, kel on olemas
piisavad teadmised selleks, et teha enda soovid ja taotlused kohtule vajalikul määral
arusaadavaks. Samuti ei ole kaebaja riigi õigusabi taotluses esitanud asjaolusid, mis annaksid
kohtule alust arvata, et kaebaja ei ole enam võimeline menetluses oma õigusi kaitsma.

14. Ringkonnakohus    on seisukohal, et kaebajale riigi õigusabi mitteandmist toetab ka asjaolu,
et halduskohtumenetluses kehtib uurimisprintsiip, mille kohaselt on kohtul kohustus kaebajat
vajadusel suunata ja abistada. Tulenevalt HKMS § 2 lg-st 4 tagab kohus omal algatusel asja
lahendamiseks oluliste asjaolude välja selgitamise, kogudes vajaduse korral tõendeid ise või
tehes nende esitamise kohustuseks menetlusosalistele. Kohus tõlgendab menetlusosaliste
avaldusi ja lähtub nende lahendamisel esitaja tegelikust tahtest. HKMS § 2 lg 5 kohaselt tagab
kohus igas menetlusstaadiumis oma selgitustega, et menetlusosalise huvide kaitseks vajalik
avaldus ega tõend ei jääks esitamata õigusliku kogenematuse tõttu ning avalduse
läbivaatamist takistavad vormivead kõrvaldatakse. Samuti selgitab haldusasja lahendav kohus
uurimispõhimõttest tulenevalt enda initsiatiivil välja kaebuse menetlemiseks vajalikud
asjaolud, seadusesätted ning võimaliku kohtupraktika. Seega ei ole halduskohtumenetluses
esmatähtis, et kaebaja peab omama juriidilist haridust või kasutama oma õiguste kaitseks
õigusalaste teadmistega isiku abi. Käesoleva haldusasja asjaoludest nähtuvalt ei ole kaebaja
õiguste kaitseks ilmtingimata vajalik, et teda esindaks kohtumenetluses erialateadmistega isik,
kuna kaebaja õiguste kaitse on vajalikul määral tagatud kaebaja enda teadmiste ja oskustega
ning uuriva ja selgitava kohtumenetlusega.

15. Eelnevast tulenevalt puuduvad alused Tartu Halduskohtu 24. oktoobri 2016. a määruse
tühistamiseks ning esitatud määruskaebus tuleb jätta rahuldamata.




 /allkirjastatud digitaalselt/   /allkirjastatud digitaalselt/   /allkirjastatud digitaalselt/
          Maili Lokk                     Agu Timmi                        Tanel Saar

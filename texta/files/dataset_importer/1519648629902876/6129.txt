                            KOHTUMÄÄRUS
Kohus                               Harju Maakohus

Määruse tegemise aeg ja koht        28. september 2016, Tallinn, Liivalaia kohtumaja

Kriminaalasja number                1-16-6766 (14230101033)

Kohtunik                            Julia Vernikova

Kohtuistungi sekretär               Raivo Seppo

Prokurör                            Eve Soostar

Kriminaalasi                        Mati XXXXi süüdistuses KarS § 216 lg 1 järgi
                                    üldmenetluses

Süüdistatav                         Mati XXXX, isikukood: XXXX; elukoht: XXXX;
                                    kodakondsus: Eesti Vabariigi kodanik; haridus:
                                    keskharidus; töökoht või õppeasutus: töökoht puudub,
                                    õpib XXXX; karistatus: kehtivad kriminaalkaristused
                                    puuduvad, üks kehtiv väärteokaristus

Kaitsja                             vandeadvokaat Jugans Grossmann



RESOLUTSIOON
Juhindudes KrMS-i §-st 2742 lg 1, 2, kohus määras:

    1. Lõpetada menetlus kriminaalasjas nr 1-16-6766 Mati XXXXi süüdistuses KarS §
       216 lg 1 järgi seoses menetluse mõistliku tähtaja möödumisega.
    2. Teavitada käesolevast määrusest Harju Maakohtu esimeest.

Edasikaebamise kord

Määruse peale on õigus esitada määruskaebus Tallinna Ringkonnakohtule Harju Maakohtu kaudu
viieteistkümne päeva jooksul alates päevast, mil isik sai või pidi teada saama vaidlustatavast
kohtumäärusest.
ASJAOLUD
Mati XXXXit süüdistatakse KarS § 216 lg 1 järgi selles, et tema tema ajavahemikul 13.09.2013
kuni 08.01.2014, elades aadressil XXXX, Tallinn asuvas majas, kasutas ebaseaduslikult
elektrienergiat tarbimisvõrku ebaseadusliku lülitumise teel, nimelt tegi omavoliliselt
võrguühenduse, ühendades XXXX, Tallinnas tarbimiskohta toitva kaabli samal mastil asuva
XXXX, Tallinnas elektrikilbis XXXX tarbimiskoha toiteahelasse ja kasutas sel viisil
elektrienergiat, omamata seaduslikku õigust elektri tarbimiseks. Oma tegevusega põhjustas ta
Elektrilevi OÜ-le varalist kahju summas 411,78 eurot.
Süüdistusakt on edastatud Harju Maakohtule 09.08.2016.a. Eelistungid nimetatud asjas toimusid
19.09.2016 ja 26.09.2016.

Eelistungil jäi kaitsja seisukohale, et mõistlik menetlustähtaeg on möödunud – kaks ja pool aastat
ei viidud läbi menetlustoiminguid. Kaitsja märkis, et Riigiprokuratuur tühistas Põhja
Ringkonnaprokuratuuri kriminaalmenetluse lõpetamise määruse, millest Mati XXXXit ei
teavitatud, menetlustoiminguid ei teostatud ning toimik seisis menetleja sahtlis. Kuigi
Riigiprokuratuuri kriminaalmenetluse lõpetamise tühistamise määrust ei ole kohustuslik
süüdistatavale saata, oleks Mati XXXXit tulnud tema suhtes edasi kestvast menetlusest teavitada.

Süüdistatav leidis, et kriminaalasja mõistlik menetlustähtaeg on möödunud. Süüdistatava
selgituste kohaselt sai tema seitse kuud hiljem tsiviilasja raames juhuslikult teada, et käesolevas
asjas tema suhtes kriminaalmenetlus uuendati. Mati XXXXile tekitati kriminaalmenetluse
lõpetamise kujutelm. Pärast kriminaalmenetluse ringkonnaprokuratuuri poolt lõpetamist hävitas
isik vahepeal kogutud osa tõendeid, mida oli enda kaitseks kogunud. Süüdistatav tunneb
käesoleva ajani, et puudub õiguskindlus kriminaalasja raames. Süüdistatav on avaldanud oma
nõusolekut kriminaalmenetluse lõpetamiseks seoses mõistliku menetlusaja möödumisega.

Prokurör leiab, et mõistliku menetlusaja ületamisega tegemist ei ole, tuginedes enda sõnul
kohtupraktikale. Prokuröri arvates on kohtu menetluses üsna palju kriminaalasju, milles on
menetlustoiminguid teostatud 2014 ja varem. Menetlustoimingute aktiivne läbiviimine jääb ka
ressursi taha. Prokurör leiab, et Riigiprokuratuuri poolne kriminaalmenetluse lõpetamise määruse
tühistamise määruse Mati XXXXile saatmata jätmine ei kujuta endast tema õiguste rikkumist,
kuna seadus ei sätesta, et vastav määrus tuleks saata kahtlustatavale.

Kannatanu on eelistungil väljendanud arvamust, et mõistlikku menetlustähtaega ei ole ületatud,
kuivõrd süütegu pole aegunud, samas oleks võinud paljusid asju kiiremini teha. Kannatanule olid
kriminaalasjas vajalikud asjaolud selged juba 15.04.2014, tsiviilhagi esitamise hetkest. Kannatanu
leiab, et menetluse venimine ei olnud põhjustatud kannatanust.

KOHTU SEISUKOHT JA PÕHJENDUSED

Kohus, tutvunud kriminaalasjas esitatud materjalidega ning ära kuulanud menetluspoolte
seisukohad, leiab, et kriminaalasi nr 1-16-6766 Mati XXXXi süüdistuses KarS § 216 lg 1 järgi
tuleb lõpetada KrMS § 2742 lg 1 alusel seoses menetluse mõistliku tähtaja möödumisega.

Isiku õigus nõuda enda kohtuasja menetlemist mõistliku aja jooksul tuleneb Euroopa inimõiguste
konventsiooni (EIÕK) art 6 lg 1 koostoimes põhiseaduse §-ga 14. Mõistliku menetlusaja nõude
eesmärk on Euroopa Inimõiguste Kohtu (EIK) tõlgenduse kohaselt vältida seda, et süüdistatav
peaks oma tuleviku osas liiga kauaks ebakindlasse olukorda jääma ning seetõttu on menetlejal
kohustus astuda samme kriminaalasja võimalikult kiireks lahendamiseks (RKKK 3-1-1-3-04).


                                                2
Riigikohtu kriminaalkolleegiumi lahendi nr 3-1-1-43-10 p-des 19 ja 22 väljendatud seisukoha
kohaselt selleks, et süüdistatava EIÕK art 6 lg 1 esimesest lausest tulenev õigus enda kohtuasja
menetlemisele mõistliku aja jooksul ei muutuks pelgalt deklaratiivseks, vaid oleks tõhusalt
kaitstud, peab kohtul olema pädevus kõnealuse õiguse rikkumine kõrvaldada ja/või see heastada.
Kohtul tuleb põhiõiguste tõhusaks kaitsmiseks kriminaalmenetlus lõpetada olenemata sellest,
millises menetlusstaadiumis kriminaalasja lahendamine kohtus on.

Kohtupraktikas on seega kinnistunud põhimõte, et mõistliku menetlusaja sedastamine võib leida
aset menetleja poolt ex officio, samuti on süüdistatav ja tema kaitsja seisukohal, et käesolevas
kriminaalasjas on ületatud mõistlikku menetlustähtaega. Käesoleval juhul avastas kohus
rikkumise eelistungi staadiumis ning kohus leiab, et menetlusõiguste rikkumise avastamisel
eelistungil on kohtul õigus rikkumine kõrvaldada.


EIK lahendite kohaselt hakkab kriminaalasjades see periood, mida EIÕK art 6 lg 1 järgi
menetlusaja mõistlikkust hinnates arvestada, kulgema siis, kui isikule on ametlikult teatavaks
saanud kahtlustus, et ta on toime pannud kuriteo. Samuti tuleb menetlusaja kulgemise alguseks
lugeda muud ametivõimude toimingud, mis viitavad riigipoolsele kuriteokahtlusele ning
mõjutavad oluliselt kahtlustatava olukorda (vahistamine, läbiotsimine, vara arest).

Prokurör esitas eelistungil menetlustoimingute ajalise toimumise väljatrüki, milles on
ajavahemikul 24.01.2014–08.08.2016 läbi viidud järgmised menetlustoimingud:
24.01.2014 alustati menetlust
12.02.2014 kuulati üle kahtlustatav Mati XXXX
26.02.2014 kuulati üle tunnistaja R. XXXX
15.04.2014 kuulati üle kannatanu esindaja A. XXXX
15.04.2014 kuulati üle tunnistaja I. XXXX
28.04.2014 kuulati üle tunnistaja O. XXXX
26.05.2014 kuulati üle tunnistaja J. XXXX
28.05.2014 saadeti kriminaalasi kohtueelse menetluse kokkuvõttega prkokuratuuri
09.09.2014 lõpetas prokurör KXXX menetluse kriminaalasjas
20.10.2014 tühistas Riigiprokuratuur kannatanu kaebuse alusel menetluse lõpetamise määruse,
vahepealsel perioodil vahetusid menetlejad kriminaalasjas, samuti menetlust juhtivad prokurörid
20.04.2016 kuulati täiendavalt üle XXXX
20.04.2016 kuulati täiendavalt üle kahtlustatav Mati XXXX
20.04.2016 saadeti kriminaalasi prokuratuuri
17.06.2016 määrati M. XXXXile kaitsja
20.06.2016 võimaldati kaitsjale juurdepääs kriminaaltoimikule
20.06–08.08.2016 toimus kaebemenetlus kriminaalasjas
08.08.2016 edastati süüdistusakt kohtusse

Ülaltoodust lähtuvalt tuleb antud asjas menetlusaja kulgemise algust Mati XXXXi suhtes
arvestada alates 12.02.2014, s.o päevast, mil tema esimest korda kahtlustatavana üle kuulati ja ta
sai teada enda suhtes tõusetunud kuriteokahtlusest.




Seega on kriminaalmenetlus EIÕK art 6 lg 1 tähenduses Mati XXXXi suhtes kestnud käesoleva
määruse koostamise hetkeks üle kahe aasta ja seitsme kuu.

                                                3
EIK väljakujunenud praktika kohaselt peetakse menetluse kogupikkust kestusega kuni kaks aastat
tavalistes (mitte keerulistes) asjades mõistlikuks. EIK on asunud seisukohale, et kui menetlusele
on kulunud üle kahe aasta, siis peab kohus juba põhjalikumalt uurima, kas siseriiklikud asutused
on protsessi käigus kohase hoolsusega tegutsenud.

Euroopa Inimõiguste Kohtu väljakujunenud praktika kohaselt tuleb menetlusaja mõistlikkust
hinnata konkreetse kohtuasja asjaolude põhjal, lähtudes seejuures eeskätt järgmistest
kriteeriumitest: 1) kohtuasja keerukus; 2) süüdistatava või tema kaitsja (kaebaja) käitumine; 3)
asjaomaste asutuste (riigivõimu) käitumine ja 4) selle olulisus, mis on kaebaja jaoks konkreetses
menetluses kaalul (vt nt König vs. Saksamaa, otsus 28. juunist 1978, p-d 99 ja 111;
Konashevskaya jt vs. Venemaa, otsus 3. juunist 2010, p 42). Samade põhimõtete alusel on
kriminaalasja menetlemise mõistliku aja piiri üle otsustanud ka Riigikohtu kriminaalkolleegium
otsuses nr 3-1-1-100-09, p 17; 3-1-1-43-10 p 30.

Eelpoolnimetatud kriteeriume arvesse võttes analüüsibki kohus ka käesoleva kriminaalasja
menetlusaja kestuse mõistlikkust.

1. Käesoleva kriminaalasja keerukus

Kohus ei leia, et menetletav kriminaalasi oleks juriidiliselt või tõenduslikult mahukas ega
keerukas. Kohus selgitab, et kriminaalasja võib pidada keskmisest keerukamaks, kui selles on
väljendunud näiteks tõendite vastuolulisus või suur hulk; kui süüdistatavaid või kuriteoepisoode
on palju; kui kuriteo tehiolud või õiguslikud asjaolud on keerulised (nt rahvusvahelised
finantskuriteod ja pettused, ka maksukuriteod). Samuti teeb kriminaalasja keskmisest
keerukamaks vajadus kaasata eksperte või kui tõendid, tunnistajad või süüdistatavad asuvad
välisriigis. Riigikohtu hinnangul võib asja keeruliseks hindamisel kaalu omada ka kuriteo raskus,
st avalik huvi (RKÜK 3-3-1-85-09; RKKK3-1-1-43-19).
Menetletava kriminaalasja näol on tegemist ühe süüdistatavaga ja ühe kuriteoepisoodiga
kriminaalmenetlusega. Käesolevas kriminaalasjas ei ole ühtegi eelpoolloetletud aspekti, mille
alusel võiks seda pidada keskmisest keerukamaks. Kohus märgib, et elektrienergia ebaseaduslik
kasutamine, mille toimepanemise asjaolud ja võimalik toimepanija olid tuvastatud vahetult teo
avastamise järgselt. Menetluse käigus ei tekkinud vajadust nõuda väljastpoolt Eestit tõendeid ega
määrata ekspertiisi, tegemist ei ole rahvusvahelise mastaapsusega skeemkuriteo ega peitkuriteoga.

2. Süüdistatava või tema kaitsja käitumine

Süüdistatav Mati XXXX ei ole kogu kohtueelse uurimise vältel hoidunud kriminaalmenetlusest
kõrvale ega takistanud muul viisil menetlust. Kaitsja on kinni pidanud menetlustähtaegadest.
Seega ei ole süüdistatav ega kaitsja takistanud menetlustoimingute läbiviimist mõistliku tähtajaga.

3. Asjaomaste asutuste (riigivõimu) käitumine

Kohtu hinnangul on käesoleva kriminaalasja menetlemist põhjendamatult venitatud. Nagu nähtub
prokuröri poolt esitatud menetlustoimingute ajalisest järjestustest, tühistas Riigiprokuratuur
20.10.2014 kannatanu kaebuse alusel kriminaalmenetluse lõpetamise määruse. Vahepealsel
perioodil vahetusid menetlejad kriminaalasjas, samuti menetlust juhtivad prokurörid. Järgmised
menetlustoimingud tehti alles 20.04.2016, mil kuulati täiendavalt üle Mati XXXX ja tunnistaja
XXXX ning saadeti kriminaalasi prokuratuuri. Seega katkes menetlustoimingute läbiviimine
rohkem kui 1 aastaks ja 6 kuuks, mis on kohtu hinnangul ebamõistlik periood. Siinjuures peab

                                                4
kohus vajalikuks eraldi märkida, et täiendavate menetlustoimingute teostamisele kulus vaid üks
tööpäev – 20.04.2016.a. Prokuratuuri põhjendus menetlejate vahetumise kohta nimetatud
perioodil pole piisav võrreldes süüdistatava põhiõiguste riivega.


4. Olulised asjaolud, mis on kaebaja jaoks konkreetses menetluses kaalul

Need on kriminaalmenetlusega kaasnevad põhiõiguste riived (eeluurimisvangistus, ametikohalt
eemaldamine, vara arest jms), samuti oodatav võimalik karistus. Mati XXXX ei ole viibinud
eelvangistuses, samuti pole teda ametikohalt eemaldatud ega tema vara arestitud.
Kohus leiab, et süüdistatav on viibinud lihtsas kriminaalasjas ebamõistlikult pikalt vaimselt
koormavas seisundis. Tulenevalt arutatavas kriminaalasjas menetluse kulgemise erisusest, nimelt
sellest, et kriminaalmenetlus lõpetati ja kuu aja pärast Riigiprokuratuuri määruse alusel uuendati,
tuli Mati XXXXil kahel korral toime tulla teadmisega, et ta on kriminaalasjas kahtlustatav.

Väheoluliseks ei saa pidada ka asjaolu, et süüdistatava sõnul oli ta asunud ennast aktiivselt
kaitsma ning kogunud tõendeid enda kaitseks, kuid kriminaalmenetluse lõpetamisest teada saades,
hävitas tõendid, mida ei ole võimalik enam taastada. Alles seitsme kuu pärast tsiviilmenetluse
käigus sai M. XXXX juhuslikult teada, et Riigiprokuratuur tühistas Põhja Ringkonnaprokuratuuri
kriminaalmenetluse lõpetamise määruse, mis pidi isiku arusaama järgi tähendama menetluse
edasist kulgemist, kuid nagu selgub menetlusetoimingute ajalise toimumise väljatrükist jäi
menetlus seisma määramata ajaks, mistõttu on kahanenud Mati XXXXi võimalused ennast kaitsta
kriminaalmenetluses. Sellist Mati XXXXi põhiõiguste riivet ei kaalu üles lihtsa kriminaalasjaga
viivitamine.

Riigikohtu kriminaalkolleegium selgitas 21. juuni 2013 kohtumääruse p-s 18 kriminaalasjas nr 3-
1-1-63-13, et „ olukorras, kus on tuvastatud, et süüdistatavate õigust menetlusele mõistliku aja
jooksul on rikutud, peab kolleegium, otsustamaks, kas asja edasine menetlemine on põhjendatud,
hindama ka seda, millise aja jooksul on selles asjas tõenäoliselt võimalik jõustunud kohtuotsuseni
jõuda. Juhul, kui eksisteerib arvestatav tõenäosus, et kriminaalasja lahendamine lähiajal ei ole
võimalik, tuleb kriminaalmenetlus lõpetada, vältimaks olukorda, kus süüdistatava õiguste juba
alanud rikkumine jätkub veel pikka aega. Seejuures tuleb silmas pidada, et kõneksoleva õiguse
rikkumise intensiivsus on ajas süvenev. Kui mõistlik menetlusaeg on juba möödunud ja ühtlasi
lõpetamine KrMS § 2742 lg 1 alusel muutub möödapääsmatuks, tuleb kriminaalmenetlus lõpetada
vaatamata sellele, et menetluse lõpetamise ajal oleks süüdistatava õiguste rikkumine heastatav ka
muul viisil“.

Käesolevaks ajaks on kriminaalmenetlus kestnud enam kui 2 aastat ja 7 kuud, see tähendab, et
juba praegu on suhteliselt lihtsas kriminaalasjas möödas enam kui kaks aastat, mis on ületanud
EIK kohtupraktika näitel menetluse keskmise aja.
Kohtule esitatud kaitseaktist nähtub, et kaitsja arvates on kriminaalasjas tõendeid kogutud
puudulikult. Kaitsja ja süüdistatav on taotlenud täiendavate tõendite esitamist ja uurimist
kohtuistungil. Sellest tulenevalt on võimalik, et süüdistatavale ebasoodsa kohtuotsuse tegemise
korral kasutab ta oma apellatsiooni- ja kassatsiooniõigust. Lähtudes kõigi kohtusüsteemi astmete
töökoormust, kohus prognoosib, et maakohtu lõpplahend võib saabuda alles 2017. aasta sügisel.
Selleks ajaks on kuriteo toimepanemisest möödas juba üle kolme aasta ja üheksa kuu.

Euroopa Liidu põhiõiguste harta artikkel 47 sisaldab samuti õigust menetlusele mõistliku aja
jooksul ja seda on tunnustanud ka Eesti õigussüsteem. Sellest tulenevalt on igal menetlejal


                                                5
kohustus nii kohtueelses kui ka kohtumenetluses kriminaalasi võimalikult kiiresti lahendada.
Hilinenud õigusemõistmine ei taga õiguskindlust ega õigusrahu.


Riigikohtu kriminaalkolleegium on märkinud lahendi 3-1-1-63-13 p-s 12, et menetlusaja
mõistlikkuse hindamisel on õigustatud pöörama põhitähelepanu riigivõimu käitumisele. Kohtu
hinnangul on vastuvõetamatu riigi tegevusetus, mis esineb selles, et teatud aja jooksul ei võeta
ette mingeid protseduurilisi meetmeid. Käesoleval juhul lõpplahendini jõudmine viibib riigi
tegevusetuse tõttu. Kuigi prokuratuuril olid kriminaalasja asjaolud selged 28.05.2014, mil
kriminaalasi saadeti kohtueelse menetluse kokkuvõttega prokuratuuri, jäeti pärast
Riigiprokuratuuri poolt menetluse lõpetamise määruse tühistamist järgmised protseduurilised
meetmed ette võtmata rohkem kui 1 aastaks ja 6 kuuks. Kohus märgib, et kriminaalmenetluse
lõpetamise määruse tühistamisel Riigiprokuratuuri poolt anti alamalseisvale prokuratuurile
juhised menetluse edasise toimumise kohta, need aga jäeti täitmata ebamõistlikult pika aja
jooksul.
Prokuratuuri tegevusetuse tõttu on Mati XXXXit hoitud õiguslikult ebakindlas olukorras ja tema
võimalusi enda kaitsmiseks on vähendatud.

Hinnates kõigi eelpoolnimetatud kriteeriumite alusel menetlusaja kestust mõjutada võivate
tegurite olemasolu kogumis, sh asjaolu, et riik jättis ebamõistlikult pikaks ajaks menetluse soiku
ning tõenäoliselt ei saabu lähiajal menetluse lõpp-punkt, s.o jõustunud kohtuotsus, leiab kohus, et
käesolevas kriminaalasjas on rikutud süüdistatava õigust menetlusele mõistliku aja jooksul.

KrMS § 2742 sätestab, et kui kohtulikul arutamisel tuvastatakse, et kriminaalasja ei ole võimalik
mõistliku menetlusaja jooksul lahendada ja süüdistatava õiguse rikkumist kriminaalasja
arutamisele mõistliku aja jooksul ei ole võimalik muul viisil heastada, võib kohus süüdistatava
nõusolekul kriminaalmenetluse lõpetada. Kohtupraktikas tuleb heastamisvõimalustena arvestada
nii KrMS § 306 lg 1 p-s 61 ettenähtud alust karistuse kergendamiseks kui ka isiku õigust nõuda
riigilt ebamõistlikult pika kohtueelse kriminaalmenetlusega tekitatud mittevaralise kahju
hüvitamist (Riigikohtu üldkogu 22.03.2011.a. otsus asjas nr 3-3-1-85-09). „Kolleegium on varem
selgitanud, et otsustamaks, millise abinõuga konkreetsel juhul mõistliku menetlusaja ületamisele
reageerida, tuleb kohtul eeskätt kaaluda ühelt poolt seda, millisel määral on rikutud süüdistatava
õigust menetlusele mõistliku aja jooksul, ja teiselt poolt avalikku menetlushuvi konkreetses asjas,
sh kuriteo raskust. Mida raskem on kuritegu, seda ulatuslikum peab olema mõistliku menetlusaja
nõude rikkumine, et sellega oleks võimalik põhjendada süüdistatava suhtes kriminaalmenetluse
lõpetamist“(3-1-1-63-13).

Mati XXXXit süüdistatakse KarS § 216 lg 1 järgi, mille sanktsioon näeb ette rahalise karistuse
või kuni kaheaastase vangistuse. Juba sanktsiooni järgi võib järeldada, et tegemist ei ole raske
kuriteoga. Süüdistusaktist nähtuvalt puuduvad isikul kehtivad kriminaalkaristused, ta õpib
Tallinna Ülikoolis, kuriteoga tekitatud varaline kahju on 411,78 eurot, mida ei saa kohtu
hinnangul pidada oluliseks. Riigikohus on oma lahendis nr 3-1-1-24-07 märkinud, et kui eriosa
koosseisu sanktsioon näeb lisaks vangistusele ette ka kergemaliigilise karistuse, võib vangistust
karistusena mõista üksnes olukorras, kus kergemaliigiliste karistuste võimalused on selgelt
ebapiisavad või varasemate katsete käigus end ammendanud. Sellest tulenevalt võib järeldada, et
M.XXXXi suhtes süüdimõistva kohtuotsuse korral ei ole rahalise karistuse kohaldamine
välistatud. See annab omakorda aluse sedastada, et käesoleval juhul ei ole isiku õiguse rikkumine
kriminaalasja menetlemisele mõistliku aja jooksul piisavalt heastatav karistuse kergendamisega.
Arvestades siinjuures ka tekitatud kahju suurusest tulenevalt konkreetse asja väikest


                                                6
menetlushuvi, on kohus seisukohal, et hoidmaks ära süüdistatava õiguse rikkumise süvenemist
tuleb tema suhtes kriminaalmenetlus lõpetada KrMS § 2742 lg 1 alusel.




(allkirjastatud digitaalselt)

Julia Vernikova
kohtunik




                                            7

                                 TARTU HALDUSKOHUS
                                    Tartu kohtumaja
                          KOHTUMÄÄRUS
Kohtuasja number                3-16-930
Määruse kuupäev                 17. mai 2016
Kohtunik                        Eda Muts
Kohtuasi                        Marko Lemsalu esialgse õiguskaitse taotlus Tartu Vangla
                                kohustamiseks väljastama viivitamatult teave, mida kaebaja
                                soovis 14.04.2016. a teabenõudes.
Resolutsioon                    Jätta esialgse õiguskaitse taotlus läbi vaatamata.
Edasikaebamise kord             Määruse peale võib esitada määruskaebuse Tartu
                                Ringkonnakohtule Tartu Halduskohtu kaudu 15 päeva jooksul
                                arvates määruse kättesaamisest.

Asjaolud

1. Marko Lemsalu esitas 12.05.2016 Tartu Halduskohtule esialgse õiguskaitse taotluse,
millega soovis kohustada Tartu Vanglat väljastama viivitamatult teave, mida kaebaja soovis
14.04.2016. a teabenõudes seoses koolinimekirjas olemisega. M. Lemsalu väitel ei avaldanud
Tartu Vangla 11.05.2016. a selgitustaotluse vastuses nr 2-3/1291-2 kaebaja soovitud teavet ning
ta esitas Tartu Vanglale 12.05.2016 vaide vastata konkreetselt kaebaja teabenõudele. Ühtlasi
esitas M. Lemsalu taotluse riigilõivu tasumisest vabastamiseks.

2. Tartu Vangla teatas 17.05.2016 vastusena kohtunõudele, et M. Lemsalu 12.05.2016 vaide
blanketil esitatud pöördumine ettekirjutuse tegemiseks, et tema teabenõudele vastataks
konkreetselt, registreeriti taotlusena. Tartu Vangla on seisukohal, et M. Lemsalule 11.05.2016
väljastatud vastus selgitustaotlusele ei ole haldusakt ning vastusega ei ole rikutud M. Lemsalu
õigusi ega piiratud tema vabadusi. Kinnipeetavale edastati teave, mida vangla omab.

Kohtu seisukoht

3. Vastavalt HKMS § 249 lg-tele           1 ja 2 võib esialgse õiguskaitse taotluse esitada
halduskohtule igas menetlusstaadiumis     või vaidemenetluse ajal. Viidatud sätetest tuleneb, et
esialgse õiguskaitse taotluse esitamine   on lubatav vaid siis, kui taotluse esitaja on esitanud
kohtule taotlusega seotud kaebuse või     haldusorganile vaide ning vastav kohtumenetlus või
vaidemenetlus on pooleli.

4. Tartu Vangla poolt käesolevas asjas esitatud materjalidest nähtub, et kaebaja 12.05.2016. a
pöördumine on menetluses taotlusena, mitte vaidena. Kohus nõustub vangla seisukohaga, et
kinnipeetavale on edastatud teave, mida vangla omas – vangla selgitustest nähtuvalt ei saa
vangla anda konkreetsemat vastust, kuna kaebaja koolinimekirjas olemine sõltub muuhulgas
kaebajast endast (kas lõpetab klassi, katkestab õpingud või jätkab õppimist ka järgneval
õppeaastal). Ühtlasi nõustub kohus, et kaebaja 12.05.2016. a pöördumine kvalifitseerub
toimingu sooritamise taotluseks ja mitte vaideks, kuna kaebaja ei ole esitanud eelnevalt taotlust,
mille rahuldamisest vastustaja oleks keeldunud.

Eeltoodust tulenevalt ei ole käesoleval hetkel sisuliselt menetletavat vaiet vaidemenetluses ega
kaebust kohtumenetluses. Seega puudub esialgse õiguskaitse taotluse esitamise hetkel
pooleliolev menetlus HKMS § 249 lg-te 1 ja 2 mõistes. Eeltoodud põhjustel ei ole täidetud
esialgse õiguskaitse taotluse esitamise lubatavuse eeldused. Kohtu hinnangul ei ole tegemist
kõrvaldatava puudusega, vaid lubatavuse eeldusega, mille täitmata jätmise korral puudub
kaebajal kaebeõigus esialgse õiguskaitse taotluse esitamiseks. Seetõttu puudub vajadus taotluse
käiguta jätmiseks ning kohus jätab esialgse õiguskaitse taotluse HKMS § 55 lg 2 alusel läbi
vaatamata.

5. Kaebaja on taotluses leidnud, et esialgse õiguskaitse kohaldamisel jääb tulevikus
kohtuvaidlus olemata, kuna tegemist on ilmselge rikkumisega. Kohus märgib, et kaebaja on
vääralt mõistnud esialgse õiguskaitse instrumendi mõtet ja eesmärki – tegemist ei ole ennetava
meetmega kohtuvaidluse vältimiseks. Esialgse õiguskaitse korras põhivaidluse tulemuse
äraotsustamine ei ole üldiselt lubatav. HKMS § 249 lg-st 1 tulenevalt on esialgset õiguskaitse
kohaldamise eelduseks, et vastasel juhul võib kaebaja õiguste kaitse kohtuotsusega osutuda
oluliselt raskendatuks või võimatuks. Seega saab esialgse õiguskaitse kohaldamine olla
põhjendatud üksnes juhul, kui sellest tekivad taotlejale kas kohtumenetluse ajal või
vaidemenetluse ajal pöördumatud tagajärjed. Käesolevas asjas taotletava teabe väljastamisega
viibimine ei saa taotlejale põhjustada tagajärgi, mille kõrvaldamine kohtuotsusega osutuks
oluliselt raskendatuks või võimatuks. Ei nähtu, et taotlejal esineks tungiv esialgse õiguskaitse
vajadus.

6. Kaebaja on taotlenud riigilõivu tasumise kohustusest vabastamist. Kuna kohus jätab
esialgse õiguskaitse taotluse läbivaatamata, siis ei võta kohus seisukohta esitatud menetlusabi
taotluse osas.



/allkirjastatud digitaalselt/

Eda Muts
kohtunik




                                                2

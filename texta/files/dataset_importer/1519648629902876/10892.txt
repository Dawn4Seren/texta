                       KOHTUMÄÄRUS
Kohus                               Tallinna Ringkonnakohus
Kohtunik                            Virgo Saarmets
Määruse tegemise aeg ja koht        8. juuli 2016, Tallinn
Haldusasja number                   3-16-1186
Haldusasi                           AE esialgse õiguskaitse taotlus
Vaidlustatud kohtulahend            Tallinna Halduskohtu 14. juuni 2016. a määrus
Menetlusosalised                    Taotleja – AE
                                    Vastustaja – Tallinna Vangla, esindaja Ave Kasvandik
Menetluse alus ringkonnakohtus      Tallinna Vangla määruskaebus
Asja läbivaatamine                  Kirjalik menetlus


RESOLUTSIOON

1.   Võtta menetlusse Tallinna Vangla määruskaebus Tallinna Halduskohtu 14. juuni
     2016. a määruse peale haldusasjas nr 3-16-1186.
2.   Rahuldada Tallinna Vangla määruskaebus.
3.   Tühistada Tallinna Halduskohtu 14. juuni 2016. a määrus haldusasjas nr 3-16-
     1186 ja teha asjas uus määrus, millega jätta AE esialgse õiguskaitse taotlus
     rahuldamata.


EDASIKAEBAMISE KORD

Määruse peale ei saa edasi kaevata (HKMS § 252 lg 7).


ASJAOLUD JA MENETLUSE KÄIK

1.    Tallinna Vangla Maardu üksuse avavangla kinnipeetav AE liikus 16.05.2016 kell 12.32
ehk päevakavas ettenähtud lõunasöögi ajal avavangla esimese korruse koridoris, kuigi
Tallinna Vangla direktori 21.02.2014 käskkirjaga nr 32 kinnitatud „Tallinna Vangla Maardu
üksuse avavangla kodukorra“ p 9.7 kohaselt peavad kinnipeetavad vangla poolt ettenähtud
toidukordade ajal viibima nendele määratud tubades ning toidu jagamise ajal on
kinnipeetavatel keelatud liikuda ruumide vahel.

2.    Tallinna Vangla peatas 17.05.2016 käskkirjaga nr 5-1/900 justiitsministri 30.11.2000
määruse nr 72 „Vangla sisekorraeeskiri“ (VSKE) § 967 lg 2 p 1 alusel kinnipeetav AE-le
Tallinna Vangla 15.03.2016 käskkirjaga nr 5-1/486 alates 23.03.2016 tähtajatult antud loa
                                                                                      3-16-1186

järelevalveta töötamiseks väljaspool vanglat kuni tema suhtes 17.05.2016 algatatud
distsiplinaarmenetluse lõpuni.

3.    AE esitas 06.06.2016 Tallinna Halduskohtule taotluse esialgse õiguskaitse
kohaldamiseks ja Tallinna Vangla 17.05.2016 käskkirja nr 5-1/900 kehtivuse või täitmise
peatamiseks selle peale 05.07.2016 esitatud vaide alusel läbiviidava vaidemenetluse ajaks,
keelates ühtlasi tema ümberpaigutamise kinnisesse vanglasse. Tallinna Halduskohus jättis
07.06.2016 määrusega nr 3-16-1151 AE esialgse õiguskaitse taotluse rahuldamata, märkides
muu hulgas, et kinnipeetava kinnisesse vanglasse ümberpaigutamine ei saa vangistusseaduse
(VangS) §-st 21 ja justiitsministri 25.03.2008 määruse nr 9 „Täitmisplaan“ §-st 211 tulenevalt
olla distsiplinaarkaristuse määramise automaatseks järelmiks ning kinnipeetaval on õigus
ümberpaigutamise otsust vaidlustada, siis oleks ümberpaigutamise keelamine juba enne
vastava otsuse tegemist ennatlik.

4.     Tallinna Vangla määras 09.06.2016 käskkirjaga nr 5-2/655 VangS § 63 lg 1 p 1 alusel
kinnipeetav AE-le Tallinna Vangla Maardu üksuse avavangla kodukorra p 9.7 rikkumise eest
distsiplinaarkaristuseks noomituse. Käskkirja kohaselt seisnes rikkumine selles, et AE liikus
16.05.2016 kell 12.32 (s.o toidujagamise ajal) meeste avavangla esimese korruse koridoris
(väljus oma toast nr 520 kell 12.32 ja läks tuppa tagasi kell 12.32). Lõunasöök toimub
päevakava järgi kell 12.00–12.45 ning selle algusest ja lõpust teavitatakse kinnipeetavaid
alates 15.04.2016 signaalkellaga. AE viibib Maardu üksuse avavanglas alates 14.01.2015 ning
oli nimetatud märguandest teadlik ja tal ei ole varem esinenud probleeme selle järgimisega.
AE selgitas, et väljus 16.05.2016 toast, sest nägi koridoris liikumas kahte kinnipeetavat ning
arvas seetõttu, et lõuna on läbi. Koridoris viibides teatas teine kinnipeetav talle läbi avatud
ukse, et toidujagamine ei ole veel läbi, mille peale läks AE koheselt tuppa tagasi. Samuti
märkis kinnipeetav, et oli värskelt saabunud hambaarsti juurest, kus tal tõmmati hammas
välja, millest tulenevalt olid tema „meeled tuhmid“ ja ta järeldas, et lõuna on läbi.

Kuna avavanglas toidujagamise ajal tubade uksi ei lukustata, siis on üldise julgeoleku ja
korrektse toidujagamise läbiviimise tagamiseks vajalik, et kinnipeetav oleks toidu jagamise
ajal temale määratud toas ning ta tohib toast väljuda üksnes vanglateenistuse ametniku loal.
Olgugi, et AE viibis toast nr 520 väljas lühiajaliselt ja tema distsipliinirikkumisega ei
kaasnenud vangla julgeolekut tõsiselt ohustavaid tagajärgi, rikkus kinnipeetav siiski
kodukorras sätestatud kohustust viibida ettemääratud ajal ja kohas. Avavangla kodukorra ja
päevakava järgimine näitab kinnipeetava suhtumist õigusaktidesse ning nende rikkumise
korral ei saa vanglateenistus usaldada teda ka väljaspool avavanglat liikumisel ega kohaldada
talle soodustusi. Karistuse määramisel on nii üldpreventiivne eesmärk anda teistele
kinnipeetavatele selge signaal, et vanglateenistus suhtub distsipliinirikkumistesse negatiivselt,
kui ka eripreventiivne eesmärk anda AE-le endale signaal, et tegemist on taunitava
käitumisega, mida vangla ei tolereeri. Karistuse määramine suurendab tõenäosust, et
kinnipeetav mõistab oma käitumise sobimatust ja teeb edaspidi suuremaid pingutusi
õigusaktidest tulenevate kohustuste järgimiseks. Süüd raskendavaid asjaolusid ei tuvastatud.
Kergendava asjaoluna arvestatakse, et kinnipeetavat ei ole varem kordagi distsiplinaarkorras
karistatud. Asjaoludest tulenevalt on otstarbekas piirduda madalaima karistusmääraga.

5.    Tallinna Vangla teavitas AE 09.06.2016, et on algatanud menetluse tema edasise
karistuse kandmiseks (karistusaja algus 25.07.2012 ja lõpp 24.07.2019) ümberpaigutamiseks
Tartu Vanglasse seoses 16.05.2016 toimepandud distsipliinirikkumisega, mille eest teda
karistati 09.06.2016 käskkirjaga noomitusega. Määratud distsiplinaarkaristuse tõttu ei vasta
AE täitmisplaani § 17 lg 2 p-s 1 sätestatud avavanglasse paigutatavale kinnipeetavale


                                                                                            2(6)
                                                                                       3-16-1186

esitatavatele tingimustele (st ei tohi olla kehtivat distsiplinaarkaristust, mis oleks määratud mh
vangla kodukorras selleks mitte ettenähtud ajal ja kohas viibimise eest).

6.    AE esitas 10.06.2016 Tallinna Halduskohtule esialgse õiguskaitse taotluse, milles
palub peatada Tallinna Vangla 09.06.2016 käskkirja nr 5-2/655 kehtivus kuni haldusasja
menetluse lõppemiseni. AE esitas distsiplinaarkaristuse määramise käskkirja kehtetuks
tunnistamiseks Tallinna Vanglale 09.06.2016 vaide (registreeritud 10.06.2016 nr 5-15/16/211-
1). Samas on teda teavitatud menetluse alustamisest, mille tulemusel võidakse ta paigutada
tagasi kinnisesse vanglasse ning taotleja soovib seda olukorda vältida.

7.    Tallinna Halduskohus rahuldas 14.06.2016 määrusega AE esialgse õiguskaitse
taotluse ja keelas tema ümberpaigutamise kinnisesse vanglasse, tuginedes Tallinna Vangla
09.06.2016 käskkirja nr 5-2/655 kehtivusele, selliselt, et vangla võib teha täitmisplaani § 211
lg-s 4 nimetatud otsuse, kuid ei või pöörata seda täitmisele. Kuigi AE karistati üksnes
noomitusega, on Tallinna Vangla 09.06.2016 käskkirja kehtivusele tuginedes alustatud
menetlust taotleja ümberpaigutamiseks kinnisesse vanglasse. Kinnipeetava ümberpaigutamine
tuleb VangS § 21 lg 1 järgi otsustada kaalutlusõiguse alusel ning seda ei õigusta ainuüksi
kinnipeetava distsiplinaarkorras karistamise fakt (isegi kui karistus on määratud vangla
kodukorras selleks mitte ettenähtud ajal ja kohas viibimise eest). Kui selline
distsiplinaarkaristus tooks paratamatult kaasa kinnipeetava ümberpaigutamise kinnisesse
vanglasse, tulnuks sellise järelmiga arvestada ka distsiplinaarkaristuse määramisel.
Ümberpaigutamise menetluse alustamise teatisest ei nähtu, et vangla kavatseks kaaluda nt
rikkumise raskust ja ohtlikkust vangla julgeolekule või AE ümberpaigutamise otstarbekust
vangistuse täideviimise eesmärke silmas pidades, samuti edasiste õigusrikkumiste
toimepanemise tõenäosust. Kuigi distsiplinaarkaristuse määramise käskkirja vaidlustamise
eduväljavaated on pigem kasinad, näib AE selgituste ja distsiplinaarkaristuse määramise
käskkirjas tuvastatud asjaolude pinnalt taotleja kinnisesse vanglasse ümberpaigutamine pigem
ebaproportsionaalne. Samas pöörataks tehtav otsus kinnipeetava ümberpaigutamise kohta
usutavasti kiiresti täitmisele ning saabub raskesti kõrvaldatav tagajärg, mille vältimiseks on
esialgse õiguskaitse taotlus esitatud.

8.    Tallinna Vangla tunnistas 14.06.2016 käskkirjaga nr 5-1/1112 alates 14.06.2016
kehtetuks AE-le Tallinna Vangla 15.03.2016 käskkirjaga nr 5-1/486 antud tähtajatu loa
järelevalveta töötamiseks väljaspool vanglat.

9.    Tallinna Vangla otsustas 21.06.2016 käskkirjaga nr 5-1/1144 paigutada AE karistuse
kandmise jätkamiseks Tartu Vangla kinnisesse osakonda. Käskkirja kohaselt on kinnipeetava
poolt toimepandud rikkumine vastuolus vangistuse täideviimise eesmärkidega (vt
täitmisplaani § 17 lg 2 p 1) ning võib ohustada vangla julgeolekut. Kuigi AE viibis
16.05.2016 lõunasöögi ajal toast nr 520 väljas lühiajaliselt ja distsipliinirikkumisega ei
kaasnenud tõsist ohtu vangla julgeolekule, viibis kinnipeetav siiski vangla kodukorras selleks
mitte ettenähtud ajal ja kohas. Kinnipeetava süü ja teo õigusvastasus tõendati
distsiplinaarmenetluse käigus ning kergeima distsiplinaarkaristuse kohaldamine ei ole
ebaproportsionaalne. Karistuse kandmiseks avavanglasse paigutatud kinnipeetav peab olema
igati usaldusväärne, et vanglateenistus saaks lubada tal järelevalvete soodustuste korras
liikuda tööle, arsti juurde, kirikusse jne. Kui kinnipeetav ei täida avavanglas viibides
kodukorda ja päevakava, ei saa vanglateenistus teda usaldada ka väljaspool avavanglat
liikumisel ning talle ei saa kohaldada ka soodustusi. Kuna AE on teadlikult rikkunud
õiguskorda, puudub tema suhtes avavanglas vangistuse kandmiseks vajalik usaldus. Ka



                                                                                             3(6)
                                                                                  3-16-1186

kinnisesse vanglasse tagasi paigutamisel saab kinnipeetav osaleda taasühiskonnastavates
tegevustes.


MENETLUSOSALISTE SEISUKOHAD RINGKONNAKOHTUS

10. Tallinna Vangla palub 29.06.2016 määruskaebuses halduskohtu määrus tühistada ja
teha asjas uus määrus, millega jätta esialgse õiguskaitse taotlus rahuldamata. Halduskohus on
põhjendamatult keelanud AE ümberpaigutamise kinnisesse vanglasse. Täitmisplaani § 17 lg 2
p-st 1 tulenevalt ei ole karistuse kandmise jätkamine avavanglas võimalik muu hulgas juhul,
kui kinnipeetav paneb avavanglas viibimise ajal toime mõne nimetatud sättes loetletud
distsipliinirikkumise. AE pani toime distsipliinirikkumise, mis ei võimalda avavanglas
karistuse kandmise jätkamist ning vanglal on VangS § 21 lg-st 1 tulenevalt õigus paigutada ta
ümber kinnisesse vanglasesse. Esialgse õiguskaitse kohaldamisega on halduskohus loonud
olukorra, kus vangla on kohustatud hoidma avavanglas kinnipeetavat, kes ei ole käitunud
õiguskuulekalt ja kelle suhtes puudub vanglal usaldus, et ta edaspidi kehtivat korda järgib.
Kuna avavanglas on kontroll ja järelevalve kinnipeetavate igapäevaelu ja tegevuste üle
väiksem kui kinnises vanglas ning kinnipeetaval on suuremast liikumisvabadusest tulenevalt
ka suuremad võimalused ja ahvatlused kehtestatud korra eiramiseks, siis peab avavanglasse
paigutatav kinnipeetav olema piisavalt usaldusväärne. Avavanglas karistuse täideviimise
üheks oluliseks aspektiks on väljaspool vanglat järelevalveta liikumise ja töötamise
võimaldamine. Samas on AE-le antud luba väljaspool vanglat järelevalveta töötamiseks
tunnistatud 14.06.2016 kehtetuks ning esialgse õiguskaitse kohaldamisele vaatamata on tema
õigused oluliselt piiratud. Õiguskuulekalt mittekäituva isiku avavanglas hoidmisega kaasneb
ka julgeolekurisk, sest avavanglas on järelevalve kinnipeetavate üle väiksem. Distsipliini
rikkuva kinnipeetava jätkuv hoidmine avavanglas annab negatiivse signaali ka teistele
avavangla kinnipeetavatele ja võib põhjustada õigusrikkumiste toimepanemist. Kuivõrd
Tallinna Vangla Maardu üksuse kohtade arv on piiratud ja avanglasse ümberpaigutamise
tingimustele vastavaid kinnipeetavaid rohkem kui avavanglas kohti (paigutamise ootel ca 20
kinnipeetavat), piirab AE avavanglas hoidmine ka kolmandate isikute õigusi. Kui Tallinna
Vangla 09.06.2016 käskkiri nr 5-2/655 tunnistatakse hiljem vaide- või kohtumenetluse
tulemusena kehtetuks, on vanglal võimalik paigutada AE tagasi avavanglasse ja hüvitada talle
ümberpaigutamisega kaasnenud võimalik kahju.


RINGKONNAKOHTU PÕHJENDUSED

11. Tallinna Vangla määruskaebus tuleb võtta HKMS § 206 lg 1 ja § 252 lg 7 alusel
menetlusse. Määruskaebuse esitamine on seaduse kohaselt lubatud (HKMS § 252 lg 7),
määruskaebus on tähtaegne (HKMS § 204 lg 2) ning vastab HKMS §-des 52-54 ja 205
toodud nõuetele. Tallinna Vangla kui valitsusasutus on vabastatud riigilõivu tasumise
kohustusest (HKMS § 104 lg 10).

HKMS § 210 lg 1 kolmanda lause kohaselt võib esialgse õiguskaitse küsimuses tehtud
määruse peale esitatud määruskaebuse lahendada üks ringkonnakohtunik, kui see on vajalik
asja kiiremaks lahendamiseks. Kuivõrd praegusel juhul oleks Tallinna Vangla määruskaebuse
läbivaatamine kolmeliikmelise kohtukoosseisu poolt võimalik alles pärast puhkusteperioodi
möödumist, siis lahendab selle ringkonnakohtu kohtunik ainuisikuliselt. Ringkonnakohus ei
pea vajalikuks nõuda määruskaebuse lahendamiseks AE-lt täiendavaid selgitusi, vaid arvestab
esialgse õiguskaitse taotluses välja toodud seisukohtadega.


                                                                                        4(6)
                                                                                      3-16-1186


12. HKMS § 249 lg-test 1 ja 3 tulenevalt peab kohus esialgse õiguskaitse vajaduse
hindamisel prognoosima, millised võivad olla esialgse õiguskaitse taotluse rahuldamata
jätmise tagajärjed taotlejale ja kas ilma esialgset õiguskaitset kohaldamata võib taotleja
õiguste kaitse muutuda oluliselt raskendatuks või võimatuks. Esialgse õiguskaitse vajadus
esineb juhul, kui selle kohaldamata jätmisega kaasneksid isiku jaoks pöördumatud või hiljem
raskesti kõrvaldatavad tagajärjed. Esialgse õiguskaitse määruse tegemisel arvestab kohus ka
avalikku huvi ja puudutatud isiku õigusi ning hindab kaebuse perspektiive. HKMS § 249 lg 2
kohaselt võib esialgse õiguskaitse taotluse halduskohtule esitada ka vaidemenetluse ajal.

Esialgse õiguskaitse vajaduse vältimatuteks eeltingimusteks on subjektiivse õiguse olemasolu,
mida esialgse õiguskaitsega soovitakse kaitsta, ning oht selle õiguse kahjustamiseks juba
vaide- või kohtumenetluse ajal. Esialgse õiguskaitse menetluses tuleks vältida põhivaidluse
ära otsustamist ning kui esialgse õiguskaitse taotluse rahuldamine tähendaks sisuliselt
põhivaidluse ette ära otsustamist, peaks esialgse õiguskaitse kohaldamiseks esinema
ülekaalukas vajadus ning pöördumatute õiguslike või faktiliste tagajärgede loomine ei tohiks
tekitada avalikule huvile või kolmandatele isikutele olulist kahju (vt Riigikohtu 22.09.2014
määrus nr 3-3-1-59-14, p 19).

13. Halduskohus on iseenesest õigesti märkinud, et kuna VangS § 21 lg 1 ja täitmisplaani §-
st 211 kohaselt otsustatakse avavanglas viibiva kinnipeetava ümberpaigutamine kinnisesse
vanglasse kaalutlusõiguse alusel, siis ei saa ümberpaigutamist automaatselt tingida ainuüksi
kinnipeetava distsiplinaarkorras karistamise fakt, vaid vangla peab täiendavalt põhjendama,
miks ei ole avavanglas karistuse kandmise jätkamine konkreetsel juhul õigustatud. Selliseks
põhjuseks võib samas olla ka kinnipeetava suhtes usalduse kaotus, mis seondub tema poolt
toimepandud distsipliinirikkumise iseloomu ja selle toimepanemise asjaoludega. Erinevalt
halduskohtust leiab ringkonnakohus siiski, et arvestades täitmisplaani § 17 lg 2 p-s 1
sätestatut (st avavanglasse ümber paigutataval kinnipeetaval ei tohi olla kehtivat
distsiplinaarkaristust, mis oleks määratud mh vangla kodukorras selleks mitte ettenähtud ajal
ja kohas viibimise eest), ei ole alust eeldada, et isegi Tallinna Vangla 09.06.2016 käskkirja nr
5-2/655 õiguspärasuse korral võiks AE kinnisesse vanglasse ümberpaigutamine olla ilmselt
ebaotstarbekas või ebaproportsionaalne, vaid pigem tuleks eeldada vastupidist, sest AE ei
vastaks sellises olukorras enam avavanglasse paigutatavale kinnipeetavale esitatavatele
tingimustele. Seejuures on halduskohus hinnanud distsiplinaarkaristuse määramise käskkirja
vaidlustamise eduväljavaated pigem kasinateks, sest rikkumise faktiliste asjaolude üle pole
vaidlust.

Ringkonnakohtu arvates on täiendavalt oluline silmas pidada, et praegusel juhul ei ole
tegemist mitte kinnipeetava suhtes täiendavate piirangute kohaldamisega, vaid üksnes temale
varasemalt kohaldatud soodusrežiimi lõpetamisega. Kinnipeetaval puudub õigusaktidest
tulenev subjektiivne õigus kanda karistust avavanglas (vt VangS § 20 lg 1), kuid tal on VangS
§ 21 lg-st 1 ja täitmisplaani §-st 211 tulenevalt vaieldamatult õigus sellele, et tema
ümberpaigutamise otsustamisel järgitaks menetlusnõudeid (sh ärakuulamiskohustust) ja
kaalutlusreegleid. Kohtule esitatud materjalide põhjal pole alust järeldada, et AE
ümberpaigutamise otsustamisel (st Tallinna Vangla 21.06.2016 käskkirja nr 5-1/1144
andmisel) oleks rikutud täitmisplaani §-s 211 sätestatud menetlusnorme. Samuti pole juba
enne asja sisulist läbivaatamist põhjust hinnata, et vangla oleks rakendanud kaalutlusõigust
ilmselgelt vääralt, sest kinnipeetava ümberpaigutamiseks võib põhimõtteliselt anda piisava
aluse ka tema hooletu suhtumine vanglas kehtestatud reeglite järgimisse. See, kas AE tegutses
16.05.2016 lõunasöögi ajal lühiajaliselt toast väljudes asjaolusid arvestades süüliselt või mitte


                                                                                            5(6)
                                                                                    3-16-1186

(st kas talle saab ette heita vähemalt hooletust või esinesid süüd välistavad asjaolud), kuulub
hindamisele distsiplinaarkaristuse määramise käskkirja üle peetavas vaidluses.

14. Ringkonnakohus ei jaga halduskohtu seisukohta, et AE kinnisesse vanglasse
ümberpaigutamisega kaasneksid taotleja õigustele raskesti kõrvaldatavad tagajärjed HKMS §
249 lg 1 tähenduses. Olenemata sellest, et kinnipeetava ümberpaigutamise korral muutuksid
tema suhtes rakendatavad kinnipidamistingimused oluliselt rangemateks, oleks tegemist siiski
üksnes n-ö tavapärase vangistusrežiimiga ning kinnipeetav oleks allutatud vaid sellistele
õigusaktides ettenähtud piirangutele, mis vanglas kinnipidamisega paratamatult kaasnevad (vt
VangS § 41). Seejuures on AE-le väljaspool vanglat järelevalveta töötamiseks antud luba
(VangS § 22 lg 1 p 2) tunnistatud Tallinna Vangla 14.06.2016 käskkirjaga nr 5-1/1112
kehtetuks sõltumatult tema Tartu Vanglasse ümberpaigutamise otsusest. Järelikult ei kaasneks
vahetult tema ümberpaigutamisega ka väljaspool vanglat töötamise võimaluse kaotamine, sest
nimetatud soodustuse kohaldamine lõpetati teise haldusaktiga. Taasühiskonnastatavates
tegevustes (nt sotsiaalprogrammides) osalemine on võimalik ka kinnises vanglas viibides.
Seega ei kaasneks kinnisesse vanglasse ümberpaigutamisega AE jaoks ülemääraselt
kahjulikke tagajärgi, mida tuleks esialgse õiguskaitse abinõu kohaldamisega tingimata vältida.
Tallinna Vangla on määruskaebuses õigesti märkinud, et kui AE vaie või kaebus rahuldatakse
ning Tallinna Vangla 09.06.2016 käskkiri nr 5-2/655 ja 21.06.2016 käskkiri nr 5-1/1144
tunnistatakse kehtetuks või tühistatakse, siis on AE varasemad soodustingimused võimalik
taastada tema avavanglasse tagasi paigutamisega. Kuna esialgse õiguskaitse korras AE
kinnisesse vanglasse ümberpaigutamise keelamine võib lisaks kahjustada avalikke huve (nt
ohustada vangla julgeolekut) ning vaide või kaebuse eduväljavaateid ei saa pidada
ülekaalukateks, siis ei ole esialgse õiguskaitse korras vangla tegevusse sekkumine
ringkonnakohtu hinnangul põhjendatud.

15. Eelneva põhjal tuleb Tallinna Vangla määruskaebus rahuldada ja Tallinna Halduskohtu
14.06.2016 määrus tühistada. Ringkonnakohus teeb asjas uue määruse, millega jätab AE
esialgse õiguskaitse taotluse rahuldamata.


(allkirjastatud digitaalselt)

Virgo Saarmets
Kohtunik




                                                                                          6(6)

                            KOHTUMÄÄRUS
Kohus                           Tallinna Halduskohus

Kohtunik                        Kristina Maimann

Määruse tegemise aeg ja koht 08.03.2016, Tallinn

Haldusasja number               3-15-729

Haldusasi                       V. J. kaebus Tallinna Vangla poolt tekitatud mittevaralise kahju
                                (18 000 eurot) hüvitamiseks.
RESOLUTSIOON                    1. Tagastada V. J. poolt halduskohtule 10.03.2015 esitatud
                                kahju hüvitamise kaebus läbivaatamatult.
                                2. Teha käesoleva kohtumääruse resolutsiooni p 1 kaebajale
                                teatavaks väljaandes Ametlikud Teadaanded.

Edasikaebamise kord             Määruse peale võib esitada määruskaebuse Tallinna
                                Ringkonnakohtule Tallinna Halduskohtu kaudu kirjalikult 15
                                päeva jooksul määruse ärakirja kättesaamisest arvates.

KOHUS LEIAB:

1. 10.03.2015 saabus Tallinna Halduskohtule V. J. kaebus Tallinna Vangla poolt tekitatud
mittevaralise kahju (18 000 eurot) hüvitamiseks.

2. Tallinna Halduskohtu 17.04.2015 ja 26.11.2015 määrustega jättis kohus kaebuse käiguta ning andis
kaebajale 15-päevase tähtaja kaebuses esinevate puuduste kõrvaldamiseks. Kohus hoiatas, et määruse
tähtaegselt täitmata jätmise korral tagastatakse kaebus selle esitajale läbivaatamatult.

3. Kuna kaebaja oli 26.11.2015 määruse koostamise ajaks Tallinna Vanglast juba vabanenud ning ei
olnud kohtule oma elukoha aadressi teatanud, saatis kohus 26.11.2015 määruse korduvalt kahele
erinevale aadressile – xxxxxxxxx, Soome ja xxxxxxx, Soome, mille kaebaja oli vanglale andnud.
Samuti saatis kohus määruse rahvastikuregistris märgitud aadressile - xxxxxxxxx, Tallinn. Kõikidelt
aadressidelt on määrus tagasi tulnud.

4. Halduskohtumenetluse seadustiku § 121 lg 2 p 3 kohaselt võib kohus tagastada kaebuse määrusega
selle esitajale, kui kaebuses märgitud aadressil, elektronposti aadressil ega kaebaja registrijärgsel
aadressil ei ole võimalik kaebajale kohtudokumente ka korduval katsel kätte toimetada, kaebaja ei
ole teatanud kohtule oma aadressi muutumisest ning dokumendi kättetoimetamata jätmine takistab
asja lahendamist.
Kuna kaebaja ei ole teatanud kohtule oma elukohta, kust ta posti kätte saab ning kohtul ei ole
õnnestunud korduvatel katsetel kaebajale määrust kätte toimetada, tuleb kaebus tagastada.
HKMS § 43 lõike 2 kohaselt ei võta kaebuse tagastamine selle esitajalt õigust seadusega sätestatud
korras pöörduda uuesti halduskohtusse.
5. Tsiviilkohtumenetluse seadustiku (TsMS) § 317 lg 1 p 1 (kohaldatav HKMS § 72 lg 4 alusel)
kohaselt võib kohtu määruse alusel toimetada menetlusdokumendi kätte avalikult, kui
menetlusosalise aadress ei ole kantud registrisse või kui isik ei ela registris märgitud aadressil ning
isiku aadress või viibimiskoht ei ole kohtule muul viisil teada ja kui dokumenti ei saa kätte toimetada
isiku esindajale ega dokumendi kättesaamiseks volitatud isikule või muul käesolevas osas sätestatud
viisil. TsMS § 317 lg 5 kohaselt loetakse dokument avalikult kättetoimetatuks 15 päeva möödumisel
väljavõtte väljaandes Ametlikud Teadaanded ilmumise päevast.
Märgitud sätte alusel toimetab kohus kaebuse tagastamise määruse kaebajale kätte Ametlike
Teadaannete kaudu.



/allkirjastatud digitaalselt/
Kristina Maimann

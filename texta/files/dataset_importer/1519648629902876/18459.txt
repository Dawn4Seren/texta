                          KOHTUMÄÄRUS
 Kohus                                 Tallinna Halduskohus
 Kohtunik                              Monika Laatsit
 Määruse tegemise aeg ja koht          13. aprill 2016, Tallinn
 Haldusasja number                     3-16-635
 Haldusasi                             E.L. kaebus MTÜ Eesti Liikluskindlustuse Fondi 16.11.2015
                                       makseteatisele nr 175896
 Menetlusosalised                      Kaebaja – E.L.
                                       Vastustaja – MTÜ Eesti Liikluskindlustuse Fond
 RESOLUTSIOON                          Tagastada kaebus läbivaatamatult.
 Edasikaebamise kord                   Määruse peale on õigus esitada määruskaebus Tallinna
                                       Ringkonnakohtule Tallinna Halduskohtu kaudu 15 päeva
                                       jooksul määruse kättesaamisest arvates.


ASJAOLUD JA MENETLUSE KÄIK
1. MTÜ Eesti Liikluskindlustuse Fond (LKF) koostas 16.11.2015 makseteatise nr 175896,
mille alusel pidi E.L. enda sõiduki Pontiac Firebird (reg. märk xxxxxx) eest tasuma
kindlustusmakse 46 eurot (periood 15.10.2015-13.11.2015). Makseteatises selgitati, et kuna
E.L. on jätnud liikluskindlustuse kohustuse täitmata, siis rakendub automaatne
liikluskindlustus.
2. E.L. esitas makseteatise peale vaide 24.01.2016, kuid LKF-i 01.02.2016 vaideotsusega jäeti
vaie rahuldamata. Vaideotsus saadeti E.L. e-posti aadressile 02.02.2016.
3. E.L. esitas 01.04.2016 Tallinna Halduskohtule kaebuse LKF-i 16.11.2015 makseteatise
vaidlustamiseks. Kaebaja soovib, et makseteatis tühistataks ning et talle tagastataks
makseteatise alusel tasutud 46 eurot; et LKF hariks oma töötajaid sundkindlustuse teemal; et
kohus annaks hinnangu automaatse liikluskindlustuse teenuse seaduspärasusele ning et
liikluskindlustuse seadust (LKindlS) muudetaks nii, et see oleks õiglane kõigi liikluses
osalevate sõidukijuhtide suhtes.
Kaebaja leiab, et ta ei ole sõiduki suhtes kindlustusteenust tarbinud ning kuna tema auto pole
liikluses osalenud, siis ei ole põhjust automaatseks kindlustusmakseks. Nende sõidukiomanike
koormamine, kes igapäevaselt liikluses ei osale, on õigusvastane ja ebaõiglane. Kaebaja ei ole
kätte saanud väidetavat teadet selle kohta, et tema sõidukit ähvardab sundkindlustus. LKF oleks
võinud temaga ühendust võtta e-posti teel või telefonitsi, kuna need andmed on LKF-il olemas.
LKF ei oska ise sundkindlustuse teemalistele küsimustele vastata ning samuti sai kaebaja
erinevaid vastuseid teistelt asutustelt. Kaebaja sõlmis 2008. a IF-kindlustusega EI-lepingu, mis
seisnes selles, et kaebaja tegi ise kindlustuspoliisi siis, kui ta seda vajas. Kaebajat ei ole selle
lepingu lõppemisest teavitatud, kuid kaebaja saab aru, et seadus lõpetas selle lepingu kehtivuse.

                                                                                           1(4)
KOHTU PÕHJENDUSED
4. Kohus tagastab E.L. kaebuse läbivaatamatult.
5. Nõue LKindlS muutmiseks tuleb tagastada halduskohtumenetluse seadustiku (HKMS) §
121 lg 1 p 1 alusel, sest halduskohtul puudub pädevus seaduse muutmiseks või seadusandja
kohustamiseks seda teha. Kooskõlas võimude lahususe põhimõttega tegeleb seaduste
muutmisega Riigikogu. Kohus ei saa vaidluse lahendamisel asuda ise seadust muutma. Kohtul
on HKMS § 158 lg 4 kohaselt asja lahendamisel võimalik jätta kohaldamata seadus või muu
õigustloov akt, kui see on vastuolus Eesti Vabariigi põhiseadusega või Euroopa Liidu õigusega
(vt käesoleva määruse p 10).
6. Kaebaja põhieesmärk on saavutada LKF-i 16.11.2015 makseteatise tühistamine ning saada
tagasi juba makstud 46 eurot. Eesmärgi saavutamiseks on kohased halduskohtumenetluse
seadustiku (HKMS) § 37 lg 2 p-des 1 ja 2 sätestatud tühistamiskaebus ning kohustamiskaebus
raha tagastamiseks. Automaatse liikluskindlustuse teenuse seaduspärasuse hindamise nõue ei
ole eraldiseisev nõue, vaid tühistamisnõude osa. Makseteatise tühistamisnõude põhjendatuse
kontrollimisel tuleb kohtul niikuinii hinnata, kas automaatse liikluskindlustuse rakendamine
kaebaja sõiduki suhtes oli õiguspärane (seaduspärane).
7. Kohus leiab, et LKF-i 16.11.2015 makseteatise tühistamise ning 46 euro tagastamise
nõuded tuleb tagastada, sest nendega ei ole võimalik saavutada kaebuse eesmärki (HKMS §
121 lg 2 p 2). Kaebuse asjaolud on selged, kuid tühistamis- ning raha tagastamise nõuded on
materiaalõiguslikult perspektiivitud. Riigikohus on pidanud õigeks kaebuse tagastamist HKMS
§ 121 lg 2 p 2 alusel olukorras, kus teatud nõude esitamine ja menetlemine on iseenesest
võimalik, kuid selline kaebus jääks rahuldamata (vt Riigikohtu määrus asjas nr 3-3-1-86-12, p
15 ja asjas nr 3-3-1-29-13, p 24).
8. Kehtiv liikluskindlustuse seadus (LKindlS) jõustus 01.10.2014. Nimetatud seaduse eelnõu
423 SE seletuskirjast (kättesaadav http://www.riigikogu.ee/tegevus/eelnoud/eelnou/6e0f1d5b-
ea7e-497d-b54a-9ba467f6884d/Liikluskindlustuse%20seadus/) nähtub, et võrreldes varasema
seadusega tehti liikluskindlustuse süsteemis põhimõttelisi muudatusi. N-ö vana süsteemi
kohaselt sõlmiti kindlustusleping tähtajatult ning kindlustusvõtjale väljastati tähtajalisi poliise.
Muu hulgas oli võimalik, et isikul oli olemas küll kindlustusleping, kuid alati ei pruukinud olla
kehtivat poliisi ehk isik sõlmis poliisi ise siis, kui ta seda vajas. Praegu kehtiva seaduse järgi on
kindlustuslepingud tähtajalised (LKindlS § 16 lg 1) ning lepingu ja poliisi kehtivused kattuvad
alati. LKindlS rakendussätetes nähti ette, et enne seaduse jõustumist sõlmitud lepingud kehtivad
kuni lepingu kinnituseks väljastatud poliisil märgitud poliisi kehtivuse lõpuni ning lepingud,
mille alusel ei ole väljastatud kehtivat poliisi, lõpevad seaduse jõustumisel (LKindlS § 84 lg-d
1 ja 2). Samuti lisati seadusesse uuendusena automaatse liikluskindlustuse regulatsioon, mis
tagab, et liikluses ei osaleks kindlustuskaitseta sõidukeid.
9. Kaebuse lisadest nähtub, et kaebajal oli kindlustusleping sõlmitud 2008. a ning tal oli kehtiv
poliis kuni 14.10.2014 (tl 7p). LKindlS § 84 lg 1 järgi kehtis kindlustusleping kuni lepingu
kinnituseks väljastatud poliisil märgitud poliisi kehtivuse lõpuni ehk kuni 14.10.2014. Pärast
lepingu lõppemist ei olnud kaebajal enda sõiduki suhtes ühe aasta jooksul kindlustuskohustust
ning sõidukile ei rakendatud ka automaatset liikluskindlustust (LKindlS § 6 lg 1). Aasta möödus
14.10.2015 ning automaatne kindlustuskaitse tekkis 15.10.2015, sest kaebaja ei olnud ise uut
kindlustuslepingut sõlminud (LKindlS § 60 lg 2). Esimene automaatse liikluskindlustuse
makseteatis esitati kooskõlas LKindlS § 65 lg-ga 2 kindlustusperioodi eest, mille kestus on
30 kalendripäeva alates automaatse kindlustuskaitse algusest. Seega oli automaatse
liikluskindlustuse rakendamine õiguspärane. Kaebaja on õigesti aru saanud, et tema EI-lepingu
kehtivuse lõpetas seadus ning ka automaatne liikluskindlustus rakendus tema sõiduki suhtes
seaduse alusel. Asjaolu, et kaebaja ei olnud uue seadusega kursis ning et temani ei jõudnud


                                                                                            2(4)
LKF-i saadetud meeldetuletus, ei muuda automaatse liikluskindlustuse rakendamist
õigusvastaseks. Kaebajal oli uue seaduse jõustumisest ca aasta aega, et sundkindlustusega
seonduvaid asjaolusid ise välja selgitada.
10. Kui kaebaja pidas „seaduse muutmise“ nõude all silmas, et kohus jätaks tema suhtes
automaatse liikluskindlustuse sätted kohaldamata nende vastuolu tõttu Eesti Vabariigi
põhiseadusega (PS), siis märgib kohus järgmist.
Kohtu hinnangul ei ole automaatse liikluskindlustuse regulatsioon PS-iga vastuolus. Sellisele
järeldusele on jõudnud ka näiteks õiguskantsler 29.04.2014 seisukohas nr 6-1/140564/1401903
(http://oiguskantsler.ee/sites/default/files/field_document2/6iguskantsleri_seisukoht_vastuolu
_mittetuvastamise_kohta_automaatne_liikluskindlustus.pdf).            Küsimus       regulatsiooni
põhiseaduspärasusest võib tõusetuda seonduvalt omandiõigusega (PS § 32 lg 1), sest
automaatse liikluskindlustuse kindlussuhte tekkimisega pannakse isikule kohustus tasuda
kindlustusmakse. Kohus nõustub õiguskantsleriga, et eesmärgid tagada liiklusregistris
registreeritud     kindlustuslepinguta       sõidukile    kindlustuskaitse    ning    vähendada
kindlustuslepinguta sõidukite osakaalu liikluses on kaalukad eesmärgid, mis võimaldavad
omandiõigust piirata. Automaatne liikluskindlustus on proportsionaalne ka nende isikute
suhtes, kelle sõiduk igapäevaselt liikluses ei osale, sest nende jaoks on ette nähtud erisus
(LKindlS § 6 lg 1). Kui isik kasutab sõidukit hooajaliselt (nt suvel), siis võib ta
kindlustuslepingu sõlmida teatud ajaks ning järgmise lepingu sõlmimise kohustus tekib alles
12 kuu pärast arvates eelmise lepingu lõppemisest. Sel ajal ei rakendu sõiduki suhtes
automaatne liikluskindlustus. Teiseks on sõidukiomanikul võimalik taotleda sõiduki ajutist
registrist kustutamist (liiklusseaduse § 77 lg 7), mille puhul samuti kindlustuskohustus puudub.
Kaebuse lisadest nähtuvalt on kaebaja seda võimalust ka kasutanud. Seetõttu nõustub kohus
õiguskantsleriga, et automaatne liikluskindlustus ei ole isiku suhtes üleliia koormav, sest
liikluses (igapäevaselt) mitteosalevate sõidukite puhul on võimalik automaatse
liikluskindlustuse teket vältida.
11. Kaebaja taotleb veel, et LKF hariks oma töötajaid sundkindlustuse teemal, et nad oskaksid
sundkindlustuse teemalistele küsimustele vastata. LKF-i klienditoe numbrile helistades selgus,
et teenindaja ei oska vastata automaatset liikluskindlustust puudutavatele küsimustele. Kaebuse
põhjendustes märkis kaebaja veel, et on lubamatu, et LKF, kes on vastutav organisatsioon
sundkindlustuse täitmise osas, ei oska vastata sellekohastele küsimustele. Seega sisuliselt
taotleb kaebaja LKF-i kohustamist tagada, et seal töötaksid kompetentsed ja koolitatud isikud.
Kohus leiab, et see nõue tuleb tagastada HKMS § 121 lg 2 p 1 alusel, sest kaebajal puudub selle
esitamiseks kaebeõigus. See, kuidas LKF oma töötajaid harib ja koolitab ning kas edaspidi on
LKF-i poolt tagatud üleüldine valmisolek isikute küsimustele vastamiseks, ei puuduta otseselt
kaebaja õigusi. Hüpoteetiline võimalus, et kaebajal võib veel kunagi tekkida vajadus LKF-ilt
sundkindlustuse teemalisi küsimusi küsida, ei ole selle nõude menetlemiseks piisav.
12. Kaebajal oleks kaebeõigus esitada nõue, et LKF-i kohustataks tema selgitustaotlustele
vastama, sest isikul on õigus saada vastus enda selgitustaotlusele (märgukirjale ja
selgitustaotlusele vastamise ning kollektiivse pöördumise esitamise seaduse ehk MSVS § 2 lg
2, § 5). See nõue eeldaks aga, et LKF oleks jätnud kaebaja selgitustaotlustele vastamata või
oleks vastamisega õigusvastases viivituses. Kaebuse lisadest nähtuvalt on kaebaja LKF-i
juhatuse liikmelt L. Potsepalt (tl 10p) ja klienditeeninduse spetsialistilt M. Zäuramilt (tl 12, 20-
21) vastuseid ja selgitusi saanud. Kaebusest võib järeldada, et kaebaja ei ole LKF-i vastuste
sisuga rahul ja leiab, et LKF ei valda sundkindlustuse teemat, kuid kohtul ei ole võimalik LKF-
ile selgitustaotluse vastuse sisu ette kirjutada. Seega ei oleks ka sellisel kohustamiskaebusel
perspektiivi ning see tuleks HKMS § 121 lg 2 p 2 alusel tagastada.



                                                                                           3(4)
13. Kohus märgib, et kaebajal on võimalus esitada LKF-ile märgukiri, selgitades, miks ta ei ole
LKF-i klienditeenindusega rahul ja tehes konkreetsed ettepanekud LKF-i töö paremaks
korraldamiseks (MSVS § 2 lg 1 p 1).
14. HKMS § 104 lg 5 p 2 kohaselt tasutud riigilõiv tagastatakse, kui kohus tagastab kaebuse
selle esitajale, välja arvatud juhul, kui see toimub käesoleva seadustiku § 121 lõike 2 alusel.
Kuna kohus tagastab kaebuse muuhulgas HKMS § 121 lg 2 p-de 1 ja 2 alusel, siis tasutud
riigilõivu ei tagastata.




/allkirjastatud digitaalselt/
Monika Laatsit




                                                                                       4(4)

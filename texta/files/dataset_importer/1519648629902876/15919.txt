                            KOHTUOTSUS
                                 EESTI VABARIIGI NIMEL


Kohus                                 Tartu Ringkonnakohus
Kohtukoosseis                         Tiina Pappel, Einar Vene ja Agu Timmi
Otsuse avalikult teatavakstegemise    11.05.2016, Tartu
aeg ja koht
Haldusasja number                     3-14-51748
Haldusasi                                       Aleksandr Jelizarovi kaebus Tartu Vangla
                                                tekitatud mittevaralise kahju eest hüvitise
                                                väljamõistmiseks       seoses      01.02.2014
                                                läbiotsimisega
Vaidlustatud kohtulahend              Tartu Halduskohtu 19.03.2015. a otsus
Menetluse alus ringkonnakohtus                  Aleksandr Jelizarovi apellatsioonkaebus
Asja läbivaatamine                    Kirjalik menetlus
Menetlusosalised                      Kaebaja Aleksandr Jelizarov
                                      Vastustaja Tartu Vangla

RESOLUTSIOON
1. Jätta Tartu Halduskohtu 19.03.2015. a otsus muutmata ja Aleksandr Jelizarovi
apellatsioonkaebus rahuldamata.
2. Jätta kaebaja poolt apellatsioonimenetluses kantud menetluskulud tema enda kanda.

EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemise päevast, s.o hiljemalt 10.06.2016.

 ASJAOLUD JA MENETLUSE KÄIK

        1. Kinnipeetav Aleksandr Jelizarov esitas Tartu Vanglale kahju hüvitamise taotluse,
        milles soovis hüvitist 13 000 eurot kuna 01.02.2014 pärast jalutuskäigult tulekut
        lahtiriietamisega läbiotsimise käigus teostati jõuga tema kehaõõnsuste kontroll.
 Tartu Vangla jättis 31.07.2014. a otsusega nr 1-13/776-2 kahju hüvitamise taotluse rahuldamata.

        2. A. Jelizarov esitas Tartu Halduskohtule kaebuse Tartu Vanglalt 01.02.2014
        läbiotsimisega tekitatud mittevaralise kahju hüvitamiseks summas 15 000 eurot.

        3. 12.09.2014. a määrusega kuulutas Tartu Halduskohus menetluse kinniseks kaebaja
        terviseandmeid puudutavas osas.

        4. A. Jelizarovi kaebuse kohaselt oli 01.02.2014 läbiotsimise käigus valvuri poolt tema
        pärasoolde tungimine ilmselgelt vangistusega kaasneva paratamatu ebamugavustunde
        ületamine. Kaebaja oleks olnud nõus kükkide tegemisega ning arusaamatuks jääb, miks
        teostati läbiotsimine just sellisel viisil. Valvurid tungisid kaebaja kehaõõnsusesse
        samade kinnastega, millega oli eelnevalt läbi otsitud teisi kinnipeetavaid ja ka kaebaja
        üleriideid, keha, jalatseid. Kaebaja on toimunu tõttu arvatud nn allalastute hulka ning
        temaga suhtlemine on muutunud. Käeraudade paigaldamine oli ebaproportsionaalne
        meede, sest ta ei ähvardanud kedagi füüsiliselt. Ta üksnes rääkis valjemalt, kuna oli
        šokeeritud sellest, kuidas temaga käituti.
Vanglateenistuse teguviis oli ennekõike alandamine ja ebainimlik kohtlemine ning võimupiiride
ületamine. Kahju on seotud kaebaja tunnete ja ühiskonnas määratud normidega, mitte mõne
nähtava terviserikkega.
Valvurid E. Rebane ja S. Haasma valetavad toimunu kohta. Mõlemad töötavad Tartu Vangla
S-hoone 1. korrusel koos ning on ebausutav, et nad hakkaksid üksteist süüdistama.
Läbiotsimise ajal oli kaebaja nõus sellega, et tema kehaõõnsuse otsib läbi meditsiinitöötaja,
kuid valvurid ütlesid, et oskavad seda ise teha. Selline tegevus on seadusega vastuolus.
Tegemist oli teise juhuga, mil teda täielikult läbi otsiti. Esimesel korral teda ei puudutatud, vaid
ta võttis lihtsalt püksid maha ning öeldi, et mine edasi. Varem on tema juurest sigarette leitud,
aga selleks oli tal tehtud spetsiaalne tasku pükstesse. Pärast seda jättis ta suitsetamise maha.
Ükskord leiti sigaretid ka kipsist. Kaebaja on olnud vanglas rohkem kui 20 aastat ning temasse
suhtuti kinnipeetavate seas lugupidamisega, aga nüüd tema üle naerdakse ning mõned ei tervita
teda enam.

HALDUSKOHTU LAHEND

5. Tartu Halduskohtu 19.03.2015. a otsusega ei rahuldatud A. Jelizarovi kaebust,
menetluskulud jäeti poolte endi kanda ja otsustati otsuse jõustumisel avaldada üksnes otsuse
resolutsioon.
Kohtuotsuse kohaselt viidi kaebaja suhtes läbi jalutuskäigult naasmisel S-eluhoone trepikojas
täielik läbiotsimine koos lahtiriietumisega. Suitsetamiskeelu tagamiseks eluhoones oli kaebaja
täielik läbiotsimine vajalik ja sobiv meede, mis iseenesest ei riiva ebaproportsionaalselt
kinnipeetava õigusi. Kohtule ei ole äratuntav, et vanglal oleks võimalik kasutada
jalutuskäigult tulevate kinnipeetavate kontrollimiseks läbiotsimise asemel muud meedet, mis
ei riivaks kinnipeetavate õigusi sedavõrd intensiivselt, kuid oleks sama tõhus
suitsetamiskeelust kinnipidamise tagamisel. Seega oli kaebaja täielik läbiotsimine lubatud.
Kuna kaebaja ei ole nõudnud kahju hüvitamist seoses privaatsusõiguse rikkumisega ega
väida, et läbiotsimisel oleks tema privaatsusõigust rikutud, siis kohus seda küsimust ei
analüüsi. Kohus mõistab kaebust selliselt, et kaebaja peab oma õigusi rikkuvaks tema kehalise
puutumatuse rikkumist ja kaudselt ka seda, et kehalise puutumatuse rikkumine on teatavaks
saanud kaaskinnipeetavatele.
Tartu Vangla valvurite S. Haasma, E. Rebase, K. Kalme ja tunnistaja O. Tammiku selgitused
ning Tartu Vangla 28.02.2014. a käskkiri nr 6.-2/246 ei kinnita kaebaja väidet, et läbiotsimisel
rikkusid valvurid tema kehalist puutumatust sisenedes läbiotsimisel kaebaja pärasoolde.
Kaebaja ei ole osutanud muudele tõenditele, mis võiksid anda kaebuse lahendamisel olulist
teavet. Ka kohtule ei ole täiendavate tõendite kogumise võimalus äratuntav. Seega on
võimalused läbiotsimise asjaolude kohta täiendavate tõendite kogumiseks ammendatud.
Kaebaja väide tema kehalise puutumatuse rikkumisest ei ole tõendatud.
Täiendavaid julgeolekuabinõusid kohaldatakse ohu esinemisel, selle realiseerumise
takistamiseks. Täiendava julgeolekuabinõuna on lubatud kasutada ohjeldusmeetmena
käeraudade paigutamist. Käeraudade kasutamine otsustati olukorras, kus kaebaja ka enda
kinnitusel keeldus läbiotsimise läbiviimiseks vajalike toimingute tegemisest. Oli ettenähtav, et
läbiotsimise teostamiseks on vajalik jõu kasutamine ning valvurid tõlgendasid kaebaja
käitumist agressiivsena. Nendel asjaoludel ja arvestades, et käeraud paigutati lühiajaliselt,
puudub alus pidada kaebaja suhtes ohjeldusmeetme kasutamist ebaproportsionaalseks. Samal
põhjusel tuleb pidada põhjendatuks jõu kasutamist läbiotsimise teostamiseks. Kaebaja


2                                               2
terviskaardi andmed ei kinnita, et kaebajale oleks käeraudade paigutamise või jõu kasutamise
järgselt tervisekahjustus tekitatud.
A. Jelizarovi eraelu puutumatuse tagamiseks peab kohus põhjendatuks vastavalt
halduskohtumenetluse seadustiku (HKMS) § 175 lg-le 4 avaldada otsuse jõustumisel üksnes
otsuse resolutsioon.

ASJAOSALISTE TAOTLUSED JA PÕHJENDUSED

6. A. Jelizarov esitas apellatsioonkaebuse, milles palub halduskohtu otsus tühistada ja teha
uus otsus, millega kaebus rahuldada.
Apellatsioonkaebuse kohaselt analüüsis halduskohus olukorda vaid otseste tõendite pinnalt ning jättis
tähelepanuta, et kaebajal puudub võimalus oma väiteid tõendada. Kaebaja otsiti läbi trepikojas ja ta oli täielikult
valvurite meelevallas. Puudus objektiivne vahend, millega oleks kaebajale jäetud võimalus oma sõnu tõestada.
Halduskohus jättis sellises olukorras kaudsed tõendid analüüsimata. Vastamata on küsimusele, miks sooviti
kaebajalt veelkord, peale korduvalt pükste langetamist ja 360 o ringide tegemist, pükste langetamist, ettepoole
kummardamist ja kätega tuharate laialitõmbamist. Esialgses raportis on kirjas, et teostati kehaõõnsuse kontroll,
kuid kuidas oli võimalik visuaalselt kehaõõnsust kontrollida. Visuaalselt olid vanglaametnikud juba eelnevalt
kaebajat kontrollinud.
Kohus peaks analüüsima poolte vastupidiste seisukohtade tõttu kirjelduste põhjal tegelikku olukorda ja
sündmuste sisemist loogikat.
Kaebaja ei kanna karistust esimest korda ja teda on ka varem samas koridoris lahtiriietumisega läbi otsitud, kuid
ta ei ole eelnevalt kaebusi esitanud. Halduskohus ei andnud vastust, mis juhtus, et kaebaja otsustas sel korral
kaebuse esitada. Olukorras, kus kaebajal puudub võimalus koguda otseseid tõendeid, on loogikavastane nõuda
temalt objektiivseid tõendeid.

7. Tartu Vangla palub vastuses apellatsioonkaebusele, jätta apellatsioonkaebus rahuldamata ja
Tartu Halduskohtu otsus muutmata.
Vastuse kohaselt on kaebaja ka varasemalt püüdnud eluosakonda sigarette toimetada ning talle
on sellise käitumise eest määratud karistused. Sellises olukorras on õigustatud ja põhjendatud
kaebaja suhtes teostada keelatud esemete avastamiseks täielik läbiotsimine, mis ei saa kaasa
tuua selliseid kannatusi, millel oleks inimväärikuse alandamise kvaliteet. Vanglaametnikud ei
teosta omaalgatuslikult kehaõõnsuste kontrolli viisil, millisel tohib seda teostada ainult
tervishoiutöötaja.
Vastustaja nõustub kõigi halduskohtu põhjenduste ja seisukohtadega. Lisaks halduskohtus
kogutud tõenditele kinnitab ka kaebaja poolt apellatsioonkaebuses väljaöeldu, et kaebaja
kehaõõnsusi ametnike poolt füüsilist jõudu kasutades läbi ei otsitud. Kaebaja kinnitab oma
öelduga, et tema kaebus ei vasta tõele ning kirjeldab, mida ta pidi ametnikelt saadud
korralduse alusel tegema ja ei väida, et ametnikud ise tema suhtes füüsilist vägivalda
kasutades tema kehaõõnsuste kontrolli tegid.
Põhjendamatu on kaebaja etteheide, et kohus jättis analüüsimata kaudsed tõendid, kuna
selliseid tõendeid ei esitatud. Kaudseks tõendiks ei ole oletused või arvamused.

RINGKONNAKOHTU PÕHJENDUSED

8. Ringkonnakohus leiab, et Tartu Halduskohtu 19.03.2015. a otsus tuleb jätta muutmata ja
A. Jelizarovi apellatsioonkaebus rahuldamata. Ükski apellatsioonkaebuses esitatud seisukoht
ei ole aluseks halduskohtu vaidlustatud otsuse tühistamisele. Halduskohus on õigesti
hinnanud asjas kogutud tõendeid ja kohaldanud seadust. Ringkonnakohus nõustub
halduskohtu vaidlustatud otsuses toodud põhjendustega ja HKMS § 201 lg 4 alusel ei pea
vajalikuks neid korrata. Seoses apellatsioonkaebusega peab ringkonnakohus vajalikuks
märkida järgmist.

9. Ringkonnakohus ei nõustu kaebajaga, et halduskohus on jätnud asjas kaudsed tõendid
analüüsimata. Peale selle ei ole kaebaja näidanud ära ka neid kaudseid tõendeid, mida kohus
oleks pidanud analüüsima. Halduskohus on õigustatult lähtunud kaebaja ja tunnistajate
3                                             3
E. Rebase, S. Haasma, K. Kalme ja O. Tammiku seletustest toimunu kohta. Kõik valvurid on
kinnitanud, et läbiotsimisel mingit füüsilist kontakti kaebajaga ei olnud ja see toimus
visuaalse vaatluse kasutamisega. Sisuliselt on seda kinnitanud ka kaebaja oma
apellatsioonkaebuses, kus ta on väitnud, et tal kästi kätega tuharad laiali tõmmata. Seega
puudub alus kahelda valvurite antud seletuste õiguses, kuna need langevad kokku ka kaebaja
enda seletusega toimunu kohta. Mingeid muid tõendeid ei olnud vastustajal ja ka kohtul
võimalik koguda. Samuti on halduskohus õigesti leidnud, et kuna kaebaja oli ka varem
peidetuna sigarette püüdnud eluosakonda kaasa tuua, siis oli õigustatud ka tema selline
läbiotsimine. Kuna tõendid ei kinnita kaebaja väidet, et vastustaja ametnikud rikkusid tema
kehalist privaatsust sisenedes läbiotsimisel tema kehaõõnsustesse, siis puudub alus lugeda
läbiotsimist õigusvastaseks ja kaebus on õigustatult jäänud rahuldamata.

10. Kaebaja on apellatsioonkaebuses viidanud ka sellele, et tema seletust juhtunu kohta
kinnitab ka asjaolu, et teda on ka varem läbi otsitud, kuid ta pole selle peale kaevanud.
Ringkonnakohtu arvates ei kinnita see asjaolu samuti seda, et läbiotsimisel käituti kaebaja
suhtes õigusvastaselt. Ringkonnakohtu arvates võis kaebuse esitamise tingida asjaolu, et antud
juhul kasutati kaebaja suhtes käeraudu läbiotsimise juures, mis võis tingida ka kaebuse
esitamise. Samuti viitab sellele, et mingit õigusvastast tegevust vastustaja ametnike poolt ei
toimunud ja mittevaralist kahju ei tekkinud ka see, et kaebaja esitas mittevaralise kahju
hüvitamise taotluse vastustajale alles ca 3 kuud pärast sündmuse toimumist.

11. Apellatsioonkaebuse rahuldamata jätmisel jäävad kaebaja poolt apellatsioonmenetluses
kantud menetluskulud (riigilõiv 15 eurot) HKMS § 108 lg 1 alusel tema enda kanda.



    /allkirjastatud digitaalselt/   /allkirjastatud digitaalselt/   /allkirjastatud digitaalselt/
             Tiina Pappel                  Einar Vene                        Agu Timmi




4                                                 4

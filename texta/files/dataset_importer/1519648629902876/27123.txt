                                   TARTU HALDUSKOHUS
                                      Tartu Kohtumaja
                             KOHTUMÄÄRUS
       esialgse õiguskaitse kohaldamise taotluse lahendamise kohta

 Kohtuasja number                   3-15-3237

 Määruse kuupäev                    05.01.2016

 Kohtunik                           Mare Priks

 Kohtuasi                           A.T. taotlus esialgse õiguskaitse           kohaldamiseks
                                    seonduvalt Tartu Vangla tegevusega

 Resolutsioon                           1. Vabastada A.T. riigilõivu tasumise kohustusest
                                           esialgse õiguskaitse kohaldamise taotluse esitamisel;
                                        2. Jätta A.T. esialgse õiguskaitse kohaldamise taotlus
                                           haldusasjas nr 3-15-3237 rahuldamata;
                                        3. Tagastada A.T. taotluse juurde lisatud vaiete
                                           originaalid ning asendada originaalid toimikus
                                           koopiatega.
                                        4. Määrus saata A.T., Tartu Vanglale ning
                                           Rahandusministeeriumile.

 Edasikaebamise kord                Määruse resolutsiooni p 2 peale on õigus esitada määruskaebus
                                    otse Tartu Ringkonnakohtule 15 päeva jooksul määruse
                                    kättesaamisest arvates. Määruse resolutsiooni p 1 on võimalik
                                    sama tähtaja jooksul vaidlustada esitades määruskaebuse Tartu
                                    Ringkonnakohtule Tartu Halduskohtu kaudu.

Asjaolud

1. 31.12.2015 saabus Tartu Halduskohtusse kinni peetava isiku A.T. pöördumine pealkirjaga „Esialgse
õiguskaitse kohaldamise taotlus“. Taotluse juurde oli lisatud kaks Tartu Vanglale adresseeritud vaiet
vastavatel blankettidel. A. T. palub taotluses edastada vaided Tartu Vanglale menetlemiseks, sest tema
käest keelduti neid vastu võtmast. Vaiete esitamine on vajalik esialgse õiguskaitse kohaldamiseks.

A. T. esimene vaie puudutab kirjavahetuse piiramist vanglas. Väidetavalt on ta korduvalt taotlenud
vanglalt dokumentide edastamist elektroonilisel teel (viimati taotles 28.12.2015 dokumentide
edastamist Tartu Ringkonnakohtule), kuid sellest on keeldutud. A. T. on seisukohal, et vangla takistab
tema suhtlemist kohtu ja advokaadiga. Vaides taotletakse elektroonilise kirjavahetuse võimaldamist
VangS § 28 lg-s 3 nimetatud isikute ja institutsioonidega.
A. T. teine vaie puudutab sisseostude tegemist Tartu Vangla kauplusest. A. T. väidab, et vangla ei
võimalda teha sisseoste sellisel määral, et sisseostude kogus kataks ajavahemiku ühest sisseostude
korrast teiseni. Kaupade kogus on limiteeritud ja ostetud kaupa jagub kaheks nädalaks, kuid antud
juhul tekib kolmenädalane ajavahemik (31.12.2015-21.01.2016). Enne viimast sisseostude tegemist
(14.12.2015) ei teavitatud sellest, et järgmine kaupade tellimine toimub alles 13.01.2016 ja kauba saab
kätte 21.01.2016. A.T. on saanud detsembris osta kauplusest vaid ühel korral, sest tal puudus raha ja
tal oli planeeritud kaupu tellida 06.01.2016. Nüüd on see võimalus ära võetud. A.T. palub, et talle
võimaldataks sisseostude tegemine 06.01.2016, et talle tekkivat kahju ära hoida.

2. Vastuseks Tartu Halduskohtu kohtunõudele teatas Tartu Vangla 04.01.2016, et A. T. oli 30.12.2015
võimalus esitada vaiet, kuid ta ei teinud seda. Kinnipeetav palus ametnikelt vaide blanketti ja A4
formaadis paberit. Vangla ei ole keeldunud vaiete vastuvõtmisest. Lisaks märkis vangla, et
kinnipeetavatel oli 2015. a detsembrikuus võimalik kaupluse teenust kasutada kolmel korral. A.T.
kasutas kaupluse teenust ühel korral, ostes kaks pakki sigarette.

Kohtu seisukoht

3. Riigilõivuseaduse § 60 lg 6 kohaselt tasutakse halduskohtule esialgse õiguskaitse taotluse esitamisel
riigilõivu 15 eurot. A.T. on taotlenud enda vabastamist riigilõivu tasumise kohustusest.

Halduskohtumenetluse seadustiku (HKMS) § 110 lg 1 p 1 kohaselt võib kohus isiku taotlusel määrata,
et menetlusabi saaja vabastatakse täielikult või osaliselt riigilõivu tasumisest. Vastavalt HKMS § 111
lg-le 1 antakse taotlejale menetlusabi, kui menetlusabi taotleja ei suuda oma majandusliku seisundi
tõttu menetluskulusid tasuda või suudab neid tasuda üksnes osaliselt või osamaksetena ja on piisav alus
eeldada, et kavandatav menetluses osalemine on edukas.

A.T. vanglasisese isikukonto väljavõttest nähtub, et tema HKMS § 112 lg 1 p 1 alusel taotluse
esitamisele eelnenud nelja kuu (30.08.2015-29.12.2015) laekumiste ja mahaarvamiste pinnalt
arvestatud kahekordne keskmine ühe kuu sissetulek on 12,75 eurot, s.o (85 – 59,5)/4x2. Kohus on
seisukohal, et menetlusabi andmise majanduslikud eeldused on täidetud ning käesolevas
menetlusetapis ei loe kohus taotlust ilmselgelt perspektiivituks. Eeltoodust tulenevalt vabastab kohus
A.T. HKMS § 110 lg 1 p 1 alusel täielikult riigilõivu tasumisest taotluse esitamisel.

4. HKMS § 249 lg 1 sätestab, et kohus võib kaebaja põhjendatud taotluse alusel või omal algatusel teha
igas menetlusstaadiumis määruse kaebaja õiguste esialgse kaitse kohta, kui vastasel juhul võib kaebaja
õiguste kaitse kohtuotsusega osutuda oluliselt raskendatuks või võimatuks. HKMS § 249 lg 3 kohaselt
arvestab kohus esialgse õiguskaitse määruse tegemisel avalikku huvi ja puudutatud isiku õigusi ning
hindab kaebuse perspektiive ja esialgse õiguskaitse määruse ettenähtavaid tagajärgi.

HKMS § 249 lg 2 sätestab, et esialgse õiguskaitse taotluse võib esitada halduskohtule ka
vaidemenetluse ajal.

5. Kohus tõlgendab A.T. esialgse õiguskaitse taotlust selliselt, et selle sisuks on samad nõuded, mis A.
T. on esitanud taotlusele lisatud vaietes ehk et A. T. taotleb esialgse õiguskaitse korras seda, et tal
lubataks 06.01.2016 sisseoste teha ja et ta saaks kohtu ja advokaadiga suhelda elektroonilisel teel.

6. Kohus märgib, et üheks esialgse õiguskaitse taotluse lubatavuse eelduseks on asjaolu, et kaebaja
kinni peetava isikuna peab olema esitanud vanglale vaidlusaluses küsimuses vaide. Esialgse
õiguskaitse taotluse esitamine kohtule on lubatud vaid juhul, kui samal ajal on käimas vaidemenetlus.
Käesoleval juhul väidab A.T., et ta soovis vaide/vaided esitada, kuid vangla keeldus nende
vastuvõtmisest. Tartu Vangla väidab oma 04.01.2016 kohtule antud vastuses, et A. T. oli võimalus

                                                  2
vaiet esitada, kuid ta ei teinud seda. Kohtul puudub alus kahelda vangla vastuse tõele vastavuses. Seega
peab antud juhul asuma seisukohale, et A.T. esialgse õiguskaitse kohaldamise taotlus ei ole kohtus
lubatav, sest samas asjas ei ole käimas vaidemenetlust.

7. Olenemata eeltoodust märgib kohus alljärgnevat. A.T. ei ole oma taotluses märkinud, millised
oleksid need kahjulikud tagajärjed, mis esialgse õiguskaitse kohaldamata jätmisel talle saabuksid.
Seonduvalt kauplusest sisseostude tegemisega märgib kohus, et A. T. oli 2015. a detsembrikuus
võimalik kaupluse teenust kasutada kolmel korral. Taotluse esitaja kasutas kaupluse teenust ühel
korral, sest tema enda sõnade kohaselt puudus tal raha, et enamatel kordadel sisseoste teha. Seega ei
saa taotluse esitaja süüdistada Tartu Vanglat selles, et tal ei ole piisavas koguses kaupu. Lisaks nähtub
vangla poolt kohtule edastatud A. T. ostunimekirjast, et perioodil september kuni detsember 2015 on
A. T. soetanud kaupluse vahendusel igakuiseilt (ühe ostukorrana) vaid kaks pakki sigarette. 14.12.2015
ostetud sigaretid on A. T. detsembrikuus kätte saanud ja ka jaanuaris 2016 on tal soovi korral võimalik
sigarette osta. Seega ei nähtu kahjulikud tagajärjed, mille saabumise vältimiseks A. T. esialgse
õiguskaitse kohaldamist vajaks. Samuti ei ole A. T. selgitanud, miks on talle esialgse õiguskaitse
kohaldamine vajalik seoses kirjavahetuse pidamisega kohtute ja advokaadiga. Taotlusest ei nähtu,
millised kahjulikud tagajärjed saabuksid, kui taotluse esitaja ei saa koheselt suhelda kohtute ja
advokaadiga elektroonilisel teel. Lisaks tuleb seonduvalt elektroonilise kirjavahetuse võimaldamisega
tulevikus esitatavat kaebust pidada ilmselgelt perspektiivituks, sest kinnipeetaval ei ole lubatud
kasutada Internetti (VangS § 311) ja kinnipeetav saab kirjavahetust pidada posti teel, kusjuures kohtule
edastatavad kirjad saadetakse vangla kulul (VSkE § 47).

8. Eeltoodust tulenevalt jätab kohus A.T. esialgse õiguskaitse kohaldamise taotluse rahuldamata.

Kohus märgib selgituseks, et kohtul ei ole kohustust edastada esialgse õiguskaitse taotluse juurde
lisatud kaebaja vaideid haldusorganile menetlemiseks. Tartu Vangla 04.01.2016 vastuse kohaselt ei ole
A. T. viidatud vaideid vanglale esitanud. Kohus tagastab käesoleva määrusega A. T. vaiete originaalid,
et ta saaks soovi korral need vanglale esitada ja asendab originaalid toimikus koopiatega.

(allkirjastatud digitaalselt)

Mare Priks
kohtunik




                                                   3

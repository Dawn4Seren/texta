                                                                 Tsiviilasi nr 2-14-61465




                               KOHTUMÄÄRUS

 Kohus                             Tallinna Ringkonnakohus

 Kohtuasja number                  Tsiviilasi 2-14-61465

 Määruse tegemise aeg ja koht      18.01.2016, Tallinn

 Kohtukoosseis                     Ülle Jänes, Krista Kirspuu, Kaupo Paal

 Kohtuasi                          AL’i hagi Nordea Bank AB Eesti filiaali vastu täiteasjas
                                   nr     022/2014/6159    sundtäitmise       lubamatuks
                                   tunnistamiseks

 Vaidlustatud kohtulahend          Harju Maakohtu 06.10.2015.a otsus


 Tsiviilasja hind                  6000 eurot
 apellatsioonimenetluses

 Kaebuse esitaja ja kaebuse liik AL’i apellatsioonkaebus

 Menetlusosalised    ja     nende Hageja    (apellatsioonimenetluses   apellant): AL
 esindajad                        (isikukood XXXXXXXXXX), tehingulised esindajad
                                  vandeadvokaat Vladimir Sadekov ja vandeadvokaadi abi
                                  Aleksei Vassiljev

                                   Kostja (apellatsioonimenetluses vastustaja): Nordea
                                   Bank AB (Eesti filiaali kaudu) (registrikood 12608043),
                                   tehinguline esindaja Taago Pähkel

 Kohtuistungi toimumise aeg        15.01.2016

 Istungil osalenud isikud          Hageja AL, hageja tehinguline esindaja,
                                   vandeadvokaadi abi Aleksei Vassiljev, kostja
                                   tehinguline esindaja Taago Pähkel
Resolutsioon:
1. Kinnitada poolte vahel kompromiss järgmistel tingimustel:
   1.1. Hageja, AL loobub käesolevas tsiviilasjas esitatud hagist.
   1.2. Kostja, Nordea Bank AB (Eesti filiaali kaudu) kohustub esitama täiteasjas nr
        022/2014/6159 kohtutäiturile taotluse, et nimetatud täiteasjas ei korraldataks ja
        ei kuulutataks välja kinnisasja sundenampakkumist mitte enne 01.01.2017.a.


                                                                                         1(4)
                                                                   Tsiviilasi nr 2-14-61465

2. Tühistada Harju Maakohtu 06.10.2015.a otsus.
3. Lõpetada käesoleva tsiviilasja menetlus.
4. Tühistada Harju Maakohtu 09.12.2014.a määrusega kohaldatud hagi tagamise
   abinõu, millega peatati kohtutäituri Elin Vilippuse poolt läbiviidav täitemenetlus
   täiteasjas nr 022/2014/6159 kuni kohtulahendi jõustumiseni tsiviilasjas 2-14-61465.
5. Maakohtu ja ringkonnakohtu menetluskulud jäävad poolte endi kanda.
6. Tagastada apellandile pool apellatsioonkaebuse esitamisel tasutud riigilõivust, s.o
   212,50 eurot SL pangaarvele nr XXXXXXXXXXXXX (Swedbank AS).
7. Määruse peale ei saa Riigikohtule esitada määruskaebust.

Hagi ja selle aluseks olevad asjaolud
1.       Hageja esitas kohtule 25.11.2014.a hagi kostja vastu tunnistada lubamatuks täiteasja nr
022/2014/6159 sundtäitmine. Hagiavalduse kohaselt sõlmis Nordea Bank Finland Plc (Eesti
filiaali kaudu) 27.11.2009.a hagejaga laenulepingu nr 0932081763501 (laenuleping nr 1),
millise kohaselt sai hageja laenu summas 276 975 eurot. 16.11.2012.a sõlmisid pooled
täiendava laenulepingu nr 0932081763502 (laenuleping nr 2), mille kohaselt andis pank
hagejale laenu summas 25 000 eurot. 2013.a sügisel leppisid pooled suuliselt kokku, et hageja
tasub lepingutest tulenevaid laenumakseid iga kahe kuu tagant. 09.05.2014.a teatas pank, et ei
aktsepteeri enam suulist kokkulepet ning andis hagejale tähtaja 30.05.2014.a kõigi
olemasolevate võlgnevuste likvideerimiseks. 03.09.2014.a saatis kostja hagejale laenulepingute
ülesütlemisavalduse, kuivõrd hageja on jätnud osaliselt või täielikult tasumata vähemalt kolm
järjestikust makset mõlema lepingu puhul ning võlgneb laenulepingu nr 1 alusel pangale
4065,04 eurot ja laenulepingu nr 2 alusel 4600,06 eurot. Seisuga 15.09.2014.a on laenulepingust
nr 1 tulenev laenujääk 235 740,28 eurot ja laenulepingust nr 2 tulenev laenujääk 2138,96 eurot.
Hageja on seisukohal, et tulenevalt vaidluse faktilistest asjaoludest, ei olnud kostjal õigust
03.09.2014.a laenulepinguid üles öelda (s.t et laenulepingute ülesütlemise alus ei olnud veel
saabunud) ja/või et laenulepingute ülesütlemine oli vastuolus hea usu põhimõttega. Seetõttu ei
ole kostjal hageja vastu täitmisavalduses näidatud ulatuses sissenõutavaks muutunud nõuet.
Lisaks on käesoleval juhul sundtäitmise läbiviimine vastuolus ka hea usu põhimõttega, mistõttu
esineb alus sundtäitmise lubamatuks tunnistamiseks. Täitedokumendis sätestatud ulatuses
nõude sissenõudmine hagejalt on vastuolus hea usu põhimõttega, kuna viidatud nõude
täitmisega tekitakse hagejale kahju, ning kostja käitub hageja suhtes laenulepingute täitmist
nõudes vastuoluliselt. Hageja palus menetluskulud jätta kostja kanda.

Kostja vastuväited
2.      Kostja vaidles hagile vastu ja palus jätta selle rahuldamata. Sügisel 2013.a ei leppinud
kostja ja hageja suuliselt kokku, et hageja tasub laenulepingust nr 1 ja laenulepingust nr 2
tulenevaid laenumakseid iga kahe kuu tagant. Kostja tegi 09.05.2014.a hagejale ettepaneku
kokku leppida, et hageja tasub 30.05.2014.a olemasolevad võlad ning alates juunist 2014.a
tasub hageja igakuised laenu tagasimaksed ja intressimaksed järjestikuste maksetena igakuiselt
(laenulepingust nr 1 tulenevalt 1. kuupäeval ja laenulepingust nr 2 tulenevalt 21. kuupäeval)
ette, mitte järgi. Hageja oma 15.05.2014.a saadetud vastuskirjas kinnitas kokkuleppe sõlmimist
ning kinnitas, et kõik maksed s.t igakuised laenu tagasimaksed ja intressimaksed järjestikuste
maksetena igakuiselt tehakse õigeaegselt s.t igakuiselt. Hageja poolt on 01.07.2014.a,
01.08.2014.a ja 01.09.2014.a laenu tagasimaksed tasumata. Pärast 02.06.2014.a oli järgmine
laekumine 07.10.2014.a summas 420 eurot. Seega esinesid laenulepingu nr 1 erakorralise
ülesütlemise puhul nii materiaalsed eeldused kui ka seadusest tulenev alus. Laenulepingu nr 2
ülesütlemine oli kooskõlas VÕS § 415 sätestatuga sõltumata sellest, kas 2013.a sügisel oli


                                                                                           2(4)
                                                                    Tsiviilasi nr 2-14-61465

sõlmitud kokkulepe kostja ja hageja vahel või mitte, sest laenulepingust nr 2 tulenevad laenu
tagasimaksed ja intressimaksed, pidid olema sooritatud 21. kuupäeval. Hageja on 21.03.2014.a
tasumisele kuuluva laenu tagasimakse ja intressimakse tasunud 17.04.2014.a. Pärast seda ei ole
hageja kuue kuu vältel laenu tagasimakseid korrektselt tasunud, mistõttu on antud laenuleping
lõpetatud 27.09.2014.a. Kostja palus jätta menetluskulud hageja kanda.

Esimese astme kohtu otsus
3.     Harju Maakohus tegi 06.10.2015.a otsuse, millega jättis hagi rahuldamata ning tühistas
Harju Maakohtu 09.12.2014.a määrusega kohaldatud hagi tagamise abinõu, millega peatati
kohtutäituri Elin Vilippuse poolt läbiviidav täitemenetlus täiteasjas nr 022/2014/6159 kuni
kohtulahendi jõustumiseni tsiviilasjas 2-14-61465. Maakohus jättis menetluskulud poolte endi
kanda.

Apellatsioonkaebus
4.     Maakohtu otsuse peale esitas hageja apellatsioonkaebuse, milles palus tühistada Harju
Maakohtu 06.10.2015.a otsuse täies ulatuses ja teha uus otsus, millega rahuldatakse hagi.
Hageja palus menetluskulud jätta kostja kanda.

Vastustaja seisukoht
5.    Vastustaja vaidles apellatsioonkaebusele vastu ja palus jätta selle rahuldamata ning
maakohtu otsuse muutmata.

Menetluse käik
6.      15.01.2016.a kohtuistungil avaldasid menetlusosalised ringkonnakohtule, et nad on
saavutanud ülaltoodud tingimustega kompromissi, mille paluvad kohtul kinnitada. Apellant
palus tagastada pool kaebuse esitamisel tasutud riigilõivust.

Ringkonnakohtu määruse põhjendused
7.      Tallinna Ringkonnakohus, tutvunud tsiviilasja materjalidega, leiab, et poolte poolt
kohtule esitatud kompromiss tuleb kinnitada, vaidlustatud maakohtu otsus tuleb kompromissi
kinnitamise tõttu tühistada ja tsiviilasja menetlus tuleb lõpetada. Tsiviilkohtumenetluse
seadustiku (TsMS) § 430 kohaselt võivad menetlusosalised käsutada menetlusõigusi
kompromissi sõlmimise teel. Kohus võib keelduda kompromissi kinnitamisest üksnes juhul,
kui esineb mõni seaduses sätestatud alus. Vastavad alused on seaduses sätestatud ammendavalt.
Kohtu hinnangul käesolevas tsiviilasjas selliseid aluseid ei esine. Kompromissi kinnitamise
korral kuulub maakohtu otsus tühistamisele ja tsiviilasja menetlus lõpetamisele (TsMS § 645
lg 1).

8.     TsMS § 386 lg 4 kohaselt tühistab kohus hagi tagamise kohtuotsusega, kui hagi jääb
rahuldamata ja määrusega, kui asjas menetlus lõpetatakse. Kohus tühistab hagi tagamise ka siis,
kui hagi tagamise on otsustanud teine kohus, kui seadusega ei ole sätestatud teisiti. Kuna
käesoleva kompromissi kinnitava määrusega lõpetatakse käesolevas asjas menetlus, tühistab
ringkonnakohus hagi tagamise.

9.      Apellant taotles kompromissi sõlmimise tõttu poole apellatsioonkaebuse esitamisel
tasumisele kuuluva riigilõivu tagastamist. TsMS § 150 lg 2 p-i 1 alusel kuulub see taotlus
rahuldamisele. Apellant tasus apellatsioonkaebuse esitamisel riigilõivu 425 eurot. Sellest pool
(212,50 eurot) tuleb apellandile tagastada. Apellant palus tagastada lõivuosa sellele isikule, kes
lõivu tasus ja sellele arvele, kust see tasuti.



                                                                                             3(4)
                                                                        Tsiviilasi nr 2-14-61465

10.    Kuivõrd pooled loobusid käesoleva kohtumääruse peale määruskaebuse esitamise
õigusest, ei saa kohtumääruse peale määruskaebust esitada.


        Ülle Jänes                      Krista Kirspuu                  Kaupo Paal
/allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                                4(4)

                        KOHTUMÄÄRUS
Kohus                                 Tallinna Ringkonnakohus
Kohtukoosseis                         Ruth Plaks, Maret Altnurme, Virgo Saarmets
Määruse tegemise aeg ja koht          18.08.2016, Tallinn
Haldusasja number                     3-15-1915
Haldusasi                             MR kaebus Tallinna Vangla vastu mittevaralise kahju
                                      hüvitamiseks
Vaidlustatud kohtulahend              Tallinna Halduskohtu 01.07.2016 otsus
Menetlusosalised                      Kaebaja – MR
                                      Vastustaja – Tallinna Vangla, esindaja Ave Kasvandik
Menetluse alus ringkonnakohtus        Tallinna Vangla apellatsioonkaebus
Menetlustoiming                       Apellatsioonkaebuse tagastamine

RESOLUTSIOON
Tagastada Tallinna Vangla apellatsioonkaebus Tallinna Halduskohtu 01.07.2016 otsuse
peale haldusasjas nr 3-15-1915.

EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 187 lg 7 ja § 235 lg 3).

ASJAOLUD JA MENETLUSE KÄIK
1.     MR esitas 15.06.2015 Tallinna Vanglale taotluse mittevaralise kahju hüvitamiseks
seoses tema hoidmisega ebainimlikes kinnipidamistingimustes. Tallinna Vangla tagastas
17.07.2015 vastusega kahju hüvitamise taotluse ajavahemikku 19.11.2010-14.06.2012 jäävate
perioodide osas tähtaja rikkumise tõttu ning jättis taotluse perioodide 15.06.2012-26.11.2012
ja 11.12.2012-03.07.2013 osas rahuldamata.
2.     MR esitas Tallinna Halduskohtule kaebuse Tallinna Vangla vastu mittevaralise kahju
hüvitamiseks summas 14 534 eurot.
4.     Tallinna Halduskohus tagastas 21.10.2015 määrusega kaebuse ajavahemikku
19.11.2010-14.06.2012 jäävate perioodide osas kohtueelse menetluse läbimata jätmise tõttu
ning võttis menetlusse kaebuse mittevaralise kahju hüvitamiseks perioodide 15.06.2012-
26.11.2012 ja 11.12.2012-03.07.2013 osas summas 6364 eurot.
5.      Tallinna Vangla palus jätta kaebus rahuldamata.
6.     Tallinna Halduskohus rahuldas 01.07.2016 otsusega kaebuse osaliselt ja mõistis
Tallinna Vanglalt MR kasuks mittevaralise kahju hüvitamiseks välja 204 eurot. Kohtu
                                                                                     3-15-1915

tuvastatud asjaolud ja põhjendused olid kokkuvõtvalt järgmised.
1) Kaebaja taotleb mittevaralise kahju hüvitamist seoses inimväärikust alandavates
kinnipidamistingimustes (vähene kambripind, ülemäärane niiskus ja puudulik valgustus)
hoidmisega perioodidel 15.06.2012-26.11.2012 (165 päeva) ja 11.12.2012-03.07.2013 (205
päeva). Vastustaja esitatud andmete kohaselt oli kaebajale tagatud kambrite pind 2,62-7,6 m2
isiku kohta. Kohus lähtub kambri pinnast koos mööbli ja WC-ga. Asjast ei nähtu, et kaebaja
olukord oleks muude tingimustega sedavõrd halvenenud, et pidada 3-4 m2 suuruses kambris
kinnipidamist kaebaja õigusi rikkuvaks.
2) Kaebaja viibis alla 3 m2 suurustes kambrites kokku 325 päeva järgmiselt.
15.06.2012-21.06.2012 (7 päeva); 25.06.2012-02.07.2012 (8 päeva); 10.07.2012-22.10.2012
(105 päeva); 27.10.2012-22.11.2012 (27 päeva) - põrandapinda 2,78 m2.
11.12.2012-17.12.2012 (7 päeva) – põrandapinda 2,62 m2.
19.12.2012-30.12.2012 (12 päeva); 04.01.2013-23.01.2013 (20 päeva) – põrandapinda 2,78 m2.
28.01.2013 (1 päev); 31.01.2013-14.02.2013 (15 päeva); 18.02.2013 (1 päev); 25.02.2013 (1
päev) – põrandapinda 2,72 m2.
27.02.2013-06.03.2013 (8 päeva); 12.03.2013-25.06.2013 (106 päeva) – põrandapinda 2,7 m2.
27.06.2013-03.07.2013 (7 päeva) – põrandapinda 2,97 m2.
3) Kaebaja oli perioodidel 15.06.2012-26.11.2012 ja 11.12.2012-13.01.2013 vahistatu
staatuses ja viibis lukustatud kambris. Kaebajale võimaldati iga päev värskes õhus jalutamist,
ta tegeles perioodil 12.11.2012-20.06.2013 õppimisega (õpingud 7. ja 8. klassis); tal oli
võimalus laenutada vangla raamatukogust raamatuid, lugeda ajalehti, teha sisseoste vangla
kauplusest ning saada pakke. Vanglas viibivate isikute käsutuses olid sotsiaaltöötajad,
psühholoogid ja meditsiinipersonal. Kirjeldatud võimalused leevendavad ruuminappust.
4) Süüdimõistev kohtuotsus jõustus 16.01.2013. Jõustunud otsusest teada saades rakendati
kaebaja suhtes vangistusseaduse (VangS) § 14 lg-t 3 ja ta viibis vangla sisekorraeeskirja
(VSKE) § 8 lg 4 alusel 24.01.2013-26.02.2013 lukustatud kambris.
5) Eespool kirjeldatud võimaluste kättesaadavus ja eelkõige võimalus, et kaebaja sai õppetööst
tulenevalt viibida väljaspool kambrit, leevendab kaebaja vahistatuna ja vastuvõtuosakonnas
viibimise ajal tema hoidmist kambrites, mille pind jäi alla 3 m2, s.o perioodil 12.11.2012-
20.06.2013. Kaebaja ebamugavused viidatud perioodil ei ületa inimväärikuse alandamise
künnist ja vastustaja ei ole kaebajat õigusvastaselt kohelnud.
6) Perioodil 15.06.2012-11.11.2012 (136 päeval) hoiti kaebajat vahistatu režiimil ja sel ajal ei
osalenud ta õppetöös. Võimalus laenutada raamatuid ja lugeda ajalehti, teha sisseoste, pidada
kirjavahetust lähedastega ning jalutada iga päev värskes õhus ei kompenseerinud kaebaja
hoidmist kambris, mille suurus ühe isiku kohta oli 2,78 m2. Sellega on vastustaja rikkunud
EIÕK art-s 3 sätestatud keeldu. Viidatud perioodi osas tuleb pidada vastustaja käitumist
õigusvastaseks ning kaebajale tema inimväärikuse alandamisega kahju tekitavaks.
7) Alates 27.02.2013 paigutati kaebaja avatud eluosakonda kambritesse, mille uksed olid
lukustatud ainult öörahu ajaks. Ehkki kaebajat hoiti 121 päeva alla 3 m2 isikliku pinnaga
kambrites, kompenseeris selle mõju liikumisvabadus, võimalus külastada spordisaali, jalutada
värskes õhus ja osaleda õppetöös. Asja materjalidest ei tulene, et olmetingimused (valgustus,
ventilatsioon, temperatuur, hügieenitingimused ja muud olmetingimised) oleksid olnud

                                                                                            2(5)
                                                                                       3-15-1915

sellised, et kogumis võinuksid raskendada vastustaja rikkumist. Seega ei saa käsitada
kambritingimusi viidatud perioodil inimväärikust alandavatena.
8) Vastustajal tuleb hüvitada kaebajale perioodil 15.06.2012-11.11.2012 tekitatud
mittevaraline kahju. Riigikohtu 09.12.2015 otsusest nr 3-3-1-42-15 (p 24) tulenevalt ei välista
esmaste õiguskaitsevahendite kasutamata jätmine kahjuhüvitise väljamõistmist. Riigikohus on
sarnastel asjaoludel mõistnud välja hüvitisi järgmiselt: 166 päeva eest 2 eurot päeva kohta (3-
3-1-42-15); ligi 200 päeva eest 1,5 eurot päeva kohta (3-3-1-21-16); 190 päeva eest 1,97 eurot
päeva kohta (3-3-1-16-16). Arvestades riive intensiivsust, kaebaja hoidmist 136 päeva vältel
kambris, milles põrandapinda oli ühe isiku kohta 2,78 m2, mis ei ole väga palju vähem kui 3
m2, on põhjendatud kaebaja kasuks vastustajalt välja mõista hüvitis 1,5 eurot päeva kohta, s.o
kokku 204 eurot.
7.      Tallinna Vangla esitas 27.07.2016 apellatsioonkaebuse, milles palub tühistada
halduskohtu otsus osas, millega kohus rahuldas MR kaebuse ja mõstis tema kasuks välja
hüvitise 204 eurot, ning teha uus otsus, millega jätta kaebus rahuldamata.
1) Olukorras, kus isik ei ole kasutanud võimalust enda kinnipidamistingimuste
vaidlustamiseks, puudub tal riigivastutuse seaduse (RVastS) § 7 lg-st 1 tulenevalt õigus nõuda
kahju hüvitamist. Kaebajal olid tõhusad vahendid enda õiguste koheseks kaitseks. Küsimus,
kas selliste esmaste õiguskaitsevahendite kasutamine oleks viinud kaebaja jaoks positiivse
lõpptulemuseni, ei ole oluline. Vangla seisukohta toetavad Tartu Ringkonnakohtu 17.12.2015
otsus nr 3-14-196 ja 12.01.2016 otsus nr 3-14-51155.
2) Halduskohus mõistis põhjendamatult mittevaralise kahju tekitamise eest välja rahalise
hüvitise. Praegusel juhul olnuks piisavaks ja õiglaseks tagajärgede kõrvaldamise viisiks vangla
tegevuse õigusvastaseks tunnistamine. Tartu Ringkonnakohus on 12.01.2016 otsuses nr 3-14-
51155 leidnud, et kui vahistatu puhul on järgitud VSKE-s sätestatud liikumisvõimalusi, saab
ka vahistatu puhul eeldada, et pelgalt väike kambripind ei tähenda vältimatut väärikuse
alandamist ja rahalise hüvitise väljamõistmist; väike kõrvale kaldumine 3 m2 suurusest pinnast
(2,62 ja 2,67 m2) ei saa kaasa tuua rahas hüvitatavat kahju; asjaolu, et periood, mil kaebaja neis
tingimustes viibis, oli suhteliselt pikk, peaaegu aasta, eeltoodut ei muuda.
Tallinna Halduskohtu otsus on eeltoodud seisukohaga vastuolus. Vaidlusalusel 136-l päeval jäi
kaebajale tagatud pind alla 3 m2 vaid 0,22 m2 võrra (2,78 m2). Arvestades perioodi lühiajalisust
ja vaheldumist perioodidega, mil pinda oli üle 3 m2, ei ole kaebajale kaasnenud kannatusi
sellisel määral, mis õigustaks rahalise hüvitise väljamõistmist. Üksnes kambripinna
ebapiisavusest tingitud kinnipidamistingimuste õigusvastasus ei tekita rahaliselt hüvitamisele
kuuluvat kahju. Piisavaks saab lugeda kinnipidamistingimuste õigusvastasuse tuvastamise, sest
kaebaja õiguste rikkumine on väheintensiivne. Halduskohus ei ole tuvastanud muude
kinnipidamistingimuste õigusvastasust.
Käesolevaks ajaks on ilmnenud täiendavad asjaolud teise üksuse kambrite, kus kaebaja viibis,
kinnipeetavate liikumisvõimaluste kohta. Nimelt võimaldati suvekuudel (01.06.2012-
31.08.2012) kord nädalas kinnipeetavatele täiendav tunniajaline viibimine värskes õhus, mida
kinnitab apellatsioonkaebusele lisatud voldik. Seega oli kaebajal lisaks vangla poolt varasemalt
märgitule võimalus kasutada suvekuudel täiendavat jalutuskäiku. Samuti anti suvekuudel
kambrisse ventilaator ja kord nädalas igale kinnipeetavale 1,5 l mineraalvett.
RINGKONNAKOHTU PÕHJENDUSED
8.     HKMS § 187 lg 3 p 5 kohaselt tagastatakse apellatsioonkaebus, kui selles esitatud
väidete õigsust eeldades ei saaks apellatsioonkaebust ilmselgelt rahuldada. Selle sätte


                                                                                             3(5)
                                                                                      3-15-1915

kohaldamisel on ringkonnakohus seotud apellandi faktiväidetega ega tohi apellatsioonkaebust
tagastada, kui faktiväidete paikapidavuse korral oleks apellatsioonkaebus põhjendatud. Samuti
tuleks apellatsioonkaebus võtta menetlusse, kui tegemist on keeruka õigusliku küsimusega, mis
vajaks täiendavat analüüsimist.
Praegusel juhul on halduskohus tuginenud vastustaja enda esitatud faktilistele asjaoludele.
Vastustajal ei ole halduskohtule etteheiteid asjaolude tuvastamise osas, kuid ta toob
apellatsioonkaebuses välja uued asjaolud – suvekuudel täiendava jalutuskäigu võimalus,
ventilaator ja mineraalvesi. Tegemist ei ole õiguslikult keeruka küsimusega, sest ebapiisava
põrandapinnaga seonduva mittevaralise kahju hüvitamise asjades on olemas asjakohane
Riigikohtu praktika.
9.      Apellandi seisukoht, et kahjuhüvitise nõue tuleb jätta esmaste õiguskaitsevahendite
kasutamata jätmise tõttu rahuldamata, ei ole kooskõlas Riigikohtu praktikaga ega saa olla
apellatsioonkaebuse rahuldamise aluseks. Riigikohus on 27.05.2016 lahendis nr 3-3-1-21-16
(p 10) põhjalikult selgitanud, miks ei saa praegusega sarnases asjas esmaste
õiguskaitsevahendite kasutamata jätmist kinnipeetavale ette heita ega kahjunõude lahendamisel
arvestada. Tallinna Ringkonnakohus ei hakka Riigikohtu seisukohti tsiteerima, kuid peab
vajalikuks osutada p-s 10.2 märgitule, et enne EIK otsust asjas Tunis vs Eesti ei peetud ka Eesti
kohtupraktikas alla 3 m2, kuid vähemalt 2,5 m2 suurust põrandapinda üldjuhul õigusvastaseks
ning sellekohased tuvastus- ja kahjunõuded jäid kohtumenetluses rahuldamata, sh EIK otsuse
aluseks olnud kohtuotsustes. Lisaks on Riigikohus 15.06.2016 lahendis nr 3-3-1-16-16 (p 14)
kinnitanud     mittenõustumist     Tartu     Ringkonnakohtu       järeldusega,     et    esmaste
õiguskaitsevahendite kasutamata jätmine välistab kahju hüvitamise.
10.    Halduskohus on mõistnud kaebaja kasuks rahalise hüvitise välja kooskõlas apelleeritud
otsuses viidatud Riigikohtu praktikaga (3-3-1-42-15; 3-3-1-16-16; 3-3-1-21-16), leides õigesti,
et tegemist on asjaolude poolest praeguse asjaga sarnaste juhtumitega. Taas väärib märkimist,
et tegemist on apellatsioonkaebuses viidatud Tartu Ringkonnakohtu otsusest varasema ja
hilisema kohtupraktikaga.
Vaidlustamata asjaoludel viibis kaebaja vaadeldaval perioodil 15.06.2012-11.11.2012 Tallinna
Vanglas vahistatuna ja teda hoiti ööpäevaringselt lukustatud kambris. Talle võimaldati
vähemalt üks tund päevas jalutuskäiku värskes õhus (täiendavatel asjaoludel lisandus
suvekuudel kord nädalas tunniajaline täiendav jalutuskäik, s.o kokku 10 tundi täiendavat
värskes õhus liikumist viie kuu jooksul), tal oli võimalus laenutada raamatuid, lugeda ajalehti,
teha sisseoste vangla kauplusest, saada pakke, tema käsutuses olid sotsiaaltöötajad,
psühholoogid ja meditsiinipersonal. Ta viibis kambris nr 343, kus lisaks temale oli veel viis
kinnipeetavat ning põrandapinda ühe isiku kohta 2,78 m2, kokku 136 päeva, seejuures
järjestikku 7, 8, 105 ja 16 päeva ning vahed neil viibimistel olid vastavalt 3, 7 ja 4 päeva.
Kaebaja vahistatu staatust, kohtlemise kestust, ülerahvastatud kambris viibimise perioodide
pikkust ja nende vahele jäävate ajavahemike lühidust arvestades on selgelt põhjendatud
hüvitada vähese kambripinnaga kaasnenud mittevaraline kahju rahas. Kaebaja
liikumisvõimalused (ka täiendavat jalutuskäiku arvestades) ning muud leevendavad asjaolud
(sh ventilaator ja mineraalvesi) ei kompenseerinud vähest kambripinda. Riigikohus on lahendis
nr 3-3-1-16-16 (p 11) selgitanud, et isiku olukorda raskendavad muud puudused lisaks pinna
vähesusele on olulised siis, kui isikut on hoitud kambris, milles ühe isiku kohta on isiklikku
ruumi 3-4 m2. Seega pole oluline apellatsioonkaebuses märgitu, et halduskohus ei tuvastanud
muude kinnipidamistingimuste õigusvastasust. Halduskohus ei ole pidanud inimväärikust
alandavaks ega rahalist hüvitamist väärivaks viibimist rohkem kui 3 m2 suuruse isikliku
pinnaga kambris, nii nagu ka viibimist vähem kui 3 m2 suuruse isikliku pinnaga kambris ajal,
mil kaebaja oli küll vahistatu staatuses või viibis vastuvõtuosakonnas, kuid tema ruumikitsikust

                                                                                            4(5)
                                                                                       3-15-1915

kompenseeris võimalus viibida väljaspool kambrit seoses õppimisega. Eeltoodud põhjustel ei
saa ilmselgelt olla apellatsioonkaebuse rahuldamise aluseks ka apellandi seisukoht, et kaebajale
tekitatud mittevaralist kahju ei tuleks hüvitada rahas, vaid piirduma peaks
kinnipidamistingimuste õigusvastasuse tuvastamisega.



 /allkirjastatud digitaalselt/    /allkirjastatud digitaalselt/    /allkirjastatud digitaalselt/
       Maret Altnurme                      Ruth Plaks                    Virgo Saarmets




                                                                                              5(5)

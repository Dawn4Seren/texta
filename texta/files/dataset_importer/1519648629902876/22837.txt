                           KOHTUOTSUS
                                EESTI VABARIIGI NIMEL

Kohus                                Tartu Ringkonnakohus
Kohtukoosseis                        Madis Ernits, Maili Lokk, Tiina Pappel
Otsuse avalikult                     25.02.2016, Tartu
teatavakstegemise aeg ja koht
Haldusasja number                    3-14-50727
Haldusasi                            Sergei Langi kaebus Tallinna Vangla poolt väärikust
                                     alandavate        vangistustingimustega   tekitatud
                                     mittevaralise     kahju      hüvitamiseks  summas
                                     1909,20 eurot
Vaidlustatud kohtulahend             Tartu Halduskohtu 29.09.2015. a otsus
Menetluse alus ringkonnakohtus       Tallinna Vangla apellatsioonkaebus
Asja läbivaatamine                   Kirjalik menetlus
Menetlusosalised                     Kaebaja Sergei Lang
                                     Vastustaja Tallinna Vangla


RESOLUTSIOON
     1.      Rahuldada Tallinna Vangla apellatsioonkaebus.
     2.      Tühistada Tartu Halduskohtu 29.09.2015. a otsus osas, milles
     halduskohus rahuldas Sergei Langi kaebuse osaliselt ja mõistis Tallinna Vanglalt
     Sergei Langi kasuks välja mittevaralise kahju hüvitise summas 111 eurot. Teha
     vastavas osas uus otsus, millega jätta läbi vaatamata Sergei Langi kaebus kahju
     hüvitamiseks 08.05.2013 puudutavas osas, samuti sel alusel, et pesemist
     võimaldati vaid üks kord nädalas, kaebaja viibis kambris kuu aega koos
     narkomaaniga, nõusid ja pesu tuli pesta külma veega, kambris tuli viibida 23
     tundi, Saksamaalt tooduna ei tagatud samu tingimusi, puudus privaatsus,
     kambris oli suvel õhupuudus ja nõrk ventilatsioon, kambris hoiti koos kahe HIV
     positiivse kinnipeetavaga ja vähihaigega ning jätta Sergei Langi kaebus perioodi
     09.05.28.08.2013 (k.a) osas rahuldamata.
     3.      Jätta Sergei Langi esimese astme menetluskulud (riigilõiv) summas 57,28
     eurot Eesti Vabariigi kanda.

EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemise päevast arvates, s.o kuni 28.03.2016 (k.a) (HKMS § 212 lg 1).
Kassatsioonkaebus võidakse lahendada kohtuistungit korraldamata kirjalikus menetluses, kui
kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
avaldanud soovi kohtuistungist osa võtta.


 ASJAOLUD JA MENETLUSE KÄIK

        1. Tallinna Vangla registreeris 28.01.2014 S. Langi kahju hüvitamise taotluse, milles
        ta palus mittevaralise kahju hüvitamist summas 1800 eurot. S. Langi väitel viibis ta
        Tallinna Vanglas 09.05.-28.08.2013, kus isiklikku pinda kambrites isiku kohta oli alla
        3 m². Vangla registreeris 04.03.2014 puuduste kõrvaldamise avalduse, milles S.
        Lang märkis täiendavalt, et ta viibis Tallinna Vanglas 05.08.-28.08.2013, kokku 111
        päeva, kus teda koheldi ebainimlikult ja alandavalt, kuna hoiti 6-kohalises kambris,
        kus isiku kohta oli alla 3 m² vaba pinda ja üldpinda koos sisustusega oli 2,33 m²,
        millega vangla rikkus Euroopa inimõiguste ja põhivabaduste kaitse konventsiooni
        (EIÕK) art-t 3. S. Lang leidis, et arvestada tuleb ainult reaalset vaba põrandapinda,
        mida kinnipeetav saab liikumiseks kasutada ning kuna ta viibis kinnises osakonnas, oli
        ta sunnitud olema kambris kogu oma aja. Lisaks esinesid kinnipidamistingimustes
        järgmised puudused: riideid tuli pesta ja kuivatada kambris, mistõttu oli seal niiske;
        kunstlik valgustus ei vastanud vangistusseaduse (VangS) § 45 lg-s 1 sätestatud nõudele
        ja vähene valgus kurnas silmi. S. Lang taotles kahju hüvitamist summas 1909,20 eurot.

 2. S. Lang esitas 05.05.2014 Tartu Halduskohtule kaebuse, milles ta palus mõista Tallinna
 Vanglalt välja 1909,20 eurot mittevaralise kahju hüvitamiseks. Kaebuse põhjendused:
 1) EIÕK on seadnud kambris vaba põrandapinna miinimumstandardiks inimese kohta 3 m².
 Ta viibis Tallinnas Vanglas 08.05.-28.08.2013, kus teda koheldi ebainimlikult ja alandavalt,
 sest hoiti 6-kohalises kambris, kus isiku kohta oli alla 3 m² põrandapinda. Vangla on rikkunud
 EIÕK art-t 3. 1909,20 eurot on proportsionaalne nõue 3 kuu ja 20 päeva eest.
 2) Pesemist võimaldati ainult üks kord nädalas. Kunstlik valgustus ei vastanud VangS § 45
 lgs 1 sätestatud nõuetele ja vähene valgus kurnas silmi. Kaebaja pidi kambris veetma kuu
 aega väljast tulnud narkomaaniga, kes tundis end väga halvasti, mistõttu kaebaja kui
 mittenarkomaan tundis end ohustatuna. Pesu tuli pesta ja kuivatada kambris, mistõttu oli
 kambris niiske. Nõusid ja pesu tuli pesta külma veega. Kaebaja pidi kambris veetma 23 tundi
 ööpäevas, võimaldati üks tund jalutamist. Kaebaja toodi Saksamaalt ja Eesti Vabariik pidi
 tagama talle samad tingimused, mitte hullemad, kui olid, mida vangla rikkus, pannes ta
 lukustatud kambrisse koos mitme kinnipeetavaga. Kaebajal ei olnud privaatsust. Suvel oli
 kambris õhupuudus, kuna ventilatsioon oli nõrk või aknavõre oli umbes ega varustanud
 õhuga. Kaebaja pidi pikemat aega jagama kambrit kahe HIV positiivse kinnipeetavaga, mis
 on rikkumine tema kui terve inimese suhtes ja sellega seati vangla poolt ohtu tema tervis.
 Lisaks oli kambris vähihaige, kelle valude tõttu ei saanud ta öösiti magada.

        3. Tartu Halduskohus võttis 13.05.2014. a määrusega S. Langi kaebuse menetlusse.

 4. Tallinna Vangla teatas 18.08.2014. a vastuses kaebusele nr 1-11/14/13348-11, et vangla
 esitab oma seisukohad kahjunõudele kohtumenetluse raames.

 5. Tartu Halduskohus rahuldas 29.09.2015. a otsusega S. Langi kaebuse osaliselt ning mõistis
 Tallinna Vanglalt S. Langi kasuks välja hüvitise 111 eurot ja jättis menetluskulud poolte
 kanda. Otsuse põhjendused:
 1) Vastustaja tegevuse õiguspärasust kaebaja kinnipidamisel viimasele võimaldatud isikliku
 ruumi suuruse osas ei saa hinnata üksnes vangla sisekorraeeskirja (VSkE) § 6 lg-s 6 sätestatud
 minimaalse põrandapinna nõude alusel, vaid arvestada tuleb ka kriteeriumidega, millest

                                               2
isikliku ruumi määratlemisel on lähtunud Euroopa Inimõiguste Kohus (EIK). Kambri
põrandapinnast ei tule maha arvata kambri inventari (mööbli) alla jäävat põrandapinda. EIK
praktika kohaselt aktsepteeritakse kinnipeetava isikliku ruumina kambri pindala ja seal
viibivate kinnipeetavate arvu jagatist (Jirsak vs Tšehhi). Kambris asuvat tualetti ei saa
põrandapinna määramisel arvesse võtta. Seda kinnitab EIK seisukoht asjades Tunis vs Eesti ja
Jevšnik vs Sloveenia.
2) Kuna kaebaja oli perioodil 09.05.-29.07.2013 vahistatu staatuses, siis hoiti teda 23 tundi
lukustatud kambris (VangS § 90 lg 3). Vastustaja lähtus VangS-i sätetest ja tema tegevus ei
olnud kehtiva õigusega vastuolus. Nimetatud perioodil oli 12-l päeval isiku kohta
kambripinda rohkem kui 3 m². Kaebaja ei ole väitnud, et talle ei olnud tagatud igapäevane ühe
tunni pikkune jalutuskäik vastavalt VangS § 55 lg-le 2. 30.07.-28.08.2013 oli kaebaja
staatuseks süüdimõistetu ja nähtuvalt kohtule esitatud tabelist (tl 91p) oli 3-l päeval isiku
kohta kambripinda rohkem kui 3 m². Kaebaja viibis 15 päeva olukorras, kus põrandapinda
ühele kinnipeetavale oli 3 m² ja rohkem, mis ületab kuni 31.12.2013 kehtinud VSkE nõude ja
täidab EIÕK praktikast tuleneva miinimumnõude. Arvestades, et kambrit oli akna kaudu
võimalik õhutada, kaebajal oli võimalik ühe tunni jooksul päevas viibida vabas õhus, tagatud
oli duši kasutamise võimalus üks kord nädalas (rohkemate dušikordade sisse viimata jätmist
ei saa pidada vastustaja õigusvastaseks tegevuseks) ja tualeti privaatse kasutamise võimalus,
ei saa kinnipidamistingimusi pidada kaebaja väärikust alandavateks ja vastustaja tegevus 15
päeva osas ei ole õigusvastane.
3) Tallinna Vangla jätkuv kasutamine on tingitud riigi majanduslikust olukorrast ning pärast
EIK lahendit Tunis vs Eesti on riik vähendanud vangide arvu Tallinna Vanglas, seega
parandanud ruumikitsikusega kaasnevaid olusid. Eeltoodu ei muuda kaebaja kohtlemist
Tallinna Vanglas õiguspäraseks, kuid seda saab arvesse võtta rikkumise raskuse
kindlakstegemisel. 14 päeva oli kaebaja paigutatud lukustatud kambrisse, v.a üks tund päevas
värskes õhus viibimise ajal, koos sellise arvu kinnipeetavatega, et tema isiklik ruum jäi alla
2,5 m². Seega rikuti kaebaja suhtes õigusaktidest tulenevaid nõudeid, mistõttu on põhjendatud
välja mõista 2 eurot päeva kohta, kokku 28 eurot. 83 päeva viibis kaebaja olukorras, kus
kinnipeetavale oli põrandapinda rohkem kui 2,5 m², kuid vähem kui 3 m², millises olukorras
ei saa vastustajale ette heita õigusnormis selgelt sätestatud kohustuse järgimata jätmist. Sellist
olukorda tuleb pidada õigusvastaseks, kuna see on vastuolus EIÕK art 3 kohaldamisel
tekkinud EIK praktikaga, mistõttu on põhjendatud välja mõista 1 euro päeva kohta, kokku 83
eurot.

MENETLUSOSALISTE PÕHJENDUSED RINGKONNAKOHTUS

6. Tallinna Vangla esitas 13.10.2015 apellatsioonkaebuse, milles ta palub tühistada Tartu
Halduskohtu 29.09.2015. a otsus osas, millega kohus rahuldas kaebuse osaliselt ja mõistis
kaebaja kasuks välja hüvitise 111 eurot ning teha asjas uus otsus, millega jätta kaebus
täielikult rahuldamata. Apellatsioonkaebuse põhjendused:
1) Kohus on ebaõigesti arvestanud põrandapinna arvestamisel kambri üldpindalast maha WC
aluse pindala. Siseriiklik õigus ütleb, et kui WC on kambris sees, siis on see kambri osa.
Vangla tagas kuni 01.01.2014 kaebajale vähemalt 2,5 m² põrandapinda, millest ei ole maha
arvestatud kambri tualettruumi. EIK lahendites on enamasti WC pind arvatud kambripinnast
välja seetõttu, et see ei asunud kambris ja kinnipeetavad ei saanud seda igal hetkel kasutada.
Tallinna Vangla 1. ja 2. üksuses asuvad WC-d kambris, on seinte ja uksega eraldatud ruumid,
tagades kinnipeetavale privaatsuse. Vangla ei ole rikkunud siseriikliku õiguse norme, mistõttu
ei saanud vangla tegevus olla õigusvastane ning täitmata on üks kahju hüvitamise eeldustest.
Seetõttu on vanglalt mittevaralise kahju hüvitise väljamõistmine põhjendamatu.
2) Kohus on jätnud arvestamata EIK seisukohad, mis välistavad võimaluse lugeda alla 3 m²
põrandapinda isiku kohta kambris automaatselt EIÕK art-i 3 rikkumiseks. Kohus ei põhjenda,

                                                3
miks olukorras, kus riik sai õigusliku hinnangu teada 19.12.2013 lahendist Tunis vs Eesti ja
on peale seda rakendanud meetmeid ruumipuudusega kaasnevate olude parandamiseks, ei saa
seda arvestada vangla tegevuse õiguspärasuse hindamisel. EIK seisukohtadest lähtuvalt ei saa
pidada vangla tegevust kaebajale enne 19.12.2013 vangistustingimuste tagamisel
õigusvastaseks. Juhul kui ringkonnakohus leiab, et kuni 31.12.2013 kehtinud VSkE § 6 lg 6
võib olla vastuolus mõne õigusnormiga, siis tuleks teha uus normikontroll ja võtta seisukoht
normi põhiseaduspärasuse kohta. Kohus ei ole tõendeid kogumis hinnanud ega põhjendanud,
miks muud kinnipeetavale tagatud õigused ei kompenseeri vähest põrandapinda. Otsuses
puuduvad põhjendused, miks kohus võttis aluseks 3 m² ning kuidas aeg, millal kinnipeetavale
oli tagatud vähem, viis kogumis rikkumise tuvastamiseni. Ülerahvastatuse vältimiseks on
astutud mitmeid samme – alates 01.01.2014 tagatakse kinnipeetavatele vähemalt 3 m²
põrandapinda; ehitatud on uued vanglad; vähendatud on kinnipeetavate arvu. Eesti riik ei ole
olnud tegevusetu.
3) Kohus on hüvitise määramisel jätnud arvestamata kaebaja viibimise lühiajalisuse Tallinna
Vanglas, mis ei õigusta rahalise hüvitise väljamõistmist. Üksnes fakt, et ruutmeetrid ei
vastanud kehtivale õigusele, ei õigusta hüvitise suurendamist 1 euro võrra päeva eest, vaid
seda õigustanuks oluliselt halvemad vangistustingimused. Kohus on jätnud arvestamata, et
83st päevast jäi põrandapind alla 3 m² 69-l päeval vaid 0,08 ja 14-l päeval 0,2 m². Kaebaja
heaolu ei oleks saanud olla 3 m² suuruse miinimumnõude täitmise korral oluliselt suurem, mis
tähendab, et kaebajale tekkinud mittevaraline kahju ei saa olla märkimisväärne ning hüvitise
väljamõistmine on õigusvastane.

7. S. Lang esitas 05.11.2015 vastuse apellatsioonkaebusele, milles ta palub jätta Tallinna
Vangla apellatsioonkaebus rahuldamata. Vastuse põhjendused:
1) EIÕK on Eesti Vabariigile siduv välisleping ja tulenevalt PS § 123 lg-st 2 on vastuolu
       korral ülimuslik siseriikliku õiguse ees. EIK on asunud seisukohale, et soovitav
       minimaalne põrandapind on 4 m² isiku kohta ning kui põrandapinda isiku kohta on
       vähem kui 3 m², tuleb ülerahvastatust pidada sedavõrd tõsiseks, et olukord kujutab
       EIÕK art-i 3 rikkumist. Kambris asuva tualeti alla jäävat ruumi ja põrandapinda ei saa
       arvesse võtta, vaatamata sellele, et VSkE § 7 lg 1 p-s 7 on WC nimetatud kambri
       sisustuse hulka kuuluvana.
2) Hüvitise määramine on põhjendatud. Vastustaja apellatsioonkaebuses toodud tingimused,
s.h meelelahutus jne, on seadusega ette nähtud, mitte vangla algatus, ning ei saa olla
õigustuseks, et kaebaja suhtes rikuti EIÕK art-t 3. Ringkonnakohtul tuleb tähelepanu pöörata
kohtuotsustele, mille kohaselt peab kinnipeetaval olema vaba liikumispinda vähemalt 2,5-3
m².

RINGKONNAKOHTU PÕHJENDUSED

8. Ringkonnakohus leiab, et Tallinna Vangla apellatsioonkaebus tuleb rahuldada.

9. Esmalt teeb ringkonnakohus kindlaks, millises osas oli S. Langi kaebus halduskohtule
lubatav (I); seejärel võtab seisukoha selles, kas ja kuidas sai WC alla jääv pind mõjutada
kambripinna nõuetekohasust (II); hindab, kas kaebaja kinnipidamistingimused olid
kambripinna suurust, kaebaja kinnipidamise režiimi ning muid tingimusi arvestades
õigusvastased (III); lahendab viimaks menetlusosaliste taotlused ja jagab menetluskulud (IV).

                                              I

10. Halduskohtumenetluse seadustiku (HKMS) § 199 lg 2 p-st 3 ning lg-st 3 tulenevalt võib
ringkonnakohus kohtulahendi apellatsioonkaebuse ja selle vastuväidete põhjendustest

                                             4
olenemata tühistada asja halduskohtule tagasi saatmata, kui halduskohus on oluliselt rikkunud
kohtumenetluse normi ning vastavat rikkumist ei ole halduskohtul võimalik kõrvaldada.
Ringkonnakohus leiab, et halduskohtu otsus tuleb osaliselt vastustaja apellatsioonkaebuses
esitatud põhjendustest olenemata seoses kohtumenetluse normi olulise rikkumisega tühistada,
kuna see on kaebuse eseme piiritlemiseks vajalik.

11. Kaebusest nähtuvalt taotles kaebaja mittevaralise kahju hüvitamist Tallinna Vanglas
viibitud ajaperioodi 08.05.-28.08.2013 eest (tl 1). Tallinna Vanglale esitatud kahjunõudest
nähtuvalt taotles S. Lang mittevaralise kahju hüvitamist perioodi 09.05.-28.08.2013 eest (tl 9).
Tallinna Vangla on kinnipeeturegistri andmetele tuginedes väitnud, et kaebaja oli paigutatud
Tallinna Vanglasse perioodil 09.05.-28.08.2013 (18.08.2014. a vastus kaebusele, p 9, tl 60p).
Kaebaja ei ole asjas vangla esitatud andmetele vastu vaielnud ega esitanud tõendeid,
kinnitamaks vanglas viibimist ka 08.05.2013. Ringkonnakohus loeb asjas tuvastatuks, et
kaebaja ei viibinud 08.05.2013 Tallinna Vanglas. Eeltoodust järelduvalt puudub kaebajal alus
nõuda kahju hüvitamist 08.05.2013 eest. Tartu Halduskohus on 13.05.2014. a määrusega
(tl 1718) võtnud S. Langi kaebuse tervikuna menetlusse. Eeltoodut arvestades on
ringkonnakohus seisukohal, et kuna kaebaja ei viibinud 08.05.2013 Tallinna Vanglas, siis ei
saanud Tallinna Vangla ka kaebaja õigusi rikkuda, mistõttu tuleb S. Langi kaebus jätta
kaebeõiguse puudumise tõttu HKMS § 151 lg 2 p 1 ja § 121 lg 2 p 1 alusel 08.05.2013
puudutavas osas läbi vaatamata. Seega loeb ringkonnakohus kaebuse lubatavaks kahju
hüvitamise nõudes ajavahemiku 09.05.28.08.2013 eest.

12. HKMS § 47 lg 1 kohaselt võib seadus näha mõnda liiki nõude lahendamiseks ette
kohustusliku vaidemenetluse või muu kohustusliku kohtueelse menetluse. Sellisel juhul võib
kaebuse esitada üksnes siis, kui isik on pidanud kinni nõude kohtueelseks lahendamiseks
ettenähtud korrast, ning üksnes ulatuses, milles tema nõuet ei ole selles korras tähtaegselt
rahuldatud. Vahistatu või kinnipeetava puhul näeb kohustusliku kohtueelse menetluse ette
VangS, mille § 1¹ lg 8 kohaselt vangla tekitatud kahju hüvitamiseks on kinnipeetaval või
vahistatul õigus halduskohtu poole pöörduda tingimusel, et kinnipeetav või vahistatu on
eelnevalt esitanud RVastS-is sätestatud korras kahju hüvitamise taotluse vanglale ning vangla
on taotluse tagastanud või rahuldamata või tähtaegselt läbi vaatamata jätnud. Kohtupraktikas
on rõhutatud, et kohus saab kinnipeetava esitatud kahju hüvitamise nõuet menetleda vaid
ulatuses, milles kaebaja on läbinud kohustusliku kohtueelse menetluse. Seetõttu tuleb
halduskohtul kaebuse menetlusse võtmise otsustamisel kontrollida vanglale esitatud kahju
hüvitamise taotluse ning kohtule esitatud kahjunõude vastavust. Halduskohus saab kaebust
menetleda vaid osas, milles kaebaja on läbinud kohustusliku kohtueelse menetluse
(Riigikohtu 11.11.2008. a määrus nr 3-3-1-68-08, p 9; 17.06.2010. a otsus nr 3-3-1-41-10, p
12). Seega halduskohtule esitatud kaebusega ei saa kaebaja enda nõuet laiendada ega
sisustada asjaoludega, mis ei ole olnud vanglale kahjunõude esitamise aluseks.

13. S. Langi kahju hüvitamise taotlusest nähtuvalt on ta nimetanud puudulike
kinnipidamistingimustena põrandapinna vähesust, asjaolu, et riideid tuli pesta ja kuivatada
kambris ning kunstliku valguse ebapiisavust. Vastustaja on 18.08.2014. a vastuses kaebusele
(p 14, tl 61p) märkinud, et kaebaja on kohtumenetluses esitanud väiteid, mida ta varasemalt
kohtueelse menetluse käigus esitanud ei ole, tuues välja järgmised kaebuses täiendavalt
märgitud nõuded: pesema viidi vaid kord nädala; kambris kuu aega viibimine koos
narkomaaniga; jääkülma veega nõude ja pesu pesemine; kambris suvel õhupuudus ja nõrk
ventilatsioon; kambris viibimine kahe HIV positiivse kinnipeetavaga ja vähihaigega.
Eelnevast tulenevalt palus vastustaja nimetatud osas jätta kaebus läbi vaatamata.
Ringkonnakohus märgib, et lisaks vastustaja poolt nimetatud kahjuhüvitise nõude alustele on
kaebaja kaebuses märkinud veel täiendavaid aluseid, mida ta kohtueelses menetluses esitatud

                                               5
kahju hüvitamise taotluses esitanud ei ole: kaebaja pidi viibima kambris 23 tundi ööpäevas;
kuna ta toodi Saksamaalt, peaks talle olema Tallinna Vanglas tagatud samasugused
tingimused; puudus privaatsus. Tartu Halduskohus võttis 13.05.2014. a määrusega kaebuse
menetlusse. Halduskohus on vaidlustatud otsuse p-des 16 ja 20 märkinud
kinnipidamistingimuste osas, et kaebajat hoiti vahistatuna 23 tundi lukustatud kambris,
lähtudes VangS § 90 lg-st 3 ja puudub vaidlus lukustatud kambrisse paigutamise
õiguspärasuse üle ning kaebaja ei ole väitnud, et talle ei olnud tagatud igapäevane ühe tunni
pikkune jalutuskäik; kambrit oli akna kaudu võimalik õhutada; kaebajal oli võimalik ühe
tunni jooksul päevas viibida vabas õhus; kaebajale oli tagatud duši kasutamise võimalus üks
kord nädalas ja rohkemate dušikordade sisse viimata jätmist ei saa pidada vastustaja
õigusvastaseks tegevuseks; oli tualeti privaatse kasutamise võimalus. Eelnevast nähtuvalt on
S. Lang halduskohtusse kaebusega pöördumisel laiendanud eelnevalt vanglale kahju
hüvitamise taotluses esitatud aluseid. Arvestades Tallinna Vanglale esitatud kahju hüvitamise
nõude aluseid, on kaebajal täiendavalt kaebuses nimetatud asjaolude osas kohustuslik
kohtueelne menetlus läbimata, mistõttu tulnuks halduskohtul jätta selles osas S. Langi kaebus
HKMS § 151 lg 1 p 1 ja § 121 lg 1 p 4 alusel läbi vaatamata. Kuna eelmärgitud nõudeid ei
olnud kaebaja vanglale esitatud kahju hüvitamise taotluses esitanud, siis osas, milles
halduskohus võttis täiendavalt kaebuses esitatud nõuete osas seisukoha, tühistab
ringkonnakohus vastavas osas halduskohtu otsuse ning kokkuvõtvalt jätab S. Langi kaebuse
kahju hüvitamise nõudes läbi vaatamata alustel, mis seonduvad pesemise võimaldamisega üks
kord nädalas, kuu aega kambris koos narkomaaniga viibimisega, nõude ja pesu pesemise
võimaldamisega ainult külma veega, 23 tundi kambris hoidmisega, Saksamaalt tooduna
samade tingimuste mittetagamisega, privaatsuse puudumisega, kambris suvel õhupuuduse ja
nõrga ventilatsiooniga, kambris koos kahe HIV positiivse kinnipeetavaga ja vähihaigega
hoidmisega. Seega loeb ringkonnakohus kaebuse lubatavaks kahju hüvitamise nõude osas
üksnes seonduvalt kambri põrandapinna vähesusega, asjaoluga, et riideid tuli pesta ja
kuivatada kambris ning kunstliku valguse ebapiisavusega.

                                               II

14. Kaebaja ei ole Tartu Halduskohtu 29.09.2015. a otsust apellatsiooniastmes vaidlustanud.
Tallinna Vangla ei nõustu aga halduskohtu otsusega osas, millega halduskohus mõistis kaebaja
kasuks välja mittevaralise kahju hüvitise summas 111 eurot ja ei võtnud WC alla jäävat pinda
kambri põrandapinna määramisel arvesse.

15. Asjas ei ole vaidlust selle üle, et kaebaja viibis ajavahemikul 09.05.-28.08.2013 Tallinna
Vangla kambrites nr 127 ja 141 koos erineva hulga kinnipeetavatega (tl 65-65p). Halduskohus
on kambri põrandapinna suuruse määramisel leidnud (otsuse p 13), et kambris asuvat tualetti
ei saa kambri põrandapinna määramisel arvesse võtta. Analüüsides kambripinna suurust ilma
tualetita asus halduskohus (otsuse p 14) seisukohale, et kambrites, kus kaebaja viibis, oli
põrandapinda ühe isiku kohta 15 päeva vältel 3 m² ja rohkem, 83 päeva vältel vastavalt VSkE
§ 6 lg-le 6 (v.r) 2,5 m², kuid alla 3 m² ning 14 päeva vältel alla 2,5 m². Halduskohus leidis, et
vastustaja tegevus 15 päeva osas ei ole õigusvastane ja nende päevade osas jääb kahjunõue
rahuldamata (otsuse p 20). Kaebaja nõustub halduskohtuga, et tualeti alla jäävat ruumi ei saa
arvesse võtta. Vastustaja on aga seisukohal, et halduskohus on ebaõigesti arvestanud WC
aluse pinna kambri üldpindalast maha. Ringkonnakohus nõustub vastustaja seisukohaga.
Ringkonnakohus märgib, et EIK on vangla kambri põrandapinna kaasuste asjaolusid vahel
refereerinud tualettruumi pindala arvesse võtmata (nt asi nr 36059/12: Bordeniciu/Rumeenia,
p-d 9-17), samas on teistes asjades arvestanud kambripinda koos tualetiga (nt asi nr 44753/12:
Gégény/Ungari, p 6; 29334/11: Lutsenko/Ukraina, p 117). Sageli on EIK riive intensiivsuse
hindamisel rõhutanud, et vaadeldud isiklik ruum hõlmab ka WC ja mööblialust pinda, ning

                                               6
käsitlenud riivet selle võrra intensiivsemana (nr 43589/02: Salakhutdinov/Venemaa, p 72;
30112/04: Petrenko/Venemaa, p 39). EIK praktikast ei tulene, et ilma tualettruumi pindala ja
mööblialust põrandat arvesse võtmata peab kinnipeetava käsutuses igal juhul olema
põrandapinda vähemalt 3 m² või et soovitavalt võiks seda olla vähemalt 4 m². Sellist
kohustust ei tulene ka Eesti õigusaktidest. Kui kohustust ei tulene kehtivast õigusest, s.h
välislepingust, ei saa isik selle rikkumisele kahjuhüvitise nõudmisel RVastS §-de 7 ja 9 alusel
tugineda (Riigikohtu 09.12.2015. a otsus nr 3-3-1-42-15, p 17). Eeltoodust tulenevalt asub
ringkonnakohus seisukohale, et tualettruumi pind tuleb arvestada kambrite üldpinna sisse.
Ringkonnakohus märgib, et olukorras, kus erinevalt halduskohtust arvestada kambri
põrandapinna suurust koos tualeti pinnaga, viibis kaebaja perioodil 09.05.-28.08.2013 kokku
14 päeva kambrites, kus kinnipeetava kohta on isiklikku ruumi alla 3 m², kuid talle oli tagatud
vaidlusalusel perioodil kehtinud redaktsioonis VSkE § 6 lg-s 6 nimetatud minimaalne
ruutmeetrite arv, s.o vähemalt 2,5 m². Järgnevalt tuleb selgitada, kas kaebaja kinnipidamist
14 päeva jooksul kambrites, kus kinnipeetava kohta oli isiklikku ruumi alla 3 m², saab pidada
õigusvastaseks.

                                              III

16. Vastustaja väitel on halduskohus jätnud EIK praktikast arvestamata seisukohad, mis
välistavad võimaluse lugeda alla 3 m² põrandapinda isiku kohta kambris automaatselt EIÕK
art-i 3 rikkumiseks. Ringkonnakohus vastustaja arusaamaga ei nõustu. Nähtuvalt halduskohtu
otsuse p-s 18 märgitust on kohus selgelt välja toonud hinnangu, mille kohaselt on EIK
korduvalt küll märkinud, et 3 m² ühe kinnipeetava kohta on see piir, millest allpool on põhjust
eeldada, et tegemist on alandava kohtlemisega, kuid arvestada tuleb ka muid
kinnipidamistingimusi, nagu päevakava, liikumisvõimalused, juurdepääs õhule ja
päevavalgusele jne. Samas on halduskohus asjakohaselt viidanud ka Riigikohtu lahendile nr
3-4-1-9-14, milles on tõdetud, et 2,5 m² ei ole nii väike pindala, mille puhul saab
inimväärikuse alandamist eeldada ning tuvastamaks või välistamaks väärikust alandavat
kohtlemist, tuleb hinnata seda, milline oli kinnipeetava tegelik liikumisvõimalus ja millised
olid muud kinnipidamistingimused sel perioodil. Halduskohus on vaidlustatud otsuse p-dest
20-21 nähtuvalt ka eeltoodud põhimõtteid silmas pidanud. Ringkonnakohus ei nõustu ka
vastustaja väitega, et vangla tegevust kaebajale enne 19.12.2013 vangistustingimuste
tagamisel ei saa pidada õigusvastaseks. Lisaks vastustaja viidatud EIK 19.12.2013. a lahendile
Tunis vs Eesti on EIK juba varasemalt selgitanud EIÕK art 3 sisu piisavalt (vt Riigikohtu
09.12.2015. a otsus nr 3-3-1-42-15, p-d 13-15). EIK on selgesõnaliselt keeldunud määramast,
kui suur peaks minimaalselt olema kambri põrandapind kinnipeetava kohta muid faktoreid
arvesse võtmata (EIK otsus asjas nr 2689/12: Semikhvostov/Venemaa, p 79). EIK on
selgitanud, et tugeva eelduse, et tegemist on alandava kohtlemise ja EIÕK art 3 rikkumisega,
loob see, kui rikutud on kasvõi ühte järgmistest nõuetest: a) igal kinnipeetaval peab olema
kambris isiklik magamisase; b) iga kinnipeetava käsutuses peab olema vähemalt 3 m²
põrandapinda; c) kambri suurus peab võimaldama kinnipeetaval mööbliesemete vahel vabalt
liikuda (otsus asjades nr 42525/07 ja 60800/08: Ananyev jt/Venemaa, p 148).

17. Käesolevas asjas viibis kaebaja alla 3 m² suuruse isikliku pinnaga kambris kokku 14
päeva (09.-15.05.2013, 17.-23.05.2013). Riigikohtu põhiseaduslikkuse järelevalve kolleegium
on asjas nr 3-4-1-9-14 tehtud otsuses asunud seisukohale, et muidu head
kinnipidamistingimused võivad väärikust alandava kohtlemise välistada ka alla 3 m² suuruse
isikliku ruumi puhul (p 38). Samuti on EIK leidnud, et ka 3 m²-st väiksema kambripinna
mõjusid võivad tasandada ja väärikuse alandamise välistada muud kinnipidamistingimused,
kui on tagatud liikumisvabadus vangla või osakonna piires, võimalus viibida väljaspool
kambrit ning kinnipidamisasutuse üldine nõuetekohasus (nt asjad nr 9967/06:

                                              7
Belyayev/Venemaa, p-d 33-36; 2689/12: Semikhvostov/Venemaa, p 79; 7334/13:
Muršić/Horvaatia, p 56, käesoleval ajal veel jõustumata). Seega on asjakohane järgnevalt
hinnata, millised olid kaebaja muud kinnipidamistingimused Tallinna Vanglas, s.h kaebaja
suhtes kehtinud kinnipidamisrežiim.

18. Tallinna Vangla 18.08.2014. a vastuse p-st 11 (tl 61p) nähtub, et kaebaja oli vaidlusalusel
14l päeval vahistatu saatuses. Vangistusseaduse (VangS) § 90 lg-st 3 tulenevalt hoitakse
vahistatut ööpäev läbi lukustatud kambris, välja arvatud aeg, kui vahistatu töötab või õpib.
VangS § 93 lg 5 sätestab, et vahistatu soovil võimaldatakse tal vähemalt üks tund päevas
viibida vabas õhus. VangS § 94 lg 1 järgi lubatakse vahistatule lühiajalisi kokkusaamisi
isiklikes, õiguslikes või ärilistes huvides, mida vahistatu ei saa teostada läbi kolmandate
isikute. Asjas ei ole vaidlust selle üle, et kaebajal võimaldati viibida väljaspool kambrit üks
tund ööpäevas jalutuskäigul olles. Samas tuleb arvesse võtta ka vastustaja 18.08.2014. a
vastuse p-s 15 (tl 61p62) nimetatud vangla tingimusi kogumis, milleks olid piisav valgustatus
ja ventileeritus, avatav aken kambris, nõutavat temperatuuri tagav keskküttesüsteem,
magamisruumist eraldatud veega WC ja kraanikauss, tagatud pidevalt külm vesi, duši
kasutamise võimalus, oma voodikoht, padi, tekk, madrats ja voodipesu, öörahu kl 22.00-6.00,
veel oli tagatud mõningane meelelahutus ja suhtlemisvõimalus lähedastega (kirjavahetus,
helistamine) ning oli ka tagatud võimalus laenutada raamatuid, väljastati ajalehti ja loa alusel
isiklikke raadioid, televiisoreid ja muid meelelahutusliku iseloomuga esemeid, võimaldati
teha sisseoste 2 korda kuus ja usuliste vajaduste rahuldamiseks kohtuda individuaalselt vangla
kaplaniga. Käesolevas asjas ei ole muude kinnipidamistingimuste osas vangla poolseid
rikkumisi tuvastatud.

19. Olukorras, kus kaebaja pidi ühelt poolt küll viibima peaaegu terve päeva (v.a jalutuskäigu
aeg) alla 3 m² suuruses kambris ning tal puudus liikumisvabadus vangla või osakonna piires,
kuid muud kinnipidamistingimused olid nõuetekohased, tuleb inimväärikust alandava
kohtlemise tuvastamiseks hinnata vähese isikliku pinnaga kambris viibimise ajalist kestust.
Riigikohus on leidnud, et kohtlemise kestus on oluline faktor, mida tuleb hinnata kogumis
muude asjaoludega ning mis võib EIK poolt esile toodud EIÕK art 3 rikkumise eelduse alla
3 m² suuruse isikliku ruumi puhul ümber lükata (09.12.2015. a otsus nr 3-3-1-42-15, p 21).
Võttes arvesse asjaolu, et kaebaja viibis alla 3 m² suuruse isikliku pinnaga kambris vaid kahel
7 päeva pikkusel perioodil, tuleb kambri isikliku pinna mõju kaebaja õigustele pidada
sedavõrd väheseks, et selle põhjal ei ole võimalik järeldada, et kaebajale sai osaks
inimväärikust alandav kohtlemine. Ringkonnakohtu järeldust toetab ka asjaolu, et kaebaja on
esmakordselt vastustaja poole pöördunud kambri põrandapinna väiksusest tingitud kaebusega
alles jaanuaris 2014 ning tema väited kannatuste kohta on üldsõnalised ja pigem kantud EIK
lahendist Tunis vs Eesti kui isiklikust kogemusest. Seega ringkonnakohtu hinnangul vaid 3
m²st mõnevõrra väiksem kambri põrandapind kahel 7 päeva pikkusel perioodil ei ole asjaolu,
mille pinnalt on võimalik tuvastada kaebaja mittevaraliste õiguste sellist rikkumist, mis tooks
kaasa mittevaralise kahju hüvitamise.

20. Vastustaja väite osas seonduvalt VSkE § 6 lg 6 uue põhiseaduspärasuse kontrolliga märgib
ringkonnakohus, et Riigikohtu põhiseaduslikkuse järelevalve kolleegium on 20.06.2014. a
otsuses nr 3-4-1-9-14 (p 41) asunud seisukohale, et VSkE § 6 lg 6 v.r, mis nägi kinnipeetavale
ette kambris vähemalt 2,5 m² põrandapinda, ei riivanud, arvestades VSkE regulatsiooni
kogumis, kaebaja õigust inimväärikale kohtlemisele. Seega ei olnud norm ka põhiseadusega
vastuolus. Ringkonnakohus ei leia käesolevas asjas esitatud asjaolude pinnalt, et esineks alus
asuda teistsugusele seisukohale kui Riigikohus, mistõttu puudub vajadus algatada
eelnimetatud normi osas põhiseaduslikkuse järelevalve menetlust.


                                               8
                                               IV

       21. Eeltoodust    lähtudes      rahuldab   ringkonnakohus        Tallinna   Vangla
       apellatsioonkaebuse ning tühistab Tartu Halduskohtu 29.09.2015. a otsuse osas,
       milles halduskohus rahuldas S. Langi kaebuse osaliselt ja mõistis Tallinna Vanglalt
       kaebaja kasuks välja mittevaralise kahju hüvitise summas 111 eurot.
       Ringkonnakohus teeb vastavas osas uue otsuse, millega jätab läbi vaatamata S. Langi
       kaebuse kahju hüvitamiseks 08.05.2013 puudutavas osas, samuti sel alusel, et
       pesemist võimaldati vaid üks kord nädalas, kaebaja viibis kambris kuu aega koos
       narkomaaniga, nõusid ja pesu tuli pesta külma veega, kambris tuli viibida 23 tundi,
       Saksamaalt tooduna ei tagatud samu tingimusi, puudus privaatsus, kambris oli suvel
       õhupuudus ja nõrk ventilatsioon, kambris hoiti koos kahe HIV positiivse
       kinnipeetavaga ja vähihaigega. Ringkonnakohus jätab S. Langi kaebuse perioodi
       09.05.-28.08.2013 (k.a) osas rahuldamata.

22. Tartu Halduskohus vabastas 13.05.2014. a määrusega (tl 17-18) S. Langi riigilõivu
tasumisest kaebuse esitamisel. HKMS § 109 lg 4 sätestab, et kui kõrgema astme kohus
muudab alama astme kohtu lahendit või teeb lahendi asja uueks arutamiseks saatmata,
muudab ta kohtukulude jaotust. HKMS § 108 lg 1 kohaselt kannab menetluskulud pool, kelle
kahjuks otsus tehti. HKMS § 118 lg 3 sätestab, et kui menetlusabi saaja on kohustatud
hüvitama menetluskulud ja vastaspoolelt neid tema kasuks välja ei mõisteta, jätab kohus
menetluskulud riigi kanda. Kuna ringkonnakohus tühistab halduskohtu otsuse väljamõistetud
hüvitise osas ja jätab S. Langi kaebuse rahuldamata, siis tuleb muuta ka kohtukulude jaotust.
Ringkonnakohus jätab kaebaja esimese astme menetluskulud (riigilõiv) summas 57,28 eurot
HKMS § 118 lg 3 alusel Eesti Vabariigi kanda.

23. Tallinna Vangla oli apellatsiooniastmes riigilõivu tasumisest HKMS § 104 lg 10 alusel
vabastatud. Seega puudub vajadus antud osas menetluskulude jaotamiseks.




 /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Madis Ernits                     Maili Lokk                     Tiina Pappel




                                                9

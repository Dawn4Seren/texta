                           KOHTUMÄÄRUS

 Kohus                            Viru Maakohus

 Määruse tegemise aeg ja          26.05.2016, Rakvere kohtumaja
                                  Videokohtuistungi toimumise aeg 19.05.2016
 koht
 Kohtuasja number                 1-13-6592

 Kohtunik                         Tiit Kullerkupp

 Kohtuistungi sekretär            Merle Kaegas

 Tõlk                             Marina Davõdovitš

 Kohtuasi                         Viru Vangla materjalid Roman Smirnovi vangistusest
                                  tingimisi enne tähtaega vabastamiseks

 Süüdimõistetu                    Roman Smirnov, isikukood 37704192229, viibimiskoht:
                                  Viru Vangla

                                  Karistuse kandmise algus 05.03.2013 ja lõpp 03.12.2017

RESOLUTSIOON

Jätta ROMAN SMIRNOV vangistusest tingimisi enne tähtaega vabastamata.

Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.

Kohtumääruse ärakiri saata Viru Vanglale, Roman Smirnovile ja prokurörile.

Asjaolud

Viru Vangla esitas 02.05.2016 Viru Maakohtule materjalid kinnipeetava Roman Smirnovi
vangistusest tingimisi enne tähtaega vabastamiseks.

Viru Maakohtu 01.10.2013 otsusega tunnistati Roman Smirnov süüdi KarS § 199 lg 2 p 5, 9
järgi ja karistuseks mõisteti 6 kuud vangistust. KarS § 65 lg 1 alusel suurendati mõistetavat
karistust Viru Maakohtu 19.02.2013 otsusega mõistetud karistuse 1 aasta 6 kuud vangistuse
võrra ning lugedes kergem karistus kaetuks raskema karistusega, mõisteti liitkaristuseks 1 aasta
6 kuud vangistust, millest arvati maha varasema otsusega mõistetud ja osaliselt ärakantud
karistus 6 kuud 2 päeva vangistust, seega kandmisele kuulus liitkaristus 11 kuud 28 päeva
vangistust. Roman Smirnov mõisteti süüdi ka KarS § 200 lg 2 p 7, 8, 9, 10 järgi ja karistuseks


                                                                                              1
mõisteti 3 aastat 9 kuud vangistust. KarS § 65 lg 2 alusel suurendati mõistetavat karistust Viru
Maakohtu 19.02.2013 otsusega mõistetud ärakandmata karistuse 11 kuud 28 päeva vangistuse
võrra ning lõplikuks liitkaristuseks mõisteti 4 aastat 8 kuud 28 päeva vangistust. KarS § 68
lg 1 alusel arvati eelvangistuses viibitud aeg karistusaja hulka ning karistuse kandmise alguseks
loeti 05.03.2013.

Kinnipeetav on kriminaalkorras karistatud 9-l korral, vangistuses viibib neljandat korda. Isikut
on korduvalt karistatud nii vägivaldsete kui ka mittevägivaldsete kuritegude eest. Kriminaalne
käitumine on dünaamiline, soodusteguriks on raha puudumine, sõltuvusprobleemid, grupi
mõju. Kinnipeetav omandas vangistuse jooksul riigikeele A1-taseme, läbis sotsiaalprogrammi
Eluviisitreening, alustas sotsiaalprogrammi Viha Juhtimine läbimist, kui jättis pooleli ning
töötab käesoleval ajal vangla tootmistööl.

Kinnipeetaval on 1 kehtiv distsiplinaarkaristus.

Vabanemisel soovib asuda elama rehabilitatsioonikeskusesse Sillamäele. On olnud kontaktis
vastava asutuse töötajatega, kes on valmis teda sinna vastu võtma. Eluase ei ole täielikult
probleemivaba, kuivõrd seal viibib ka teisi kriminaalkorras karistatud isikuid. Kinnipeetav
lõpetas õpingud kohe pärast põhihariduse omandamist Tapa Erikoolis, kuhu oli suunatud
Alaealiste komisjoni poolt. Enesetäiendamises näeb vähe eeliseid. K-raha andmetel on isikul
tasumata nõudeid 2309.19 euro ulatuses, vabanemisfondis on 225.44 eurot. Isikul puudub eriala
ja töökogemus. Sooritatud kuriteod viitavad oskamatusele tulla rahaliselt toime. Toimetulekut
mõjutavateks teguriteks on narkootikumide tarvitamine, töökoha puudumine ja narkootikumide
tarvitamine, mis võivad lükata isikut ka kuritegelikule teele. Enda sõnul on vabanedes võimalik
asuda ehitusele betoontöödele, kuid garantiikirja esitanud ei ole.

Isiku vanemad on surnud, õdedega ei suhtle. Suhted elukaaslasega on samuti katkenud.
Suhtlusringkonda kuuluvad kriminaalse taustaga isikud, kellega koos pani toime ka praeguse
kuriteo. Riskivale ja hoolimatule elustiilile viitavad korduvad kuriteod ning vangistused. Isik
tunnistab, et on mõjutatav ning sooritas viimase kuriteo kaaslase survel. Isiku enda sõnul on ta
varem alkoholijoobes pannud toime kuritegusid. Mõistab, et alkoholi tarbimine on kahjulik ja
on viinud teda kuritegudeni. Isikul on diagnoositud narkosõltuvus, on narkojoobes toime
pannud vägivaldseid kuritegusid. 2006-2009 oli metadooni ravil, millest omal soovil loobus,
kuna enda sõnul enam ei tarvita. On motiveeritud narkosõltuvusest vabanema, kuid teeb selleks
vähe. Kuriteod on seotud sooviga leida raha, et osta narkootikume.

On tahtlikult kasutanud vägivalda teiste suhtes, tähelepanu on lühiajaline. Ei lahenda oma
probleeme sihipäraselt, vaid kuritegelikul teel ja väldib nendega tegelemist, ei mõtle
tagajärgedest. Arvestab vaid oma vajadusi. Üldiselt rahuliku olemisega, impulsiivsust
täheldatud ei ole. Ametiisikutega teeb koostööd oma huvides. On varem rikkunud
kriminaalhoolduse nõudeid. Üldise korduva kuriteo toimepanemise tõenäosus 2 aasta jooksul
on vangla hinnangul 66%, uue vägivaldse kuriteo puhul 52%. Lähtuvalt eeltoodust ei toeta
vangla kinnipeetava ennetähtaegset vanglast vabanemist. Kui kohus peab vajalikuks vabastada
Roman Smirnov tingimisi enne tähtaega, siis on vangla hinnangul otstarbekas määrata talle
katseaeg ning käitumiskontrolli pikkus kuni vangistuse lõpuni 03.12.2017 ning kohustada teda
katseajal täitma KarS § 75 lg 2 p-des 2, 21, 4, 7, 8 sätestatud lisakohustusi.




                                                                                               2
Prokuratuuri seisukoht

Viru Maakohtule edastatud seisukohas avaldab prokurör, et ei soovi osa võtta kinnipeetava
tingimisi enne tähtaega vangistusest vabastamise küsimuse arutamisest. Prokurör ei toeta
kinnipeetava ennetähtaegset vangistusest vabastamist. Isik on korduvalt ja pika ajavahemiku
vältel käitunud õigusvastaselt, tal on välja kujunenud kuritegelik käitumismuster.
Kriminaalkorras on teda karistatud üheksa korda, vanglas viibib neljandat korda. Isik kannab
liitkaristust mh vägivaldse varavastase kuriteo - röövimise - toimepanemise eest, mis pandi
toime vägivallaga, grupi poolt, relvana kasutatava muu esemega ja sissetungimisega.
Röövimine on raske kuritegu ning toob endaga kaasa tugeva riigipoolse sanktsiooni, mis võib
väljenduda pikaajalises vangistuses ning eelduslikult selle täiel määral ära kandmises. Viru
Maakohtu 01.10.2013 kohtuotsusest nähtub, et kuritegu sooritati jõhkralt ja füüsiliselt nõrgema,
kaitsetu naisterahva suhtes. Vangla peab süüdimõistetut ohtlikuks avalikkusele ja kindlatele
täiskasvanule. Kinnipeetavat, kes on korduvalt ja pika ajavaheliku kestel toime pannud
erinevaid (sh vägivaldseid) peamiselt varavastaseid kuritegusid ning pole varem suutnud
nõuetekohaselt alluda kriminaalhooldaja käitumiskontrollile ega väljendanud kindlat soovi
kuritegelikust käitumisest loobumiseks, ei ole otstarbekas vabastada vangistusest enne tähtaja
lõppemist. Kinnipeetava kriminaalne käitumine on seotud narkootikumide tarbimisega
(diagnoositud narkosõltuvus). Tema poolt üldise korduva kuriteo ja uue vägivaldse kuriteo
toimepanemise tõenäosus järgmise 2 aasta jooksul on vastavalt 66% ja 52%, mis on kõrge risk.
Seega on süüdimõistetu puhul olemas arvestatav uue kuriteo toimepanemise tõenäosus.
Lähtudes eeltoodust on prokuratuur Roman Smirnovi vangistusest ennetähtajalisele
vabastamisele resoluutselt vastu.

Maakohtu istung

19.05.2016 toimunud videokohtuistungil palus süüdistatav võimalust minna rehabilitatsiooni
keskusesse, kus ei asu ainult alkohoolikud ja narkomaanid, vaid kus on ka isikud, kes suunavad
teda õigele teele. Keskuse juhataja lubas aidata tal peale rehabilitatsiooni läbimist korterit
üürida. Isiku enda sõnul ei ole tal enam narkosõltuvust, isegi suitsetamise jättis kolm aastat
tagasi maha. Leiab, et rehabilitatsioonikeskuses on inimesi, kes võivad hästi mõjuda tema
mõtteviisile ja edaspidisele elule.

Maakohtu määruse põhjendused

Karistusseadustiku (KarS) § 76 lg 4 sätestab, et katseajaga tingimisi enne tähtaega vangistusest
vabastamise otsustamisel arvestab kohus kuriteo toimepanemise asjaolusid, süüdimõistetu
isikut, varasemat elukäiku ning käitumist karistuse kandmise ajal, samuti tema elutingimusi ja
neid tagajärgi, mida võib süüdimõistetule kaasa tuua tingimisi enne tähtaega karistusest
vabastamine.

Kohus, kuulanud ära süüdimõistetu ning tutvunud prokuröri seisukoha ja Viru Vangla poolt
esitatud materjaliga, leiab, et süüdimõistetu ei kuulu vangistusest tingimisi enne tähtaega
vabastamisele. Kohtu hinnangul kaaluvad isiku vabastamist mittetoetavad asjaolud üles isiku
vabastamist toetavaid asjaolusid. Tegemist on isikuga, keda on kriminaalkorras karistatud 9-l
korral, vangistuses viibib ta neljandat korda, mistõttu ei ole kuritegude toimepanemine olnud
juhuslik ning võib järeldada, et kinnipeetava puhul tegemist isikuga, kel esineb riskeeriv ja
hoolimatu elustiil, mis omakorda näitab isiku negatiivset suhtumist ühiskonda ja selles
kehtivatesse reeglitesse. Käesolev kuritegu on raske esimese astme varavastane kuritegu –



                                                                                              3
röövimine, mis on toimepandud raskendavatel asjaoludel. Isik on ka varem toime pannud
vägivaldseid kuritegusid. Soodusteguriks raha puudumine, sõltuvusprobleemid ja grupi mõju.

Positiivsena võib välja tuua, et kinnipeetav omandas vangistuses viibides riigikeele A1-taseme,
läbis sotsiaalprogrammi Eluviisitreening ja selle järeltegevused ning on hõivatud tööga, varem
töötas majandustöödel koristajana, käesoleval ajal töötab vangla tootmistööl. Isik alustas
sotsiaalprogrammi Viha juhtimine läbimist, kuid jättis pooleli, kuna ei leidnud seda olevat
endale vajalik. Kinnipeetaval puudub vabanemisel alaline elukoht. Tal on võimalus minna
Sillamäe rehabilitatsioonikeskusesse, kuid iseloomustusest nähtub, et seal on ka teisi
kriminaalkorras karistatud isikuid, kes võivad isiku mõjutatavust ära kasutades talle negatiivset
mõju avaldada. Kinnipeetaval puudub vabanemisel garanteeritud töökoht, millest tulenevalt ka
kindel igakuine sissetulek majanduslikult toimetulemiseks. Iseloomustuse kohaselt on isikul
tasumata nõudeid ligikaudu 2300 euro ulatuses, vajadusel materiaalselt ja moraalselt toetavad
lähedased puuduvad. Kinnipeetava toimetulekut vabaduses võivad negatiivselt mõjutada
narkootikumide tarvitamine, eriala puudumine koos vähese töökogemusega ja puuduv töökoht.

Kinnipeetav on kuritegusid toime pannud grupis, mis viitab kriminaalsele tutvusringkonnale.
Tunnistab enda mõjutatavust, viimane kuritegu on toime pandud samuti kuriteo kaaslase survel.
On kuritegusid sooritanud alkoholijoobes olles ning vägivaldseid kuritegusid narkojoobes.
Isikul on diagnoositud narkosõltuvus, millest on motiveeritud vabanema, kuid seni ei ole selleks
midagi ette võtnud.

Riigikohtu kriminaalkolleegium on oma 02.11.2006 määruses nr 3-1-1-91-06 märkinud, et
vangistusest ennetähtaegse vabastamise oluliseks tingimuseks on vangistatu õiguspärane
käitumine. Kinnipeetaval on 1 kehtiv distsiplinaarkaristus, mistõttu ei ole õiguspärase
käitumise tingimus täidetud. Seega on kinnipeetava puhul tegemist isikuga, kes ei ole
vangistuses viibitud aja jooksul teinud oma tegudest ja tagajärgedest järeldusi ning on jätkanud
õigusrikkumiste toimepanemist ka range järelevalve all viibides.

Vangla hindab uue üldise kuriteo toimepanemise tõenäosuseks järgneva kahe aasta jooksul 66%
ning vägivaldse kuriteo puhul 52%, milliste näol on tegemist väga kõrgete riskidega, mistõttu
on isiku ennetähtaegne vabastamine käesoleval hetkel ennatlik. Kohtu hinnangul ei suudaks
isiku kontrollnõuetele allutamine käesoleval juhul vähendada uue kuriteo toimepanemise riski,
kuna isik on varasemalt kriminaalhooldusele allutatuna rikkunud kontrollnõudeid. Kohus
rõhutab, et reeglina tuleb süüdimõistetul ära kanda talle mõistetud karistus tervikuna ning
üksnes erandlikud asjaolud võimaldavad süüdimõistetu tingimisi ennetähtaegset vabastamist.
Kohus leiab, et Roman Smirnovi puhul selliseid erandlikke asjaolusid käesoleval ajal ei esine.
Prokuratuur ja vangla ei toeta samuti kinnipeetava ennetähtaegset vabastamist.

Eeltoodust tulenevalt ei nõustu kohus süüdimõistetu Roman Smirnovi vangistusest tingimisi
enne tähtaega vabastamisega.

Maakohus juhindus KarS § 76 ning KrMS § 426, § 432, § 383, § 384 ja § 387 sätteist.


Kohtunik                             /digitaalselt allkirjastatud/              Tiit Kullerkupp




                                                                                               4

                             KOHTUMÄÄRUS
 Kohus                                 Tallinna Halduskohus
 Kohtunik                              Monika Laatsit
 Määruse tegemise aeg ja koht          11.03.2016, Tallinn
 Haldusasja number                     3-16-500
 Haldusasi                             Best Vision OÜ esialgse õiguskaitse taotlus
 RESOLUTSIOON                          1. Rahuldada esialgse õiguskaitse taotlus ja keelata
                                           Maanteeametil Best Vision OÜ-le kuuluva sõiduki
                                           Porsche Panamera Diesel registreerimismärgiga
                                           170BPM liiklusregistrist kustutamine.
                                       2. Saata määrus taotlejale ja Maanteeametile.
 Edasikaebamise kord                   Määruse peale on õigus esitada määruskaebus otse
                                       Tallinna Ringkonnakohtule 15 päeva jooksul määruse
                                       kättesaamisest arvates.

ASJAOLUD
1.      Maanteeamet teatas Best Vison OÜ-le 01.03.2016 kirjaga nr 26-12/16-00131/053, et
Politsei- ja Piirivalveametilt saadud teabe kohaselt on äriühingule kuuluva sõiduki Porsche
Panamera Diesel registreerimismärgiga 170BPM registreerimisel esitatud valeandmeid ja
Maanteeamet kustutab sõiduki liiklusregistrist 11.03.2016.
2.      Best Vison OÜ esitas 11.03.2016 Maanteeametile vaide 01.03.2016 kirja peale ja
Tallinna Halduskohtule esialgse õiguskaitse taotluse. Taotluse esitaja selgitab, et Maanteeameti
01.03.2016 kiri on ilmselgelt õigusvastane, sest sellest ei selgu registrist kustutamise
kaalutlused. Kui sõiduk registrist kustutatakse, võib taotleja jääda oma omandist ilma ja hilisem
positiivne kohtulahend ei pruugi seda olukorda taastada.
KOHTU PÕHJENDUSED
3.     HKMS § 249 lg 1 kohaselt võib kohus kaebaja põhjendatud taotluse alusel või omal
algatusel teha igas menetlusstaadiumis määruse kaebaja õiguste esialgse kaitse kohta, kui
vastasel juhul võib kaebaja õiguste kaitse kohtuotsusega osutuda oluliselt raskendatuks või
võimatuks. Sama paragrahvi lõike 3 järgi arvestab kohus esialgse õiguskaitse määruse
tegemisel avalikku huvi ja puudutatud isiku õigusi ning hindab kaebuse perspektiive ja esialgse
õiguskaitse määruse ettenähtavaid tagajärgi. Esialgset õiguskaitset võib HKMS § 249 lg 5
kohaselt kohaldada ka pärast haldusorganile vaide esitamist.
4.      Taotleja on esitanud 11.03.2016 Maanteeametile 01.03.2016 kirja peale vaide. Seega on
esialgse õiguskaitse taotlus lubatav.
5.     Kui taotlejale kuuluv sõiduk kustutatakse liiklusregistrist, ei ole tal võimalik sõidukit
õiguspäraselt kasutada (liiklusseaduse § 76), seega on taotlejal esialgse õiguskaitse vajadus.
Vaidlust ei saa pidada ilmselgelt perspektiivituks, sest Maanteeameti kirjast ei selgu, milliste
                                                                                               1
valeandmete esitamist taotlejale ette heidetakse ning seetõttu pole käesolevas
menetlusstaadiumis ka võimalik kontrollida, kas liiklusregistrist kustutamine on õigustatud või
mitte. Asjas ei nähtu ülekaalukat avalikku või kolmandate isikute huvi kustutada taotlejale
kuuluv sõiduk registrist enne, kui taotleja on saanud Maanteeametile anda sisulised selgitused
võimaliku valeandmete esitamise kohta ning Maanteeamet on saanud teha kaalutletud otsuse.
Kui Maanteeamet kustutab sõiduki liiklusregistrist, ei saa taotleja seda kasutada ning uue
registreerimisega kaasneksid taotlejale mh rahalised kohustused riigilõivu näol
(riigilõivuseaduse § 218). Kohus kontrollis enne määruse tegemist, et taotluse esemeks olevat
sõidukit ei ole praegu veel liiklusregistrist kustutatud. Eeltoodut arvestades rahuldab kohus
esialgse õiguskaitse taotluse ja keelab Maanteeametil Best Vision OÜ-le kuuluva sõiduki
Porsche Panamera Diesel registreerimismärgiga 170BPM liiklusregistrist kustutamise.
6.     Kohus selgitab, et taotluse kiireloomulisuse tõttu ei küsinud kohus enne taotluse
lahendamist Maanteeameti seisukohta (HKMS § 252 lg 1). Kohus otsustas esialgse õiguskaitse
kohaldamise üle piiratud aja ja teabe tingimustes ning asjaolude muutumisel võib kohus
menetlusosalise taotluse alusel või oma algatusel esialgse õiguskaitse määruse igas
menetlusstaadiumis tühistada või seda muuta (HKMS § 253 lg 1). Seega kui Maanteeametile
on teada esialgse õiguskaitse kohaldamist mõjutavad olulised asjaolud, tuleb sellest viivitamata
teada anda ja siis on kohtul võimalik ümber hinnata ka kaebaja esialgse õiguskaitse vajadus.
7.      Vaidemenetluse käigus tehtud esialgse õiguskaitse määrus kehtib kuni: 1) vaide
esemeks olevas nõudes halduskohtule kaebuse esitamise tähtaja lõpuni, kui selle tähtaja jooksul
kaebust ei esitata; 2) kohtuotsuse jõustumiseni või kaebuse tagastamise või läbi vaatamata
jätmise või asja menetluse lõpetamise määruse jõustumiseni, kui vaide esemes olevas nõudes
esitatakse tähtaegselt halduskohtule kaebus (HKMS § 249 lg 4).



/allkirjastatud digitaalselt/
Monika Laatsit




                                                                                              2

                                                                             Tsiviilasi nr 2-14-27944




                              KOHTUOTSUS
                                   EESTI VABARIIGI NIMEL
                                         Tagaseljaotsus

Kohus                                Tartu Maakohus
Kohtunik                             Lea Aavastik
Otsuse tegemise aeg ja koht          4. aprill 2016, Tartu kohtumaja, Kalevi 1
Tsiviilasi                           ERGO Insurance SE               hagi    Mairit    Nogo     vastu
                                     võla väljamõistmiseks
Tsiviilasja hind                     6 053 eurot 45 senti
Menetlusosalised ja nende            hageja ERGO Insurance SE, registrikood 10017013; asukoht
esindajad                            Tammsaare tee 118c, 12917 Tallinn;
                                     hageja esindaja volikirja alusel Kairi Koppel, e-post:
                                     kairi.koppel@ergo.ee;
                                     kostja Mairit Nogo, isikukood XXXX; elukoht XXXX.
Kohtuistungi toimumise aeg           kirjalik menetlus

RESOLUTSIOON
  1. Hagi rahuldada tagaseljaotsusega.
  2. Välja mõista Mairit Nogolt (Nogo) ERGO Insurance SE kasuks 6 053 (kuus tuhat
     viiskümmend kolm) eurot 45 senti, millest liikluskahju moodustab 5 263.87 eurot ja
     käsitluskulu 789.58 eurot.
  3. Tunnistada tagaseljaotsus tagatiseta viivitamata täidetavaks.

Menetluskulude jaotus ja kindlaksmääramine
  4. ERGO Insurance SE menetluskulud jätta Mairit Nogo kanda.
  5. Välja mõista Mairit Nogolt ERGO Insurance SE kasuks menetluskulud (riigilõiv) 450
      (nelisada viiskümmend) eurot.

Toimetada otsus kätte menetlusosalistele.

Kaja esitamine
Hagimaterjalid ja kirjaliku vastuse nõue on kostjale isiklikult allkirja vastu kätte toimetatud
04.03.2016. Kostja, kellele kohus andis kirjaliku vastuse esitamise tähtaja, ei ole tähtaegselt kohtule
vastanud.
Kostja võib esitada Tartu Maakohtule tagaseljaotsuse peale kaja, kui tema tegevusetus, mis oli
tagaseljaotsuse tegemise aluseks, oli tingitud mõjuvast põhjusest. Kaja võib esitada sõltumata
mõjuva põhjuse olemasolust, kui hagi oli kostjale või tema esindajale kätte toimetatud muul viisil
kui isiklikult allkirja vastu üleandmisega või elektrooniliselt või kui tagaseljaotsust ei võinud
seaduse kohaselt teha. Kaja võib esitada tagaseljaotsuse kättetoimetamisest alates 30 päeva jooksul.
Kajalt tasutakse riigilõivu asemel kautsjon. Kautsjonina tasutakse summa, mis vastab riigilõivule
poolelt hagihinnalt, kuid mitte vähem kui 100 eurot ja mitte rohkem kui 1 500 eurot.
                                                                                                    1
 Menetlusabi taotlemisel peab menetlusabi taotleja seaduses sätestatud tähtaja järgimiseks tegema
 tähtaja kestel ka menetlustoimingu, mille tegemiseks ta menetlusabi taotleb, eelkõige esitama kaja.
 Apellatsioonkaebuse esitamine
 Hageja võib kohtuotsuse peale esitada apellatsioonkaebuse Tartu Ringkonnakohtule 30 päeva
 jooksul alates otsuse apellandile kättetoimetamisest, kuid mitte hiljem kui viie kuu möödumisel
 esimese astme kohtu otsuse avalikult teatavakstegemisest. Apellatsioonkaebus võidakse lahendada
 kirjalikus menetluses, kui kaebuses ei taotleta selle lahendamist istungil.

 KIRJELDAV JA PÕHJENDAV OSA
 03.08.2013 toimus XXXX tänaval liiklusõnnetus, kus kostja, juhtides sõidukit Audi 80 reg nr
 XXXX, sõitis otsa kuuele pargitud sõidukile: Peugeot reg nr XXXX, VAZ 2101 reg nr XXXX, Opel
 reg nr XXXX, Toyota reg nr XXXX, Volkswagen reg nr XXXX ja Audi reg nr XXXX.
 Liiklusõnnetuse toimumise hetkel lahkus kostja liiklusõnnetuse toimumise kohalt seda
 nõuetekohaselt vormistamata. Kostja tsiviilvastutus oli avarii toimumise hetkel kindlustatud ERGO
 Insurance SE poolt liikluskindlustuse tavalepinguga nr L005292290 ja selle alusel tekkis ERGO
 Insurance SE-l liikluskahju hüvitamise kohustus kannatanute ees. Hageja on kannatanutele hüvitatud
 liikluskahju 5 263.87 eurot, millele lisandub käsitluskulu 789.58 eurot, kokku 6 053.45 eurot.
 Hageja on esitanud liikluskindlustuse seaduse § 48 lg 2 p 7 ning lg 3 alusel kostjale tagasinõude,
 mida kostja ei ole tasunud.
 Kostjat kohustati kohtule kirjalikult vastama, mida kostja ei ole teinud. Seega võib hagis esitatud
 faktilised väited lugeda tema poolt omaksvõetuks.
 Kohus leiab, et hagi on õiguslikult põhjendatud ja antud asjas on otstarbekas teha tagaseljaotsus
 TsMS § 407 lg 1 alusel.
 TsMS § 162 lg 1 alusel tuleb menetluskulud jätta kostja kanda. TsMS § 173 lg 1 ja 4 ning § 174 lg
 1 kohaselt määrab kohus otsuses kindlaks menetluskulude jaotuse ning kostjalt hageja kasuks välja
 mõistetava menetluskulu rahalise suuruse.
 Hageja taotleb 450 euro suuruse riigilõivu väljamõistmist kostjalt. Kostja ei ole vastuväiteid
 esitanud. Kohus mõistab hageja tasutud riigilõivu katteks kostjalt välja 450 eurot.

/allkirjastatud digitaalselt/
Kohtunik




                                                                                                  2

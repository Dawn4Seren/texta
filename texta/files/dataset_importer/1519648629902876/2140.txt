                          KOHTUOTSUS
                                EESTI VABARIIGI NIMEL

Kohus                           Tallinna Ringkonnakohus, tsiviilkolleegium

Kohtukoosseis                   Eesistuja Gaida Kivinurm, liikmed Mati Maksing ja Ele Liiv

Otsuse tegemise aeg ja koht     23.11.2016, Tallinn

Tsiviilasja number              2-14-18798

Tsiviilasi                      311 Invest OÜ hagi M-AE vastu võlgnevuse ja viivise
                                väljamõistmiseks

Vaidlustatud kohtulahend        Harju Maakohtu 12.05.2016 otsus

Tsiviilasja             hind 21 300 eurot
apellatsioonimenetluses

Kaebuse esitaja ja kaebuse M-AE apellatsioonkaebus
liigid

Menetlusosalised ja nende Hageja (vastustaja): 311 Invest OÜ (registrikood 11385925,
esindajad                 asukoht Veerenni 15-46, 10135 Tallinn), lepingulised
                          esindajad Indrek Teppo ja Riho Friedrichs
                                Kostja (apellant): M-AE (isikukood XXXXXXXXX, elukoht
                                XXX), lepinguline esindaja Diana Rints

Menetluse liik                  Kirjalik menetlus


RESOLUTSIOON:
  1. Tühistada Harju Maakohtu 12.05.2016 otsus ja saata asi uueks läbivaatamiseks
     maakohtule eelmenetluse staadiumisse.
  2. Apellatsioonkaebus rahuldada.


Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada menetlusabi saamise taotluse, samuti esitada teise
menetlusosalise kaebuse või muu taotluse kohta seisukohti ja vastuväiteid.

Menetlusabi taotlemise selgitus
Tsiviilkohtumenetluse seadustiku (TsMS) § 187 lg 6 kohaselt peab seaduses sätestatud tähtaja
järgimiseks tegema menetlusabi taotleja tähtaja kestel ka menetlustoimingu, mille tegemiseks
ta menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi
taotlemisega, annab kohus tähtaja pärast menetlusabi andmise taotluse lahendamist, kui
nimetatud taotlus ei olnud esitatud põhjendamatult või tähtaja pikendamise eesmärgil. See ei
välista menetlustähtaja ennistamist.

Hagi ja selle aluseks olevad asjaolud
  1. Maakohtule 09.05.2014 esitatud hagiavalduse kohaselt andis kostja 15.01.2014
       võlatunnistuse, mille alusel kohustus kostja tasuma hagejale 15 000 eurot.
       Võlatunnistuse andmise põhjuseks oli hageja poolt kostjale 03.11.2011 antud laen
       summas 10 000 eurot, mis oli täies osas hagejale tagastamata. Võlatunnistuse järgi
       kohustus kostja tasuma hagejale 15 000 eurot hiljemalt 15.03.2014. Hageja hinnangul
       on tegemist konstitutiivse võlatunnistusega. Pooled leppisid võlatunnistuses kokku, et
       rahalise kohustuse mitteõigeaegse täitmise korral tasub kostja viivist 0,1 % tasumata
       summalt päevas. Kostja ei ole hagejale võlatunnistuse alusel maksmisele kuuluvat
       summat ega ka osa sellest tasunud. Hageja on seisukohal, et kostja võlgneb hagejale
       põhivõlana 15 000 eurot ja viivistena ajavahemiku 16.03.2014 - 09.05.2014 eest 825
       eurot. Nimetatud summad palub hageja kostjalt välja mõista. Hageja palub kostjalt
       välja mõista ka tulevikus sissenõutavaks muutuva viivise määraga 0,1 % tasumata
       summalt päevas, alates 10.05.2014 kuni põhinõude täitmiseni. Menetluskulud palub
       hageja jätta kostja kanda.

Kostjate vastuväited hagile
   2. Maakohtule 06.11.2014 esitatud vastuses vaidleb kostja hagile vastu. Hageja poolt
       hagiavaldusele lisatud võlatunnistust ei ole kostja mitte kunagi näinud. Nimetatud
       võlatunnistusel ei ole tema allkiri ning seega on tegemist võltsitud dokumendiga ning
       kostja ei ole hagejale võlgu. Seega on ebaõige ka hageja viitamine võlatunnistusele,
       justkui oleks kostjal kohustus olnud tasuda hiljemalt 15.03.2014 hagejale 15 000
       eurot. Samuti ei ole saanud kostja mitte ühtegi kirja hagejalt ega ka telefoni teel
       ühenduses olnud hagejaga. Antud juhul on tegemist tahtlikult kostja allkirja
       võltsimisega eesmärgiga omandada alusetuid õigusi. Viiviste nõude aluseks hagejal on
       samuti nagu ka põhivõlgnevuse nõude puhul võltsitud võlatunnistus, seega on ka
       viiviste nõue alusetu. Lisaks on kostjale arusaamatu viiviste suurus ja arvestuskäik
       ning lisaks on viivisemäär ebamõistlikult suur. VÕS § 113 lg 8 kohaselt viivise
       maksmiseks kohustatud isik võib nõuda selle vähendamist vastavalt VÕS §-s 162
       sätestatule. VÕS § 162 lg 1 kohaselt kui tasumisele kuuluv leppetrahv on
       ebamõistlikult suur, võib kohus seda leppetrahvi maksmiseks kohustatud lepingupoole
       nõudmisel vähendada mõistliku suuruseni, arvestades eelkõige kohustuse täitmise
       ulatust tema poolt, teise lepingupoole õigustatud huvi ja lepingupoolte majanduslikku
       seisundit.



Esimese astme kohtu otsus

                                                                                           2
3. Harju Maakohtu 12.05.2016 otsusega hagi rahuldati ja mõisteti kostjalt hageja kasuks
   välja võlgnevus kokku summas 15 825 eurot, millest põhivõlgnevus 15 000 eurot ja
   viivis 825 eurot. Maakohus mõistis kostjalt hageja kasuks välja viivise põhivõlalt (s.o
   15 000.00 eurot) 0,1 % päevas alates 10.05.2014 kuni põhivõla tasumiseni. Maakohus
   jättis menetluskulud kostja kanda ja mõistis kostjalt hageja kasuks välja menetluskulu
   1089 eurot, s.o asjas tasutud riigilõiv 800 eurot ja õigusabikulud 289 eurot. Maakohus
   määras, et otsuse jõustumisest kuni täitmiseni tuleb kostjal tasuda hagejale
   hüvitamisele kuuluvatelt menetluskuludelt (s.o 1089 eurot) viivist võlaõigusseaduse §
   113 lg 1 teises lauses ettenähtud ulatuses. Maakohus jättis määruskaebuste
   menetlemisest tingitud menetluskulud hageja kanda. Maakohus mõistis hagejalt kostja
   kasuks välja riigilõivu 100 eurot.
4. Maakohus tuvastas, et hageja ja kostja sõlmisid 03.11.2011 laenulepingu, millega
   hageja andis kostjale laenu 10 000 eurot tähtajaga 31.12.2011 (tl 92). Hageja kandis
   enda arvelduskontolt 03.11.2011 laenusumma kostja arvelduskontole (tl 93).
   15.01.2014 sõlmisid hageja ja kostja võlatunnistuse, mille punkt 1.1. järgi on
   võlgnikul tekkinud võlgnevus võlausaldaja ees seoses 03.11.2011 laenulepingu alusel
   võlausaldaja poolt võlgnikule makstud laenusumma 10 000 eurot ja selle tähtajaks
   tagasi maksmata jätmisega kogusummas üle 30 000 euro. Võlatunnistuse punktis 2.1.
   leppisid hageja ja kostja kokku, et võlatunnistuse           p 1.1. järgi on võlgniku võla
   suurus võlausaldaja ees kokku 15 000 eurot (tl 10-11).
5. Hagiavalduse kohaselt on kostja poolt kohustus käesoleva hetkeni täitmata ning kostja
   võlgneb hagejale 15 000 eurot, millele lisanduvad viivised. VÕS § 30 kohaselt leping,
   millega lubatakse kohustuse täitmist selliselt, et lubadusega luuakse iseseisev kohustus
   või millega tunnistatakse kohustuse olemasolu, on võlatunnistus. VÕS § 76 lg 1 järgi
   tuleb kohustus täita vastavalt lepingule või seadusele. VÕS § 101 lg 1 p 1 kohaselt,
   kui võlgnik on kohustust rikkunud, võib võlausaldaja nõuda kohustuse täitmist.
6. Kostja vastuväite kohaselt ei ole ta vaidlusalust võlatunnistust sõlminud. Kostja
   hinnangul on tegemist võltsitud dokumendiga. Hageja poolt hagiavaldusele lisatud
   võlatunnistust ei ole kostja mitte kunagi näinud. Samuti ei ole saanud kostja mitte
   ühtegi kirja hagejalt ega ka telefoni teel ühenduses olnud hagejaga.
7. Maakohus kostja vastuväidetega ei nõustunud. Kohtule on esitatud võlatunnistus,
   mille kostja on omakäeliselt allkirjastanud. Kostja on vaidlustanud allkirja ehtsuse,
   kuid kohtu hinnangul on kostja vastuväide põhistamata. Kohtule on esitatud
   03.11.2011 laenuleping, samuti postisaadetise vastuvõtmise teatis (tl 101) ning
   menetlusdokumentide kättetoimetamise teatis (tl 72, 106), millel olev kostja allkiri on
   visuaalselt täiesti sarnane vaidlusalusel võlatunnistusel (tl 11) oleva allkirjaga. Kostja
   kinnitusel on viimati nimetatud dokumentidel tema allkiri. Kostja on eitanud igasugust
   suhtlemist hagejaga. Kohtu hinnangul on eluliselt ebausutav, et hageja oleks
   võlatunnistusele osanud teha kostja poolt postisaadetiste teatistel olevate allkirjaga
   täiesti sarnase allkirja, eriti olukorras, kus isikute vahel puudub väidetavalt igasugune
   suhtlus. Kostja ei ole kohtu ette toonud ka veenvat põhjendust, miks hageja oleks
   pidanud võlatunnistust võltsima. Poolte vahel ei ole vaidlust selles, et 03.11.2011
   laenulepinguga sai kostja hagejalt 10 000 eurot ning võlgnes hagejale laenulepingu
   täitmata jätmisest tulenevalt koos kõrvalkohustustega üle 30 000 euro. Kohtu
   hinnangul puudus hagejal igasugune mõistlik põhjus võltsida endale majanduslikult
   kahjulikku võlatunnistust. Poolte vahel puudub vaidlus selles, et 15.01.2014 kohtusid
   hageja ja kostja võlatunnistuse allkirjastamiseks hotellis „Olümpia“ (tl 100). Kostja
   kinnitusel ta võlatunnistust ei allkirjastanud, kuivõrd hageja poolt nõutud summa
   36 000 eurot tundus liiga suur (tl 153). Hageja selgituse kohaselt lepitigi lõpuks kokku
   summas 15 000 eurot ning võlatunnistuse kaks allkirjastamata eksemplari jäid kostja

                                                                                           3
       kätte. 2014. aasta 4-ndal nädalal toimetas kostja äripartner EK kostja poolt
       allkirjastatud võlatunnistuse kahes eksemplaris hageja seadusliku esindaja kätte.
       06.02.2014 saatis hageja ühe eksemplari kostja aadressile XXX, Tallinnas. Enda
       väidete tõendamiseks on hageja kohtule esitanud Eesti Posti teatise, millelt nähtub, et
       kostja on hageja saadetise isiklikult allkirja vastu 22.02.2014 kätte saanud (tl 101).
       Kostja ei eita saadetise saamist, kuid ei näinud vajadust valepaberile reageerida ning
       isegi juhul kui ta andis allkirja, siis ta ei teadnud, millele (tl 205). Kohus kostja
       selgitusi veenvaks ei pea. Postisaadetise sai kostja vahetult pärast hagejaga kohtumist
       hotellis „Olümpia“, kus arutati võlatunnistuse allkirjastamist (tl 100). Eeltoodust
       tulenevalt on kohtu hinnangul täiesti ebausutav kostja väide, et ta ei teadnud, millise
       paberi ta allkirjastas.
   8. Hageja ja kostja on 15.01.2014 kokku leppinud konstitutiivses võlatunnistuses VÕS
       § 30 lg 1 mõttes. Kohtu hinnangul tuleb võlatunnistuse tõlgendamisel lähtuda poolte
       tahtest. Võlatunnistuse eesmärgiks on muuhulgas võlgniku loobumine võimalikest
       vastuväidetest võlale, millega lihtsustatakse võla sissenõudmist. Hagiavalduse lisana
       esitatud 15.01.2014 võlatunnistusest (tlk 10-11) nähtub üheselt, et pooled on loonud
       2011 alguse saanud õigussuhte asemele uue õigussuhte, mis tekkis võlatunnistusega.
   9. Asjaolusid kogumis vaadates on kohtu arvates hageja tõendanud, et hageja ja kostja
       tahe oli võlatunnistuste andmisel suunatud iseseisva kohustuse loomisele
       (konstitutiivne võlatunnistus). Kuivõrd kostja ei ole hagejale võlatunnistusest
       tulenevat võlga summas 15 000 eurot tähtaegselt tagastanud, mõistab kohus nimetatud
       summa kostjalt hageja kasuks välja.
   10. Kuivõrd kostja ei ole hagejale võlatunnistusest tulenevat võlga tähtaegselt tasunud,
       esitas hageja ka viivisenõude. Pooled leppisid võlatunnistuses kokku, et rahalise
       kohustuse mitteõigeaegse täitmise korral tasub kostja viivist 0,1 % tasumata summalt
       päevas. Hagi esitamise seisuga on hageja arvestanud viivist summas 825 eurot. Kohus
       on seisukohal, et pooled on võlatunnistuse sõlmimise ajal sellise viivisemääraga
       nõustunud, mistõttu puudub kohtul alus pidada viivisemäära põhjendamatuks ning
       seda vähendada. Kohus on seisukohal, et viivisenõue on õiguslikult põhjendatud.
       Kohus rahuldab viivisenõude ning mõistab perioodi 16.03.2014 kuni 09.05.2014 eest
       viivise summas 825 eurot kostjalt hageja kasuks välja.
   11. TsMS § 367 järgi viivisenõude võib koos põhinõudega esitada hagis selliselt, et
       taotletakse viivist, mis ei ole hagi esitamise ajaks veel sissenõutavaks muutunud,
       väljamõistmist kohtult mitte kindla summana, vaid täielikult või osaliselt protsendina
       põhinõudest kuni põhinõude täitmiseni. Eelkõige võib viivist nõuda selliselt, et kohus
       mõistaks selle välja kindla summana kuni otsuse tegemiseni ja edasi protsendina
       põhinõudest. Kohus mõistab kostjalt viivise määraga 0,1 % tasumata summalt päevas
       alates 10.05.2014 kuni põhinõude (15 000 eurot) kohase täitmiseni.
   12. Maakohus jättis menetluskulud kostja kanda (TsMS § 162 lg 1) ja mõistis kostjalt
       hageja kasuks menetluskuluna välja 1089 eurot, millest riigilõiv on 800 eurot ja
       üõigusabikulu 289 eurot. Määruskaebuste menetlemise kulu jättis maakohus täies
       ulatuses hageja kanda. Kostja on tasunud kahe määruskaebuse esitamisel kokku 100
       eurot, mis kuulub TsMS § 171 lg 1 alusel hagejalt kostja kasuks väljamõistmisele.

Apellatsioonkaebus
   13. Kostja palub apellatsioonkaebuses maakohtu otsuse tühistada ja saata asi täies ulatuses
       esimese astme kohtule uueks läbivaatamiseks, kui ringkonnakohus ei saa asja ise
       lahendada ning jätta menetluskulud hageja kanda.
   14. Kohus on jätnud arvestamata kostja seisukohad seoses võlatunnistusel oleva võltsitud
       allkirjaga. Kostja on korduvalt kohtule teatanud nii määruskaebuses kui ka kajas ja

                                                                                            4
       kinnitanud ka kohtuistungil, et apellant ei ole nimetatud võlatunnistust allkirjastanud.
       Selle asjaolu on aga kohus kiirelt kõrvale heitnud, kuid ei ole põhjendanud oma
       otsuses, miks ta kostja seisukohaga ei nõustunud. On ju ka hageja ise kinnitanud, et
       M-AE ei ole allkirjastanud nimetatud võlatunnistust. Hageja on esitanud ühepoolselt
       kostjale allkirjastamata dokumendid. Tegemist ei olnud kahepoolse kokkuleppega,
       mistõttu alusetu rääkida            kahepoolselt kokkulepitud tingimuste kirjalikust
       fikseeringust. Samuti on ebaõige kohtu väide, justnagu oleks vaidlustatud dokumendil
       kostja allkiri sarnane kostja teiste allkirjadega. Kõnealust allkirja nähes ütles kostja
       kohe, et see ei ole tema allkiri ja ta ei ole kunagi selliselt oma allkirja teinud.
   15. Kohus on tõlgendanud ebaõigesti kostja selgitusi seoses laenu suhtes. Kohus on oma
       otsuses ära märkinud, justnagu kostja oleks omaks võtnud hageja väite laenusuhte
       olemasolu kohta ja veel sellises suuruses tagasi maksmise kohustuse. Kostja on juba
       oma esimeses kirjas kohtule teatanud, et ta ei oma kehtivat laenusuhet hagejaga ning
       ta ei ole nimetatud asjaolu ka kordagi menetluses omaks võtnud, mistõttu kohtu
       tõlgendus kostja sõnadele on ebaõige.
   16. Kohus on asunud ebaõigele seisukohale, justnagu hageja ja kostja omasid kehtivat
       võlasuhet. Kohus on oma otsuses detailselt selgitanud, mis on deklaratiivne
       võlatunnistus ja konstitutiivne võlatunnistus, kuid ilmselgelt on tegemist olulises
       ulatuses asjasse puutumatute põhjendustega. On ümberlükkamatu fakt, et poolte vahel
       kehtivat võlasuhet ei eksisteeri ei hetkel ega ka kohtumenetluse alguses.
       Võlaõigusseaduse kommentaaridele viitamisega on kohus otsuse põhjendusi näiliselt
       pikendanud, kuid sisulisi seisukohti faktilistele asjaoludele ei ole ning ei ole kohus
       seetõttu ka sisuliselt põhjendanud, miks ta ei ole arvestanud kostja seisukohtade ja
       väidetega.
   17. Viiviste arvestuseks puudub alus, kuivõrd kohtule esitatud võlatunnistus omab
       võltsitud allkirja ning poolte vahel puudub kehtiv võlasuhe ning viiviste arvestus on ka
       ebaselge.
   18. Kostja nõustub, et hageja õigusabikuludena on põhjendatud 298 eurot, kuid on
       seisukohal, et kohus oleks pidanud jätma poolte menetluskulud poolte endi kanda,
       arvestades poolte rahalist seisukorda.

Vastustaja seisukoht
   19. Hageja palub jätta apellatsioonkaebuse rahuldamata ja menetluskulud kostja kanda.

Ringkonnakohtu seisukoht
   20. Tsiviilkolleegium, tutvunud kirjalikus menetluses tsiviilasja materjaliga, leidis, et
       maakohtu otsus tuleb TsMS § 657 lg 1 p 3 alusel tühistada menetlusõiguse normi
       olulise rikkumise tõttu. TsMS § 656 lg 1 p 5 alusel tühistab ringkonnakohus esimese
       astme kohtu otsuse apellatsioonkaebuse põhjendustest ja selles esitatud asjaoludest
       olenemata ja saadab asja uueks arutamiseks esimese astme kohtule, kui esimese astme
       kohus ei ole otsust olulises ulatuses põhjendanud ja ringkonnakohtul ei ole võimalik
       puudust kõrvaldada.
   21. Käesolevas asja ei ole maakohus läbi viinud vajalikku eelmenetlust ja eelmenetluse
       ülesanded on jäänud täitmata. Eelmenetluse ülesanded on sätestatud TsMS §-s 392.
       Kohus peab eelmenetluses välja selgitama hageja nõuded ning poolte faktilised ja
       õiguslikud väited esitatud nõuete ja väidete kohta, samuti tõendid, mida
       menetlusosalised esitavad oma faktiliste väidete põhjendamiseks. Samuti ei ole
       maakohus täitnud selgitamiskohustust (TsMS § 351).
   22. Maakohus rahuldas juba enne eelmenetluse läbiviimist hagi tagaseljaotsusega
       põhjusel, et kostja hagile ei vastanud. Seejärel jättis maakohus kaks korda menetluse

                                                                                             5
      taastamata. Peale ringkonnakohtu poolt 04.03.2016 määrusega menetluse taastamist ja
      maakohtule menetlemiseks saatmist, oleks maakohus pidanud läbi viima eelmenetluse,
      mille käigus selgitama pooltele ka tõendamiskoormist. Maakohus määras kohe
      põhiistungi, mille käigus kostja küll avaldas, et ta on segaduses ja tal ei ole täna
      advokaati (I kd, lk 204 pöördel), kuid maakohus sellega ei arvestanud.
  23. TsMS § 230 lg 1 kohaselt peab kumbki pool hagimenetluses tõendama neid asjaolusid,
      millele tuginevad tema nõuded ja vastuväited. Kuna hageja nõudis kostjalt
      konstitutiivsest võlatunnistusest tuleneva võla ja viivise tasumist, siis lasus temal
      koormus tõendada sellise võlatunnistuse kehtivust. Olukorras, kus kostja on
      vaidlustanud oma allkirja ehtsuse võlatunnistusel, peab hageja selle kostja väite ümber
      lükkama. Sellisele seisukohale on korduvalt asunud Riigikohus (lahendid 3-2-1-79-15,
      3-2-1-63-16).
  24. Hageja on oma nõude rajanud kostja poolt allkirjastatud kirjalikule võlatunnistusele,
      millele kostja on algusest peale esitanud võltsituse vastuväite. TsMS § 277 lg 1
      kohaselt võib menetlusosaline esitatud dokumendi ehtsuse vaidlustada ja taotleda, et
      kohus dokumenti tõendina ei arvestaks, kui ta põhistab dokumendi võltsituse.
      Riigikohus on tsiviilasja nr 3-2-1-79-15 p-s 10 rõhutanud, et TsMS § 277 lg 1
      kohaldamisel ei ole kohtul õigus tõendeid hinnata. Juhul kui isik väidab, et tema ei ole
      dokumendile alla kirjutanud, siis piisab kolleegiumi arvates sellisel juhul dokumendi
      ehtsuse vaidlustamise põhistamiseks TsMS § 277 lg 1 mõttes isiku samast väitest, sest
      isiku allkirja ehtsuse hindamine vajab eriteadmisi (mida kohtul üldjuhul ei ole). Kui
      isiku nimel on keegi teine dokumendile alla kirjutanud, siis saabki seda dokumenti
      pidada TsMS § 277 lg 1 mõttes mitteehtsaks.
  25. Maakohus on võrrelnud kostja allkirja teistel dokumentidel olevate allkirjadega ja
      leidnud, et kostja allkiri on visuaalselt täiesti sarnane vaidlusalusel võlatunnistusel
      oleva allkirjaga, kuid maakohus ei ole tuginenud endal eriteadmiste olemasolule.
  26. Hageja ei ole taotlenud käekirjaekspertiisi määramist ning on sellega loobunud
      tõendist, mis võiks ümber lükata kostja vastuväite, et tema allkiri on võltsitud. Samas
      on kostja soovinud käekirjaekspertiisi määramist, et tõendada oma väidet, et ta ei ole
      kõnealusele dokumendile alla kirjutanud. Taotluse jätta võltsitud võlatunnistus
      kohtuasja materjali juurde võtmata või kui kohus selle tõendi vastu võtab, siis määrata
      ekspertiis allkirja võltsimise fakti kindlakstegemiseks, on kostja esitanud vastuses
      hagiavaldusele (I kd, lk 78). Ka 09.11.2015 istungil, kus arutati menetluse taastamise
      küsimust, on kostja avaldanud järgmist. „Põhidokument on räigelt võltsitud. Palun
      tehke ekspertiisi. Olen nõus selle kinni maksma (I kd, lk 154).“ Need kostja taotlused
      on jäänud maakohtu poolt täielikult tähelepanuta.
  27. TsMS § 293 lg-st 1 tulenevalt määrab kohus ekspertiisi siis, kui ta leiab, et tal endal ei
      ole eriteadmisi mingi asjas tähtsa asjaolu selgitamiseks. Ringkonnakohtu hinnangul
      nõuab allkirja ehtsuse kindlakstegemine käekirjaeksperdi eriteadmisi.
  28. Olukorras, kus kostja on vaidlustanud võlatunnistuse ehtsuse ja maakohus ei ole
      sellele reageerinud, ei oma tähtsust maakohtu põhjendused selle kohta, et tegemist on
      konstitutiivse võlatunnistusega ega arutelu selle üle, kui soodne või kahjulik on
      võlatunnistus kummalegi poolele.
  29. Eeltoodud alusel tühistab ringkonnakohus maakohtu otsuse täies ulatuses ja saadab
      asja uueks läbivaatamiseks maakohtule eelmenetluse staadiumisse. Menetluskulud
      jaotab maakohus asja sisulisel läbivaatamisel.



/allkirjastatud digitaalselt/   /allkirjastatud digitaalselt/   /allkirjastatud digitaalselt/

                                                                                                6
Gaida Kivinurm   Mati Maksing   Ele Liiv




                                           7

                                                                                      1-16-1583




                          KOHTUMÄÄRUS
Kohus                                Tartu Maakohus

Määruse tegemise aeg ja koht         28. september 2016.a, Võru kohtumaja

Kriminaalasja nr                     1-16-1583

Kohtunik                             Marju Persidskaja

Kohtuistungi sekretär                Kerli Mikson

Kriminaalasi                         Süüdlase Aivar Vindi (Vint) tingimisi enne tähtaja
                                     lõppemist vangistusest vabastamise otsustamine

Prokurör                             Kirjaliku arvamusega prokurör Meelis Juursoo

Süüdlane                             Aivar Vint, isikukood 35612085227, kannab karistust
                                     Tartu Vanglas

RESOLUTSIOON

Juhindudes KarS §-st 76 ja KrMS § 426 lg-st 1, § 432 lg-test 3, 32 ja 33 kohtunik määras:

 1. Jätta vabastamata Aivar Vint temale Tartu Maakohtu 23.03.2016.a otsusega nr 1-
    16-1583 mõistetud karistusest tingimisi enne tähtaja lõppemist.
 2. Määrus kätte toimetada süüdlasele, prokurörile ja Tartu Vanglale.

Edasikaebamise kord ja tähtaeg

Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu Maakohtule
kirjalik määruskaebus 15 päeva jooksul, alates päevast, mil isik sai vaidlustatavast
kohtumäärusest teada või pidi teda saama.

Menetluse käik ja asjaolud

Tartu Maakohtu 23.03.2016.a otsusega nr 1-16-1583 tunnistati Aivar Vint süüdi KarS § 120 lg
1 ja KarS § 121 lg 2 p 2, 3 järgi ning liitkaristuseks mõisteti 5 kuud vangistust. KarS § 65 lg 2
alusel suurendati Aivar Vindile mõistetud karistust Tartu Maakohtu 09.01.2013.a otsusega nr
1-12-11016 mõistetud karistuse ärakandmata osa võrra ning liitkaristuseks mõisteti 8 kuud
vangistust. Kohtuotsuse täitmise tagamiseks vahistati Aivar Vint kohtusaalis ja karistusaja
algust arvestati alates kohtuotsuse kuulutamise päevast, so alates 23.03.2016.a. Kinnipeetava
karistusaeg algas seega 23.03.2016.a ja lõpeb 23.11.2016.a.
                                                                                    1-16-1583

Tartu Maakohtusse saabusid 26.07.2016.a Tartu Vangla materjalid kinnipeetava tingimisi enne
tähtaega vangistusest vabastamise otsustamiseks. Tartu Vangla toetab Aivar Vindi
ennetähtaegset vabastamist.

Kohtumenetluse poolte seisukohad

Süüdlane Aivar Vint avaldas istungil, et soovib tingimisi enne tähtaja lõppemist vangistusest
vabaneda.

Prokurör oma kirjalikus seisukohas nõustub Tartu vangla seisukohaga isiku vabastamise osas
ja toetab isiku tingimisi ennetähtaegset vabastamist.

Kohtu seisukoht

KrMS § 426 lg 1 kohaselt võib karistuse täitmise asukoha järgse maakohtu täitmiskohtunik
pärast süüdimõistetu poolt karistusseadustiku §-s 76, § 761 lõikes 1 või §-s 77 sätestatud
karistusaja ärakandmist vabastada süüdimõistetu vangistusest tingimisi enne tähtaja lõppemist.

KarS § 76 lg 1 p 2 kohaselt võib kohus teise astme kuriteos süüdlase katseajaga tingimisi enne
tähtaega vangistusest vabastada, kui ta on tegelikult ära kandnud vähemalt poole mõistetud
karistusajast, kuid mitte vähem kui neli kuud.

Tartu Maakohtu 23.03.2016.a otsusega mõisteti Aivar Vindile lõplikuks kandmisele kuuluvaks
karistuseks 8 kuud vangistust, mida süüdlane kannab alates 23.03.2016.a. Kuna Aivar Vint on
käesolevaks ajaks kandnud karistusajast ära vähemalt poole, siis on olemas KarS § 76 lg 1 p-st
2 tulenev formaalne alus kinnipeetava ennetähtaegseks vabastamiseks.

KarS § 76 lg 4 kohaselt arvestab kohus tingimisi enne tähtaega vangistusest vabastamise
otsustamisel kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdlasele kaasa tuua tingimisi enne tähtaega karistusest vabastamine.

Kohus, tutvunud vangla materjalidega ja prokuröri seisukohaga ning kuulanud ära süüdlase on
seisukohal, et Aivar Vint tuleb jätta karistuse kandmiselt tingimisi enne tähtaega vabastamata.

Aivar Vindi puhul võib positiivsena välja tuua, et kinnipeetava iseloomustuse (vangla toimiku
2. osa, lk 22-24) kohaselt puuduvad süüdlasel vangistuses distsiplinaarkaristused.

Kinnipeetava iseloomustuse kohaselt on Aivar Vinti kriminaalkorras karistatud kuuel korral
ning käesolevalt kannab süüdlane esimest reaalset vangistust. Varem on toime pannud
vargused, käesolevalt kannab karistust kehalise väärkohtemise ja ähvardamise eest. Kuriteod
on muutunud raskemaks. Aivar Vint tunnistab ja kahetseb viimast kuritegu osaliselt, eitab aga
poja väärkohtlemise episoodi.

Aivar Vindil puudub vabanedes kindel töökoht, samuti kindel elukoht. Kinnipeetava
iseloomustuse kohaselt soovib Aivar Vint vabanedes elama asuda eksabikaasa ja laste juurde,
kuid eksabikaasa ei ole sellega nõus. Valla sotsiaaltöötaja sõnul on süüdlasel võimalik elama
asuda xxxxxxxx asuvale sotsiaalpinnale, kuid kohtule ei ole esitatud ühtegi garantiikirja ega
kirjalikku nõusolekut selle kohta, et Aivar Vindil on vabanedes garanteeritud kindel elukoht.
Kuna käitumiskontrolli ajal on süüdlane kohustatud järgima mh ka kontrollnõuet elada kohtu
määratud alalises elukohas, siis käesoleval juhul ei ole nimetatud nõue täidetud. Kohtul puudub


                                             2 (3)
                                                                                    1-16-1583

võimalus määratleda isiku elukoht ja seega ka võimalus saata isik kriminaalhooldusele
vastavasse kriminaalhooldusosakonda.

Alkoholi tarvitas Aivar Vint enne vangistust enamasti nädalavahetustel. Süüdlane leiab, et
alkoholi tarvitamine ei ole tema jaoks probleemiks. Aivar Vint aga kasutas alkoholijoobes olles
eksabikaasa ja poja suhtes vägivalda ning ähvardas tapmisega. Süüdlasele ei ole vangistuses
individuaalset täitmiskava koostatud, kuna vangistus on alla aasta. Seega ei ole Aivar Vint
saanud vangistuses osaleda sotsiaalprogrammis, mis käsitleb alkoholisõltuvusest vabanemist.
Aivar Vindi käitumine on põhjustanud lastes ebakindlust ja hirmu, millest tulenevalt
kooliealistel lastel on tekkinud käitumisprobleemid. Süüdlasel puudub vabanedes toetav
lähivõrgustik, kuna vägivallakuriteod on toime pannud pereliikmete vastu ning sellest
tulenevalt ei soovi eksabikaasa Aivar Vindiga suhelda.

Aivar Vindi poolt uue üldise kuriteo toimepanemise tõenäosus järgneva kahe aasta jooksul on
14% ning vägivaldse kuriteo toimepanemise tõenäosus 24%. Ohustatud on pereliikmed. Oht
seisneb füüsilises vägivallas, ohu tõenäosus on kõige suurem, kui Aivar Vint on alkoholi
tarvitanud ja läheb pereliikmetega tülli.

Kohtu hinnangul on Aivar Vindi puhul maandamata alkoholi tarvitamisest tulenevad riskid, mis
võivad vabaduses mõjutada süüdlase poolt uute vägivallakuritegude toimepanemist. Kuna
süüdlast on varem korduvalt kriminaalkorras karistatud, kuid hoolimata varasemast
karistatusest on ta jätkanud uute kuritegude toimepanemist, ei ole Aivar Vint enda varasemast
käitumisest õigeid järeldusi teinud. Isiku vangistusest ennetähtaegseks vabastamiseks peavad
olema erandlikud põhjused ning reeglina kuulubki isikule määratud karistus ärakandmisele
tervikuna. Kohus on seisukohal, et käesoleval juhul ei ole selliseid erandlikke asjaolusid
tuvastatud.

Tulenevalt eeltoodust on kohus seisukohal, et Aivar Vint tuleb jätta vabastamata temale Tartu
Maakohtu 23.03.2016.a otsusega nr 1-16-1583 mõistetud karistusest tingimisi enne tähtaja
lõppemist.



/allkirjastatud digitaalselt/
Marju Persidskaja
kohtunik




                                             3 (3)

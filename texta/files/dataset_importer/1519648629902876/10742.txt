                             KOHTUMÄÄRUS

Kohus                            Tallinna Ringkonnakohus

Tsiviilasja number               2-14-21952

Määruse tegemise aeg ja koht     13. juuli 2016, Tallinn

Kohtukoosseis                    Indrek Soots, Gaida Kivinurm, Indrek Parrest

Tsiviilasi                       TH ja EHA (TH üldõigusjärglased) hagi JK ja MK
                                 vastu hoonestusõiguse seadmise või hüvitise nõudes

                                 Harju Maakohtu 04.02.2016 määrus hagiavalduse osalise
                                 läbivaatamata jätmise kohta
Vaidlustatud kohtulahend

Kaebuse esitaja ja kaebuse liik TH ja EHA määruskaebus


Menetlusosalised     ja   nende Hageja I: TH (TH üldõigusjärglane, isikukood
esindajad                       XXXXXXXXXXX),            lepingulised      esindajad
                                vandeadvokaadid Anneli Aab ja Merilin Valdmaa

                                 Hageja II: EHA (TH üldõigusjärglane, isikukood
                                 XXXXXXXXXXX),            lepingulised      esindajad
                                 vandeadvokaadid Anneli Aab ja Merilin Valdmaa

                                 Kostja I: JK (isikukood XXXXXXXXXXX), lepinguline
                                 esindaja vandeadvokaat Kristi Rande

                                 Kostja II: MK (isikukood XXXXXXXXXXX),
                                 lepinguline esindaja vandeadvokaat Kristi Rande

                                 Kolmas isik: Keila Vald (Keila vallavalitsuse kaudu),
                                 lepinguline esindaja Anti Pärtel

Menetluse liik                   Kirjalik menetlus



Resolutsioon:
   1. Tühistada Harju Maakohtu 04.02.2016 määrus osas, milles maakohus rahuldas
      osaliselt JK ja MK taotluse hagi läbi vaatamata jätmiseks ning jättis TH ja EHA
      hagi JK ja MK vastu hoonestusõiguse seadmise nõudes läbi vaatamata, samuti
      menetluskulude jaotuse osas.
   2. Saata tsiviilasi menetluse jätkamiseks samale maakohtule.
   3. TH ja EHA määruskaebus rahuldada osaliselt.

Edasikaebamise kord
Määruse peale ei saa määruskaebust esitada.

Asjaolud ja menetluse käik
1. TH (esialgne hageja) esitas 12.06.2014 Harju Maakohtule hagiavalduse JK (kostja I) ja MK
   (kostja II) vastu, milles palus tuvastada kostjate kohustuse anda nõusolek hageja kasuks
   hoonestusõiguse, tähtajaga 99 aastat, seadmiseks ehitise omamiseks ja kasutamiseks
   kinnistul asukohaga XXX. Alternatiivselt palus hageja mõista kostjatelt solidaarselt välja
   hüvitise omandiõiguse kaotamise eest summas 67 840 eurot. 10.11.2014 määrusega kaasas
   kohus iseseisva nõudeta kolmanda isikuna hageja poolel menetlusse Keila valla
   (vallavalitsuse kaudu). Seoses esialgse hageja surmaga lubas kohus 28.05.2015 määrusega
   astuda menetlusse hageja õigusjärglastel TH-l ja EHA-l (hagejad).

2. Hagiavalduse kohaselt ostis esialgne hageja 14.11.1960 koos abikaasaga kumbki ¼ suuruse
   mõttelise osa Keila rajooni Klooga külanõukogu XXX asuvast majavaldusest (XXX
   majavaldus). Abikaasa suri 1987. aastal ja pärimise järgselt omandas esialgne hageja
   abikaasale kuulunud mõttelise osa majavaldusest. Seega kuulus esialgsele hagejale ½
   suurune mõtteline osa majavaldusest. Harju Maavalitsuse 02.04.1993 otsusega nr 519
   tuvastati, et maaüksus on omandireformi objektiks olev õigusvastaselt võõrandatud vara
   ning et U-AK on selle maaüksuse osas omandireformi õigustatud subjektiks. U-AK tegi
   15.06.1993 Keila Vallavalitsusele avalduse kiirendatud korras maaüksuse tagastamise
   kohta. Keila Vallavalitsus tegi 15.09.1993 otsuse, millega tagastas õigustatud isikule
   maaüksuse suuruses 1,09 hektarit ja tasus kompensatsiooni 0,10 ha suuruse maa-ala eest,
   mida ei tagastatud. Otsuses märgiti, et tagastataval maal paiknevad hooned kuuluvad
   kaasomandisse – ½ mõttelisest osast kuulub U-AK-le ja ½ mõttelisest osast hagejale. Lisaks
   on otsuses märge selle kohta, et vastavalt 07.07.1993 teatisele ei oma hageja mingeid
   pretensioone, et temale ½ mõttelisest osast kuuluvast hoonetest jääb U-AK omandusse
   antavale maale ning ta ei soovi osta ega rentida osa tagastatavast maast. 1994. aastal
   renoveeris hageja XXX majavalduse ülemise korruse ning asus sinna püsivalt elama.
   Maaüksus kinnistati 19.04.1994 ning kinnistu ainuomanikuna kanti sisse U-AK. Käesoleval
   hetkel kuulub kinnistu kostjatele, kes on U-AK pärijad.

3. Omandireformi käigus maa tagastamisel ega selle kinnistamisel hagejale kuuluvat ½
   suurust mõttelist osa majavaldusest ei kinnistatud, hageja kasuks ei seatud hoonestusõigust
   ega ka võõrandatud esialgsele hagejale kuuluvat ½ suurust mõttelist osa seaduses sätestatud
   viisil õiglase hüvitise eest. Samuti ei ole esialgsele hagejale seatud isiklikku kasutusõigust.
   Hageja on seadusliku aluseta ilma jäänud temale kuuluva majavalduse ½ suuruse mõttelise
   osa omandiõigusest. Hageja ei soovinud maaüksust erastada. Kuivõrd hageja omandas omal
   ajal üksnes mõttelise osa majavaldusest ning maaüksus kuulus tagastamisele õigustatud
   isikutele, siis arvas esialgne hageja, et tal ei ole õigust maaüksusele. MaaRS § 221 lg 43
   sätestab, et kui mõni ehitise kaasomanik ei soovi omandada maad või on kaotanud maa
   ostueesõigusega erastamise õiguse, on erastamise õigust omaval kaasomanikul õigus
   erastamise korraldaja poolt määratud tähtaja jooksul, kas taotleda ehitise teenindamiseks
                                                                                                2
   vajaliku maa erastamist ning sellele maale kõigi kaasomanike kasuks hoonestusõiguse
   seadmist või nõuda AÕSRS § 12 alusel ehitiseosa müümist või kaasomandi lõpetamist.
   Järelikult oleks pidanud pärast seda, kui õigustatud isikule tagastati maaüksus hageja kasuks
   seatama hoonestusõigus. Teise võimalusena nägi seadus ette, et hagejale kuuluv mõtteline
   osa ehitisest võõrandatakse enampakkumisel ning hageja oleks pidanud saama omandi
   kaotuse eest õiglase hüvitise. Hageja ei ole loobunud temale kuuluvast ½ suurusest
   mõttelisest osast majavaldusele. MaaRS § 351 lg 2 sätestab, et hoonestusõigus seatakse
   ehitise omaniku kasuks, kes ei soovi või kellel ei ole õigust maad omandada. Hageja vastab
   neile tingimustele.

4. Kostjad vaidlesid 01.07.2014 esitatud vastuses hagiavaldusele vastu ja palusid jätta hagi
   läbi vaatamata; teha vaheotsuse, millega jätta hagi rahuldamata seoses aegumisega või jätta
   hagi kogu ulatuses rahuldamata. Esialgne hageja on loobunud oma õiguste teostamisest
   seoses tagastatava maaga (nii võimalusest maad välja osta kui ka hoonestusõiguse
   seadmisest). Seisukohta hageja vabatahtlikust loobumisest oma õiguste teostamisel seoses
   tagastatava maaga, kinnitab ka asjaolu, et ei enne ega ka aasta jooksul peale maa kandmist
   kinnistusraamatusse 19.04.1994 ei taotlenud hageja hoonestusõiguse seadmist. 01.12.1993
   jõustunud AÕSRS § 13 ja AÕSRS § 15 lg 1 tulenevalt oleks hageja vastavasisulise nõude
   saanud soovi korral esitada kuni 19.04.1995, peale mida muutus ehitis maatüki oluliseks
   osaks ning omandiõigus läks seaduslikult üle kinnisasja omanikule. Eeltoodust tulenevalt
   puudub hagejal käesoleval ajal mistahes seadusest tulenev õigus nõuda hoonestusõiguse
   seadmist ehitise omamiseks ja kasutamiseks. Lisaks leidsid kostjad, et nõude esitamiseks
   kostja II vastu puudub alus, kuna vaidlusaluse kinnistuga saab U-AK õigusjärglaseks olla
   vaid kostja I.

5. Hagejad palusid jätta kostjate taotluse hagi läbi vaatamata jätmiseks rahuldamata.

Maakohtu määrus ja selle põhjendused
6. Harju Maakohus rahuldas 04.02.2016 määrusega osaliselt kostjate 01.07.2014 taotluse hagi
   läbi vaatamata jätmiseks ning jättis hagi kostjate vastu hoonestusõiguse seadmise nõudes
   TsMS § 423 lg 2 p 2 alusel läbi vaatamata. Läbi vaatamata jäänud nõudega seonduvad
   hagejate ja kostjate menetluskulud jättis maakohus solidaarselt hagejate kanda ja kolmanda
   isiku menetluskulud jättis tema enda kanda.

7. Vastavalt õigustatud isiku 15.06.1993 avaldusele tagastas Keila Vallavalitsus 15.09.1993
   õigustatud isikule õigusvastaselt võõrandatud maaüksuse. Maaüksuse tagastamise ajal
   kehtinud Eesti Vabariigi maareformi seaduse (MaaRS) § 12 lg 1 nägi ette, et kaasomanikust
   füüsiline isik, kes ei ole maa tagastamise või asendamise õigustatud subjekt, võib oma osa
   maast välja osta, kui ta on maa erastamise subjekt vastavalt sama seaduse §-le 21. Samuti
   nägid MaaRS §-d 32–37 ette õiguse sõlmida maa kasutamiseks lepingut. Maa tagastamise
   ajal kehtinud MaaRS ei näinud ette aga õigust hoonestusõiguse seadmiseks. MaaRS § 3
   lg 2, mille kohaselt võimaldab sama seadus maareformi käigus seada maale
   hoonestusõigust, võeti vastu 27.10.1993. Samast kuupäevast kehtib ka MaaRS § 351 lg 1,
   mis sätestab, et maad võib anda kasutada hoonestusõiguse alusel vastavalt
   asjaõigusseadusele. Õiguse üldpõhimõtte kohaselt, kui võetakse vastu uus õigusnorm või
   muudetakse olemasolevat ja soovitakse uuele normile anda tagasiulatuvat jõudu juba
   tekkinud õigussuhetele, asjaoludele või toimingutele, tuleb seadusandja sellelaadne soov
   väljendada vastava seaduse rakendussätetes. Seadusandja ei ole andnud rakendussätetes
   tagasiulatuvat jõudu eelviidatud normidele, mis võimaldaksid hagejal seada

                                                                                              3
   hoonestusõigust (RKTKo nr 3-2-1-96-03, p 19). Seega ei ole hagejatel õigust nõuda
   hoonestusõiguse seadmist ka juhul, kui eeldada hagis märgitud asjaolude õigsust, st hagi on
   kõnealuse nõude osas õiguslikult perspektiivitu. TsMS § 423 lg 2 p 2 sätestab, et kohus võib
   jätta hagi läbi vaatamata ka juhul, kui ilmneb, et hagi ei ole esitatud hageja seadusega
   kaitstud õiguse ega huvi kaitseks või eesmärgil, millele riik peaks andma õiguskaitset või
   kui hagiga ei ole hageja taotletavat eesmärki võimalik saavutada (vt RKTKm nr 3-2-1-135-
   12, p 12).

Määruskaebus
8. Hagejad esitasid 19.02.2016 Harju Maakohtu 04.02.2016 määruse peale määruskaebuse,
   millega paluvad maakohtu määruse tühistada ja teha uue määruse, millega jätta kostjate
   01.07.2014 taotlus hagi läbi vaatamata jätmiseks täies ulatuses rahuldamata.

9. Maakohus on määruse tegemisel rikkunud TsMS § 351 lg-t 1, § 400 lg-t 5 ja § 436 lg-t 4
   (koosmõjus TsMS § 463 lg-ga 2), tehes üllatusliku lahendi. Kohus ei viidanud kordagi kogu
   menetluse kestel võimalusele, et hagi võib jääda läbivaatamata seetõttu, et norm, mis
   võimaldab hoonestusõiguse seadmist, võeti vastu hiljem kui maa tagastati.
   Menetlusosalised ei saanud selles osas maakohtu menetluses oma seisukohta avaldada. Kui
   kohus oleks sellele varasemalt menetluses tähelepanu pööranud, siis oleks hageja saanud
   esitada oma põhjendatud seisukoha selles osas, et asjaolu, et MaaRS § 32 lg 2 ning MaaRS
   § 351 lg 1 võeti vastu alles 27. oktoobril 1993.a, ei oma hagi läbivaatamata jätmise taotluse
   lahendamise aspektist mingit tähendust.

10. Hoonestusõiguse seadmise võimalus tekkis maareformi seadusesse koos asjaõigusseaduse
    vastuvõtmisega. AÕSRS § 2 lg 1 sätestab, et enne 1993. aasta 1. detsembrit tekkinud ja sel
    päeval kestvatele õigussuhetele kohaldatakse asjaõigusseaduse sätteid, kui käesolevast
    seadusest ei tulene teisiti. Järelikult on AÕSRS § 2 lg 1 viidatud normidel selgelt ka
    tagasiulatuv jõud. Asjaolu, et maa tagastamise ajal ei näinud MaaRS §-d 32-37 ette
    hoonestusõiguse seadmist, ei välista selle hilisemat seadmist. Vastupidine lähenemine ei
    ole kooskõlas maareformi põhimõtete ja eesmärkidega ega kohtupraktikaga. Ka
    asjaõigusseaduse rakendamisseaduse eelnõu seletuskirjast nähtuvalt on ilmne, et
    hoonestusõiguse seadmise õigus ja võimalus toodigi seadusesse sisse just põhjusel, et
    vältida selliste olukordade tekkimine, millises leidis ennast aastaid hiljem esialgne hageja.
    Veelgi enam, AÕSRS § 13 lg 1 sätestab, et kuni maa kandmiseni kinnistusraamatusse ei ole
    õiguslikul alusel kasutataval maal asuv ehitis maa oluline osa ja seda loetakse vallasasjaks.
    Sama paragrahvi lg 3 nägi ette, et ehitise omanik, kes ei soovi või kellel ei ole õigust saada
    maatüki omanikuks, võib nõuda endale hoonestusõigust.

11. XXX maaüksus kinnistati 19.04.1994 ning alles siis kanti kinnistu ainuomanikuna sisse U-
    AK. Järelikult oli ka 01.12.1993, kui jõustusid maareformi seaduse muudatused, mille
    kohaselt oli hagejal õigus nõuda enda kasuks XXX majavaldusele hoonestusõiguse
    seadmist, hageja jätkuvalt ehitise kui vallasasja omanik. Seega ei esinenud mitte ühtegi
    seaduslikku alust, mis välistaks tema poolt hoonestusõiguse seadmise nõudmise (ja/või
    MaaRS § 351 lg-le 1 tuginemise). Mitte kusagilt MaaRS-st ei nähtu, et MaaRS § 351 ja
    AÕSRSi kohaldamisala oleks piiratud üksnes nende isikutega, kelle ehitise aluse maa osas
    tagastamisotsused ei ole veel vastu võetud.

12. Maareformi seaduse esialgse vastuvõtmise ning jõustumise ajal ei olnud veel
    asjaõigusseadust, mis on tänase kinnisvaraturu ja tsiviilkäibe aluseks. Samuti on ilmne, et
    maareformi algusaastatel oli regulatsioonide lünklikus hoomatav ning laialdane ning

                                                                                                4
   seetõttu on ka maareformi seadust jooksvalt korduvalt täiendatud, täpsustatud ja
   parandatud. Vaidlust ei ole selles, et faktiliste asjaolude pinnalt on enam kui selge, et
   hagejate õiguseelnejale kuulus ½ suurune mõtteline osa XXX majavaldusest ja tänaseks
   päevaks on hagejad sellest ilma õigusliku aluseta ilma jäänud. Selline olukord ei saa olla
   lubatav. Tegemist on selgelt küsimustega, mis tuleb lahendada hagiavalduse sisulise
   lahendamise käigus, mitte hagi läbivaatamata jätmise taotluse lahendamisel.

Vastus määruskaebusele
13. Kostjad vaidlesid määruskaebusele vastu ja palusid jätta selle rahuldamata. Kolmas isik oli
    seisukohal, et hagi läbivaatama jätmine oli õiguspärane.

Edasine menetluse käik
14. Maakohus jättis määruskaebuse rahuldamata ning edastas selle TsMS § 663 lg 5 alusel
    läbivaatamiseks ja lahendamiseks ringkonnakohtule.

Ringkonnakohtu seisukoht
15. Ringkonnakohus, tutvunud asja materjalidega, leiab, et kohtumäärus tuleb TsMS § 667 lg
    2 alusel tühistada osas, milles maakohus rahuldas osaliselt kostjate taotluse hagi läbi
    vaatamata jätmiseks ning jättis hagi hoonestusõiguse seadmise nõudes läbi vaatamata,
    samuti menetluskulude jaotuse osas. Määruskaebus kuulub rahuldamisele osaliselt.

16. TsMS § 423 lg 2 p 2 kohaselt võib kohus jätta hagi läbi vaatamata, kui ilmneb, et hagi ei
    ole esitatud hageja seadusega kaitstud õiguse ega huvi kaitseks või eesmärgil, millele riik
    peaks andma õiguskaitset või kui hagiga ei ole hageja taotletavat eesmärki võimalik
    saavutada.

17. Hagiavalduse kohaselt kuulus esialgsele hagejale ½ mõttelist osa XXX kinnistul asuvatest
    hoonetest. Maareformi käigus tagastati Keila Vallavalitsuse 15.09.1993 otsuse alusel
    õigusvastaselt võõrandatud maa õigustatud isikule U-AK-le ning esialgsele hagejale kuuluv
    ½ suurune mõtteline osa hoonetest jäi tagastatud maale. Kostjad on U-AK pärijad ning on
    kantud kinnistu omanikena kinnistusraamatusse. Hagejad on palunud tuvastada kostjate
    kohustuse anda nõusolek hagejate kasuks hoonestusõiguse seadmiseks XXX kinnistul
    asuva ehitise omamiseks ja kasutamiseks või alternatiivselt mõista kostjatelt välja hüvitise
    omandiõiguse kaotamise eest.

18. Kolleegiumi arvates on maakohus leidnud ebaõigesti, et hagejate nõue, tuvastada kostjate
    kohustus anda nõusolek hagejate kasuks hoonestusõiguse seadmiseks, on õiguslikult
    perspektiivitu, kuna maaüksuse tagastamise ajal kehtinud Eesti Vabariigi maareformi
    seaduse (MaaRS) sätted ei näinud ette võimalust hoonestusõiguse seadmiseks ja
    seadusandja ei ole hoonestusõiguse seadmist võimaldavatele normidele andnud
    tagasiulatuvat jõudu. Ringkonnakohus leiab, et maakohtu määruses toodud põhjendused ei
    anna TsMS § 423 lg 2 p 2 kohaselt alust haginõude läbivaatamata jätmiseks.

19. Iseenesest on õige seisukoht, et maa tagastamise ajal, s.o 15.09.1993, kehtinud Eesti
    Vabariigi maareformi seadus ei näinud ette tagastatavale maale jäävale ehitisele
    hoonestusõiguse seadmise võimalust. Hoonestusõigus kui asjaõigus sätestati 1. detsembril
    1993.a jõustunud asjaõigusseaduses ning sellega seoses täiendati vastavalt ka maareformi
    seaduse sätteid. 01.12.1993 jõustunud asjaõigusseaduse (AÕS) § 16 lõikes 1 sätestati, et
    maatükiga püsivalt ühendatud ehitised on maatüki olulised osad. AÕS § 241 lõikega 1
    sätestati, et kinnisasja võib koormata selliselt, et isikul, kelle kasuks hoonestusõigus on

                                                                                              5
    seatud, on võõrandatav ja pärandatav tähtajaline õigus omada kinnisasjal sellega püsivalt
    ühendatud ehitist. AÕSRS § 2 lg 1 sätestas, et enne 1993. aasta 1. detsembrit tekkinud ja
    sel päeval kestvale õigussuhtele kohaldatakse asjaõigusseaduse sätteid, kui käesolevast
    seadusest ei tulene teisiti. Hagiavalduses esile toodud asjaolude kohaselt oli esialgne hageja
    asjaõigusseaduse jõustumise ajal olukorras, kus temale kuulus ½ mõtteline osa hoonetest,
    mis asusid U-AK-le tagastatud maaüksusel. Sellest võib järeldada, et AÕSRS § 2 lg 1
    tulenevalt kuulusid 01.12.1993 jõustunud asjaõigusseaduse ja asjaõigusseaduse
    rakendusseaduse sätteid kohaldamisele ka esialgse hageja ja U-AK vahelisele õigussuhtele.

20. Asjaõigusseaduse vastuvõtmisega seonduvalt ehitise, kui vallasasja õiguslikku staatust ja
    selle alusele maale hoonestusõiguse seadmise õigust on reguleeritud asjaõigusseaduse
    rakendamise seaduse sätetega. AÕSRS seletuskirjas on mh selgitatud, et eelnõu §-d 9-18
    käsitlevad asjaõigusseaduse sidumist maareformi ja muude kehtivate seadustega ning et
    ilma vastavate rakendussäteteta tekiks pärast asjaõigusseaduse jõustumist olukord, kus kõik
    maaga püsivalt ühendatud ehitised kuuluksid maa omanikule. Et vältida võimalust, et
    ehitise omanik jääks ilma oma omandiõigusest lihtsalt teadmatusest või muudel põhjustel
    on eelnõus nähtud ette, et teataval reformietapil võidakse hoonestusõigus anda ehitise
    omanikule ühepoolselt (tl lk 161). Hoonestusõiguse seadmise õigust ehitise alusele ja selle
    teenindamiseks vajalikule maale on reguleeritud AÕSRS §-des 13 ja 15.

21. TsMS § 423 lg 2 p 2 annab kohtule õiguse jätta läbi vaatamata hagi, mille esitamine on
    õiguslikult võimatu. Käesoleval juhul ei ole maakohus kontrollinud, kas hagiavalduses esile
    toodud asjaoludel võib hagejate nõudel olla õiguslik alus asjaõigusseaduse rakendamise
    seaduse sätete järgi, mistõttu ei olnud haginõude läbi vaatamata jätmine õige. Hagejad on
    palunud ringkonnakohtul jätta kostjate taotlus hagi läbi vaatamata jätmiseks rahuldamata.
    Kolleegium märgib, et ringkonnakohus ei tee ise uut otsustust kostjate taotluse kohta jätta
    hoonestusõiguse seadmise nõue läbi vaatamata. Perspektiivituse tõttu nõude läbivaatamata
    jätmise taotluse lahendamine on maakohtu pädevuses. Ülaltoodust tulenevalt tuleb tsiviilasi
    saata maakohtule menetluse jätkamiseks.

22. TsMS § 173 lg 3 sätestab, et kui kõrgema astme kohus tühistab alama astme kohtu lahendi
    ja saadab asja uueks läbivaatamiseks, jätab ta menetluskulude jaotuse alama astme kohtu
    otsustada. Seega tuleb maakohtul otsustada menetluskulude jaotus sõltuvalt asja
    lahendamise tulemusest.


(allkirjastatud digitaalselt)      (allkirjastatud digitaalselt)    (allkirjastatud digitaalselt)
       Indrek Soots                      Gaida Kivinurm                      Indrek Parrest




                                                                                                    6

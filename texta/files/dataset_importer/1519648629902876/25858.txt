                                                                                     2-16-442




                                KOHTUMÄÄRUS

Kohtuasja number                2-16-442
Määruse tegemise aeg ja koht    19. jaanuar 2016 kell 16.00, Narva kohtumaja
Kohus                           Viru Maakohus
Kohtunik                        Aarne Lõhmus
Kohtujurist                     Maksim Lütter
Kohtuasi                        A S pankrotiavaldus
Menetlustoiming                 Pankrotiavalduse     menetlusse      võtmine    ja    pankroti
                                väljakuulutamine
Menetlusosalised ja esindajad   Võlgnik:              A S (ik XXX)
                                Võlgniku esindaja:    Vandeadvokaat Ilya Zuev

RESOLUTSIOON

   1. Võtta menetlusse A S pankrotiavaldus pankroti väljakuulutamiseks.

   2. Välja kuulutada füüsilise isiku A S (ik XXX) pankrot 19. jaanuaril 2016 kell 16.00.

   3. Nimetada A S pankrotihalduriks Kristi Relvik (Advokaadibüroo Kristi Relvik;
      postiaadress XXX).

   4. Määrata võlausaldajate esimese üldkoosoleku toimumise ajaks 16. veebruar 2016
      algusega kell 16:00 Viru Maakohtu Narva kohtumajas, asukohaga 1. Mai tn 2
      Narva linn, kohtusaal nr 4.

   5. Pankrotihalduril koostada võlausaldajate esimeseks üldkoosolekuks pankrotivara
      nimekiri.

   6. A S võlausaldajad on kohustatud hiljemalt kahe kuu jooksul esimese pankrotiteate
      väljaandes Ametlikud Teadaanded ilmumise päevast arvates teatama haldurile
      kõigist oma enne pankroti väljakuulutamist tekkinud nõuetest A S vastu, sõltumata
      nõude tekkimise alusest ja nõude täitmise tähtpäevast. Kui nõue on mõjuval
      põhjusel esitatud pärast nimetatud tähtaja möödumist, ennistab üldkoosolek
      võlausaldaja taotlusel nõude esitamise tähtaja. Nõuet ei saa esitada pärast seda, kui
      jaotusettepanek on esitatud kohtule kinnitamiseks. Nõude esitamise tähtaja
      ennistamine ei ole vajalik pandiga tagatud nõude puhul. Kui nõude esitamise
      tähtaega ei ole ennistatud, võetakse nõue kaitsmisele, kuid tunnustamise korral
      rahuldatakse pärast õigeaegselt esitatud tunnustatud nõuete rahuldamist.

                                                                                         1(5)
                                                                                           2-16-442

   7. Peatada sundtäitmine A S vara suhtes.

   8. Pankrotiavalduse tagamiseks keelata A S pankrotivara käsutamine ilma
      pankrotihalduri     nõusolekuta.   Kanda      kinnistusraamatusse ja teistesse
      vararegistritesse võlgnikule kuuluva vara käsutamise keelumärked, arestida
      võlgniku rahalised vahendid krediidiasutustes.

   9. Pankrotiavalduse    tagamise     osas    täidab         kohtumäärust        pankrotihaldur
      täitemenetluse seadustikus sätestatud korras.

   10. A S kaotab õiguse teha tehinguid pankrotivaraga ning võib pankrotivara käsutada
       halduri nõusolekul. Halduri nõusolekuta tehtud käsutustehing on tühine.

   11. A S ei tohi tema pankroti väljakuulutamisest kuni pankrotimenetluse lõpuni kohtu
       loata olla ettevõtja, juriidilise isiku juhtorgani liige, juriidilise isiku likvideerija ega
       prokurist.

   12. Avaldada viivitamatult pankrotimääruse kohta teadaanne väljaandes Ametlikud
       Teadaanded. Pankrotiteates märkida pankroti välja kuulutanud kohtu nimi, otsuse
       tegemise kuupäev ja kellaaeg, andmed võlgniku ja halduri kohta, ettepanek
       võlausaldajatele oma nõuete esitamiseks ja nõuete esitamise tähtaeg, nõude
       tähtaegselt esitamata jätmise tagajärjed ning võlausaldajate esimese üldkoosoleku
       toimumise aeg ja koht ja et võlgnikule võlgnevate kohustuste täitmist võib vastu
       võtta üksnes haldur.

   13. Jätta kõik menetluskulud täies ulatuses A S kanda.

   14. Pankrotimäärus kuulub täitmisele viivitamatult.

   15. Saata kohtumäärus pankrotihaldurile ja A S esindajale.


EDASIKAEBAMISE KORD

Pankrotimääruse peale võib esitada määruskaebuse Tartu Ringkonnakohtule Viru Maakohtu kaudu
15 päeva jooksul pankrotiteate avaldamisest. Määruskaebust ei saa esitada peale viie kuu
möödumist kohtumäärus tegemisest arvates.

Kohus selgitab, et menetlusabi taotlemise korral peab menetlusabi taotleja seaduses sätestatud
tähtaja järgimiseks tegema tähtaja kestel ka menetlustoimingu, mille tegemiseks ta menetlusabi
taotleb, eelkõige esitama kaebuse. Kaebuse põhjendamiseks või riigilõivu tasumiseks või kaebuses
esineva sellise puuduse kõrvaldamiseks, mis on seotud menetlusabi taotlemisega, annab kohus
sellisel juhul mõistliku tähtaja pärast menetlusabi andmise taotluse lahendamist, kui nimetatud
taotlus ei olnud esitatud põhjendamatult või tähtaja pikendamise eesmärgil. See ei välista
menetlustähtaja ennistamist.



ASJAOLUD

A S esitas Viru Maakohtule pankrotiavalduse. Võlgnik palub algatada tema pankrotimenetlus
põhjusel, et on maksejõuetu ning maksejõuetus ei ole ajutise iseloomuga. Avaldaja võlgnevuse
(kohustuste) summaarne maht on 105 223,21 eurot. Maksejõuetuse põhjuseks on töö puudus ja
                                                                                        2(5)
                                                                                        2-16-442

halb tervislik seisund, mis ei võimaldanud tal töö teha ja tulu teenida. Võlgnik on esitanud ka
kohustusest vabastamise menetluse alustamise avalduse.

KOHTUMÄÄRUSE PÕHJENDUSED

Kohus, tutvunud pankrotiavaldusega, leiab, et see vastab pankrotiseaduse (edaspidi PankrS) § 13
nõuetele ja ei esine PankrS § 14 ja tsiviilkohtumenetluse seadustikus (edaspidi TsMS) § 371
sätestatud pankrotiavalduse menetlusse võtmisest keeldumise aluseid.

Kohus leiab, et pankrotiavaldus tuleb võtta menetlusse.

PankrS § 15 lg 2 kohaselt kui pankrotiavalduse on esitanud füüsilisest isikust võlgnik, võib kohus
võlgniku varalist olukorda arvestades jätta ajutise halduri nimetamata ja 10 päeva jooksul
pankrotiavalduse saamisest pankroti välja kuulutada.

PankrS § 31 lg 1 kohaselt kuulutab kohus pankroti välja, kui võlgnik on maksejõuetu. PankrS § 1
lg 2 kohaselt on võlgnik maksejõuetu, kui ta ei suuda rahuldada võlausaldaja nõudeid ja see
suutmatus ei ole võlgniku majanduslikust olukorrast tulenevalt ajutine. PankrS § 31 lg 4 sätestab,
et kui pankrotiavalduse on esitanud võlgnik, siis eeldatakse, et ta on maksejõuetu.

Kohus leiab, et avaldaja poolt esitatud tõenditega on kindlaks tehtud, et võlgniku maksejõuetus on
püsiva iseloomuga. Võlgnikul on kohustusi üle 100 000 euro ning vara sellise rahalise kohustuse
täitmiseks puudub. Eeltoodust tulenevalt loeb kohus tõendatuks, et võlgnik ei suuda rahuldada
võlausaldajate nõudeid ja see suutmatus ei ole võlgniku majanduslikust olukorrast tulenevalt
ajutine, mistõttu tuleb pidada võlgnikku maksejõuetuks.

Kohus leiab, et tuleb välja kuulutada füüsilisest isikust võlgniku pankrot.

PankrS § 31 lg 5 kohaselt pankroti kuulutab kohus välja määrusega (pankrotimäärus).
Pankrotimääruses tuleb märkida pankroti väljakuulutamise kellaaeg. Pankroti väljakuulutamisega
algab pankrotimenetlus. PankrS § 31 lg 6 kohaselt pankroti väljakuulutamisel otsustab kohus
võlausaldajate esimese üldkoosoleku toimumise aja ja koha, pankrotihalduri (haldur) nimetamise
ning hagi tagamise abinõude kohaldamise. Kui hagi tagamise abinõusid oli kohaldatud enne
pankroti väljakuulutamist, jäävad need kehtima, kui kohus ei otsusta teisiti.

Nõusoleku pankrotihalduriks nimetamiseks on andnud Kristi Relvik. Vastavalt PankrS § 56 peab
halduril olema kohtu ja võlausaldajate usaldus ning ta peab olema sõltumatu võlgnikust ja
võlausaldajatest.

Kohus on seisukohal, et Kristi Relvik on usaldusväärne isik pankrotihalduriks nimetamiseks.

Kohus kuulutab pankroti välja 19. jaanuaril 2016 kell 16:00.

Võlgniku pankrotihalduriks tuleb nimetada Kristi Relvik.

Võlausaldajate esimene üldkoosolek tuleb korraldada 16. veebruaril 2016 kell 16:00 Viru
Maakohtu Narva kohtumaja saalis nr 4.

Vastavalt PankrS § 18 lg 1, kohus võib pankrotiavalduse tagamiseks rakendada kõiki hagi
tagamise abinõusid, /---/.



                                                                                              3(5)
                                                                                        2-16-442

Vastavalt PankrS § 20 lg 1, kohus võib keelata võlgnikul ajutise halduri nõusolekuta vara
käsutada. Käsutuskeelu võib kehtestada kogu või osa vara suhtes.

Lähtuvalt PankrS § 21 lg 1 – 3, määrus, millega kehtestatakse PankrS § 20 lõikes 1 nimetatud
käsutuskeeld, avaldatakse väljaandes Ametlikud Teadaanded. Määrus saadetakse võlgnikule ja
ajutisele pankrotihaldurile. Kui võlgnik on kantud äriregistrisse või mittetulundusühingute ja
sihtasutuste registrisse, edastab kohus käesoleva paragrahvi lõikes 1 nimetatud määruse ärakirja
viivitamatult võlgniku asu- või elukohajärgsele kohtu registriosakonnale. Käsutuskeelu
sissekandmise kohta kinnistusraamatusse, laevakinnistusraamatusse ning Eesti väärtpaberite
keskregistrisse kohaldatakse vastavalt PankrS §-des 40 ja 41 sätestatut.

TsMS § 378 lg 1 p 2-6 kohaselt, hagi tagamise abinõud on: kostja või teise isiku valduses oleva
kostjale kuuluva vara arestimine ning selle alusel käsutuskeelu nähtavaks tegeva keelumärke
kandmine kinnistusraamatusse või muu käsutuskeeldu nähtavaks tegeva kande tegemine muusse
vararegistrisse; kostjal teatud tehingute ja toimingute tegemise keelamine, muu hulgas
lähenemiskeelu kohaldamine; teisel isikul kostjale vara üleandmise või kostja suhtes muude
kohustuste täitmise keelamine, millega võib siduda ka kohustuse anda vara üle kohtutäiturile või
maksta raha kohtu ettenähtud pangakontole; kostja kohustamine asja kohtutäiturile
hoiuleandmiseks; täitemenetluse peatamine, täitemenetluse jätkamise lubamine üksnes tagatise
vastu või täitetoimingu tühistamine, kui täitedokument on hagi esitamisega vaidlustatud või kui
kolmas isik on esitanud hagi vara arestist vabastamiseks või muul põhjusel sundtäitmise
lubamatuks tunnistamiseks.

Kohus leiab, et pankrotimenetluse tagamiseks tuleb rakendada hagi tagamise abinõusid.

Pankrotiavalduse tagamiseks peatada sundtäitmine võlgniku vara suhtes, keelata võlgnikul vara
käsutamine ilma pankrotihalduri nõusolekuta. Kanda kinnistusraamatusse ja teistesse
vararegistritesse võlgnikule kuuluva vara käsutamise keelumärked, arestida võlgniku rahalised
vahendid krediidiasutustes. Pankrotiavalduse tagamise osas täidab kohtumäärust pankrotihaldur
täitemenetluse seadustikus sätestatud korras.

PankrS § 36 lg 6 kohaselt, füüsilisest isikust võlgnik võib pankrotivara käsutada halduri
nõusolekul. Halduri nõusolekuta tehtud käsutustehing on tühine. Vastavalt PankrS § 91 lg 1,
füüsilisest isikust võlgnik ei tohi tema pankroti väljakuulutamisest kuni pankrotimenetluse lõpuni
kohtu loata olla ettevõtja, juriidilise isiku juhtorgani liige, juriidilise isiku likvideerija ega
prokurist.

Võlgnik kaotab õiguse teha tehinguid seoses pankrotivaraga ning võib pankrotivara käsutada
halduri nõusolekul. Halduri nõusolekuta tehtud käsutustehing on tühine. Võlgnik ei tohi tema
pankroti väljakuulutamisest kuni pankrotimenetluse lõpuni kohtu loata olla ettevõtja, juriidilise
isiku juhtorgani liige, juriidilise isiku likvideerija ega prokurist.

PankrS § 33 lg 1, 2 ja 3 kohaselt avaldab kohus viivitamata pankrotimääruse kohta teate
väljaandes Ametlikud Teadaanded (pankrotiteade). Pankrotiteates märgitakse kohtu nimi, määruse
tegemise kuupäev ja kellaaeg, andmed võlgniku ja halduri kohta, ettepanek võlausaldajatele oma
nõuete esitamiseks ja nõuete esitamise tähtaeg ning võlausaldajate esimese üldkoosoleku
toimumise aeg ja koht. Pankrotiteates märgitakse, et võlgnikule võlgnevate kohustuste täitmist
võib vastu võtta üksnes haldur.

Menetluskulud



                                                                                              4(5)
                                                                                           2-16-442

PankrS § 150 lg 1 p 1, p 2 ja p 5 ning lg 2, pankrotimenetluse kulud on menetluskulud, ajutise
halduri tasu, ajutise halduri ja halduri tehtud vajalikud kulutused oma ülesannete täitmiseks. Kui
pankrotiavaldus rahuldatakse, samuti kui pankrotimenetlus lõpetatakse kompromissiga, tasutakse
pankrotimenetluse kulud pankrotivarast.

Kõik menetluskulud tuleb täies ulatuses jätta võlgniku kanda.

Viivitamatu täitmine

PankrS § 31 lg 7 kohaselt, pankrotimäärus kuulub viivitamatule täitmisele. Pankrotimääruse
täitmist ei saa peatada ega ajatada, samuti ei saa muuta otsuse seaduses sätestatud täitmise viisi ja
korda.

Pankrotimäärus kuulub täitmisele viivitamatult.

Digitaalne allkiri

Aarne Lõhmus
kohtunik




                                                                                                5(5)

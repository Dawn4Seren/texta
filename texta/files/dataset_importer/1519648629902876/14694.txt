                                           RIIGIKOHUS
                                   KRIMINAALKOLLEEGIUM


                                        KOHTUMÄÄRUS


 Kohtuasja number                     3-1-1-43-16
 Määruse kuupäev                      24. mai 2016
 Kohtukoosseis                        Eesistuja Hannes Kiris, liikmed Lea Kivi ja Peeter Roosma
 Kohtuasi                             Kahtlustatava E. V-i suhtes antud jälitustoimingu loa
                                      vaidlustamine
 Vaidlustatud kohtulahend             Tartu Ringkonnakohtu 25. jaanuari 2016. a määrus
                                      kriminaalasjas nr 1-15-4897
 Kaebuse esitaja ja kaebuse liik      Lõuna Ringkonnaprokuratuuri ringkonnaprokurör Margus
                                      Lellep, määruskaebus
 Teised määruskaebemenetluse          E. V-i kaitsja vandeadvokaat Toomas Pikamäe
 pooled
 Asja läbivaatamise kuupäev ja        27. aprill 2016, kirjalik menetlus
 viis

RESOLUTSIOON


1. Jätta Tartu Ringkonnakohtu 25. veebruari 2016. a määrus kriminaalasjas nr 1-15-4897
muutmata ja prokuröri määruskaebus rahuldamata.


2. Mõista Eesti Vabariigilt E. V-i kasuks välja 546 (viissada nelikümmend kuus) eurot ja 25
senti valitud kaitsjale määruskaebemenetluses makstud tasu katteks.


ASJAOLUD JA MENETLUSE KÄIK

1. Tartu Maakohtu eeluurimiskohtuniku 25. juuli 2014. a määrusega kriminaalasjas nr xxxxxxxxxxx
rahuldati Lõuna Ringkonnaprokuratuuri 25. juuli 2014. a taotlus ja anti luba teha E. V-i suhtes
kriminaalmenetluse seadustiku (KrMS) §-s 1267 sätestatud jälitustoimingut, et koguda kriminaalasja
lahendamiseks vajalikku tõendusteavet. Määrusega lubati kuulata ja vaadata salaja pealt ning
helisalvestada ajavahemikus 25. juulist 25. septembrini 2014 tema kasutuses olevate telefonide
vahendusel edastatavat teavet. Tartu Maakohtu määrust tutvustati E. V-ile 2. juunil 2015.

2. 12. juunil 2015 esitas E. V-i kaitsja Meelis Leis Tartu Maakohtu 25. juuli 2014. a määruse peale
kaebuse, milles taotles jälitustoimingu loa tühistamist ning E. V-i suhtes tehtud jälitustoimingu
õigusvastaseks tunnistamist. Kaitsja hinnangul ei järgitud jälituslubade taotlemisel ega andmisel
ultima ratio-põhimõtet.

3. Tartu Ringkonnakohtu 25. augusti 2015. a määrusega jäeti maakohtu määruse peale esitatud
kaebus läbi vaatamata. Ringkonnakohus leidis, et kriminaalmenetluse ajal ei ole võimalik
jälitustoimingute lubade seaduslikkust määruskaebemenetluses vaidlustada.

4. Riigikohtu kriminaalkolleegiumi 7. detsembri 2015. a määrusega asjas nr 3-1-1-107-15 tühistati
ringkonnakohtu määrus ja asi saadeti ringkonnakohtule sisuliseks lahendamiseks põhjendusega, et
kriminaalasjas ei toimu veel kohtulikku arutamist.

5. Tartu Ringkonnakohtu 25. jaanuari 2016. a määrusega kaitsja määruskaebus rahuldati, Tartu
Maakohtu 25. juuli 2014. a määrus tühistati ja E. V-i suhtes tehtud jälitustoimingud tunnistati
õigusvastaseks. Määruse põhjenduse kohaselt ei ole jälitustoimingu loa andmisel järgitud ultima
ratio-põhimõtet. Eeluurimiskohtuniku järelduste kujunemine ei ole jälgitav, sest olemasolevat
tõenduslikku baasi ei ole seostatud jälitustoimingute tegemise vajadusega. Kohus piirdus üldist ja
deklaratiivset laadi põhistustega.


MÄÄRUSKAEBEMENETLUSE POOLTE SEISUKOHAD

6.      Ringkonnakohtu määruse peale esitas määruskaebuse Lõuna Ringkonnaprokuratuuri
ringkonnaprokurör Margus Lellep, kes taotleb ringkonnakohtu määruse tühistamist ja kaitsja
määruskaebuse saatmist Tartu Maakohtule põhimenetluse raames lahendamiseks. Prokurör
põhjendab oma seisukohti järgmiselt.

6.1.     Lõuna Ringkonnaprokuratuur koostas 31. detsembril 2015 süüdistusakti, millega K. V-ile ja
E. V-ile esitati süüdistus KarS § 210 lg 2 – § 25 lg 2 järgi. Kriminaalasi saadeti menetlemiseks Tartu
Maakohtule ja jagati kohtunikule 13. jaanuaril 2016.

6.2.       Ringkonnakohus määras asja lahendamisele kirjalikus menetluses 11. detsembril 2015.
Vaidlustatud määrus tehti 25. jaanuaril 2016, seega pärast kriminaalasja saatmist kohtule sisuliseks
arutamiseks. Eeltoodust tulenevalt pidanuks ringkonnakohus jätma määruskaebuse läbi vaatamata ja
edastama selle asja menetlevale kohtule. Prokuröri hinnangul peab sellist olukorda lahendama
analoogselt uurimiskaebemenetlusega (KrMS § 228 lg 6). Isegi juhul, kui kohtumenetluse pool ei
soovi jälitustoimingu tulemusena saadud tõendit kasutada, peab kohus toimingu peale esitatud
kaebuse läbivaatamisel võtma kohtuotsuses seisukoha selle seaduslikkuse kohta. Prokuröri hinnangul
rikkus ringkonnakohus määruskaebuse edastamata jätmisel oluliselt kriminaalmenetlusõigust KrMS §
339 lg 2 tähenduses.

7.     Määruskaebusele esitatud vastuses leiab kaitsja, et määruskaebuses esitatud seisukohad on
põhjendamatud ega tingi ringkonnakohtu määruse tühistamist. Prokurör ei vaidlusta määruse sisulist
põhjendatust, vaid leiab, et ringkonnakohtul puudus selle tegemiseks pädevus. Kaitsja hinnangul
oleks tegemist E. V-i kaebeõiguse alusetu piiramisega. Praegusel ajal ei ole süüdistatavat kohtu alla
antud ja ringkonnakohtule määruskaebuse esitamise ajal ei saanud tõsikindlalt väita, et seda ka
tehakse.
KOLLEEGIUMI SEISUKOHT

8. Käesolevas asjas vajab lahendamist küsimus, kas ringkonnakohus oli õigustatud läbi vaatama
maakohtu määruse peale esitatud kaitsja määruskaebuse.

8.1.   Riigikohtu praktika kohaselt ei saa jälitustoiminguks antud kohtu loa seaduslikkust vaidlustada
määruskaebe     korras    kriminaalasja     sisulise    kohtuliku   arutamise    ajal   (vt   Riigikohtu
kriminaalkolleegiumi 16. juuni 2015. a määrus asjas nr 3-1-1-48-15, p 20.) Viidatud kriminaalasjas
anti süüdistatavad kriminaalasjas kohtu alla enne, kui kaitsja esitas ringkonnakohtule määruskaebuse
nende suhtes kohtueelses menetluses antud jälitustoimingu loa seaduslikkuse vaidlustamiseks. Seda
seisukohta kinnitas Riigikohus ka 20. oktoobri 2015. a määruses asjas
nr 3-1-1-76-15, leides, et kuigi isiku suhtes on käimas mitu kriminaalmenetlust, jättis ringkonnakohus
määruskaebused alusetult läbi vaatamata, sest puuduvad andmed, et mõni neist kriminaalasjadest
oleks saadetud kohtusse sisuliseks arutamiseks (p 7).

8.2.         Praeguses asjas esitas kaitsja ringkonnakohtule määruskaebuse 12. juunil 2015.
Ringkonnakohus määras asja läbivaatamisele kirjalikus menetluses 11. detsembril 2015 ja tegi asja
lahendava määruse 25. jaanuaril 2016. Prokurör saatis süüdistusakti kohtusse 31. detsembril 2015 ja
14. märtsi 2016. a määrusega anti E. V. kohtu alla. Seega määruskaebuse esitamise ajaks ei olnud
süüdistusakt veel kohtusse saadetud ja seega ei toimunud ka E. V-i kriminaalasja kohtulikku
arutamist.

8.3.      Kolleegium leiab, et määruskaebuse läbi vaatamata jätmiseks ei ole alust juhul, kui
süüdistusakt   saadetakse   kohtusse      määruskaebemenetluse      kestel.   Ringkonnakohus    ei   ole
õigusemõistmisel seotud prokuratuuri toimingutega kohtueelses menetluses ja olukorras, kus
määruskaebus esitati ringkonnakohtule õigel ajal ja nõuetekohaselt, ei ole õiguslikku alust
määruskaebemenetluse katkestamiseks. Vastupidine lahendus põhjustaks õiguskindlusetust, sest
pärast ringkonnakohtu määruse tegemist võib selguda, et süüdistusakt saadeti maakohtule vahetult
enne või samal ajal ringkonnakohtu määruse tegemisega. Samuti mõjutaks lahendi tegemise
võimalikkust ringkonnakohtusse saabunud määruskaebuse menetlemise kiirus. Kuigi Riigikohtu
praktikas on nenditud, et seadusandja eesmärk KrMS § 12612 kui kaebeõiguse erikorra sätestamisel
oli eeskätt reguleerida n-ö kriminaalmenetlusvälist olukorda, kus jälitusmenetluseks antud loa
vaidlustamine kriminaalasja sisulisel arutamisel on mingil põhjusel välistatud (vt Riigikohtu
kriminaalkolleegiumi 16. juuni 2015. a määrus asjas nr 3-1-1-48-15, p 12), ei tulene siiski seadusest,
et süüdistusakti saatmisel kohtusse määruskaebemenetluse kestel tuleks jätta määruskaebus läbi
vaatamata. Analoogne lahendus nähtub KrMS § 228 lg-st 6, mille kohaselt lähtutakse nn
uurimiskaebemenetluses kaebuse läbivaatamise pädevuse hindamisel samuti kaebuse esitamise ajast.
Kaebus edastatakse kriminaalasja arutavale kohtule vaid juhul, kui kaebus saabub prokuratuuri pärast
süüdistusakti kohtusse saatmist.

9. Jälitustoimingu seaduslikkuse hindamisel määruskaebemenetluses on sama õiguslik tagajärg, mis
asja sisulisel arutamisel ehk siis kohus annab hinnangu jälitustoiminguks antud loa seaduslikkusele ja
põhjendatusele, seda küll määruskaebuse piires ja üksnes isiku suhtes, kelle kohta see on esitatud
(KrMS § 389 lg 2). KrMS § 1261 lg 4 kohaselt on jälitustoiminguga saadud teave tõend, kui
jälitustoimingu loa taotlemisel ja andmisel ning jälitustoimingu tegemisel on järgitud seaduse
nõudeid. Seejuures tuleb ringkonnakohtul lähtuda Riigikohtu kriminaalkolleegiumi 30. juuni 2014. a
otsuses asjas nr 3-1-1-14-14 väljendatust. Nimelt asuti selles otsuses seisukohale, et jälitustoiminguga
tõendi saamisena KrMS § 111 mõttes tuli kuni 1. jaanuarini 2013 mõista vaid jälitusasutuste endi
tegevust, samal ajal kui eeluurimiskohtuniku loa ebaseaduslikkus (nt ultima ratio-põhistamatus) ei
tähenda automaatselt kohtuniku loa puudumist ega ka kõnealuse tõendi lubamatust (samas, p-d 777‒
778). Viidatud otsuse p-s 780 on Riigikohtu kriminaalkolleegium aga märkinud, et 1. jaanuaril 2013
jõustunud KrMS § 1261 lg 4 kohaselt on nõuded jälitustoimingu seaduslikkusele muutunud
rangemaks ja kohtulik järelkontroll eeluurimiskohtuniku antud jälitustoimingu loa seaduslikkuse üle
ei kõrvalda enam nt puudulikult põhjendatud määruse alusel saadud tõendi lubamatust. Kuid seda
vaid juhul, kui ka see luba on antud pärast 1. jaanuari 2013.

10.      Obiter dictum´i korras märgib kolleegium, et vaieldamatult viib praegune seadusandlik
lahendus selleni, et jälitustoimingu loa seaduslikkust võidakse vaidlustada määruskaebemenetluses
pärast seda, kui kahtlustatavat teavitatakse tema suhtes tehtud jälitustoimingust ja selleks antud loast
kohtueelse menetluse lõpuleviimisel. Võttes arvesse, et vaidlustamine peab toimuma 10 päeva
jooksul pärast teavitamist, ei ole süüdistusakti kohtule edastamine selle aja jooksul võimalik ka juhul,
kui prokurör kavatseb kasutada kogutud teavet kohtulikul arutamisel tõendina. Seega ei pruugi
praegune õiguslik lahendus vastata kõige paremini seadusandja esialgsele eesmärgile. Siiski ei anna
see alust piirata määruskaebust läbi vaatava kohtu pädevust.

11.   Kooskõlas eelmärgituga ja tuginedes KrMS § 390 lg-le 1 ja § 361 lg 1 p-le 1, jätab Riigikohtu
kriminaalkolleegium Tartu Ringkonnakohtu 25. jaanuari 2016. a määruse E. V-i kriminaalasjas
muutmata ja määruskaebuse rahuldamata.

12.     Kaitsja on esitanud taotluse hüvitada E. V-ile määruskaebemenetlusega seotud kulud, s.o
valitud kaitsjale makstud tasu 546 eurot ja 25 senti. Arve selgituste kohaselt kulutas kaitsja
kriminaalasja materjalide analüüsimiseks E. V-i ja K. V-i asjades kokku 7 tundi 55 minutit (tunnitasu
115 eurot, millele lisandub käibemaks). Seetõttu on arvel vastuste koostamiseks kulunud summa
1092 eurot 50 senti, sealhulgas käibemaks, jagatud kaheks. KrMS § 173 lg 1 p 1 ja § 175 lg 1 p 1
kohaselt kuulub kriminaalmenetluse kulude hulka valitud kaitsjale makstud mõistliku suurusega tasu.
Kolleegiumi hinnangul on kaitsja tehtud toimingud süüdistatava huvide kaitsmiseks Riigikohtu
menetluses vajalikud ja nendeks kulunud aeg põhjendatud. Samuti on kaitsja tunnitasu mõistliku
suurusega. Kuna Riigikohus jätab prokuröri määruskaebuse rahuldamata, tuleb nimetatud
menetluskulu KrMS § 187 lg 2 alusel E. V-ile hüvitada.
(allkirjastatud digitaalselt)

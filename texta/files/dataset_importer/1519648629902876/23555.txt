                              KOHTUOTSUS
                                  EESTI VABARIIGI NIMEL


Kohus                                 Tartu Ringkonnakohus

Kohtukoosseis                         Triin Uusen-Nacke, Andra Pärsimägi, Viivi Tomson

Otsuse tegemise aeg ja koht           15. veebruar 2016 Tartu

Tsiviilasja number                    2-15-5432

Tsiviilasi                            E.E. hagi E.E. vastu elatise väljamõistmiseks

Tsiviilasja hind                      950 eurot

apellatsioonikohtus

Vaidlustatud kohtulahend              Tartu Maakohtu 6. oktoobri 2015 otsus

Kaebuse esitaja ja kaebuse liik       E.E.i apellatsioonkaebus

Kohtuistungi toimumise aeg            Kirjalik menetlus

Menetlusosalised ja nende             Apellant (kostja): E.E. (isikukood XXXXXXX), lepinguline
                                      esindaja Armand Mark
esindajad
                                      Vastustaja (hageja): E.E. (isikukood XXXXXXXX), seaduslik
                                      esindaja T.A., lepinguline esindaja Maia Ploom
RESOLUTSIOON                          1. Tühistada Tartu Maakohtu 6. oktoobri 2015 otsus
                                      osaliselt tagasiulatuvalt ülalpidamiskohustuse täitmiseks
                                      väljamõistetud summa suuruse osas (resolutsiooni
                                      punkt 2) ja osas, millega mõisteti välja E.E.ilt elatis E.E.i
                                      kasuks keskhariduse omandamiseni gümnaasiumis või
                      kutseõppeasutuses, kuid mitte kauem kui 21-aastaseks
                      saamiseni (resolutsiooni punkt 3).
                      Teha tühistatud osas uus otsus, millega välja mõista E.E.ilt
                      E.E.i kasuks ülalpidamiskohustuse täitmiseks alates
                      06.04.2015 kuni 01.02.2016 elatis ühekordse summana
                      491,67 eurot ja alates 01.02.2016 igakuiselt elatis 50 eurot
                      kuni E.E.i täisealiseks saamiseni 30.06.2027; jätta
                      rahuldamata E.E.i nõue E.E.i vastu tagasiulatuva
                      ülalpidamise väljamõistmiseks ning jätta läbi vaatamata
                      E.E.i hagi E.E.i vastu elatise väljamõistmiseks, kui E.E.
                      täisealiseks saanuna jätkab põhi- või keskhariduse
                      omandamist        põhikoolis,       gümnaasiumis         või
                      kutseõppeasutuses, kuid mitte kauem kui 21-aastaseks
                      saamiseni.
                      2. Muus osas jätta Tartu Maakohtu 6. oktoobri 2015 otsus
                      muutmata.
                      3. Lugeda kohtuotsuse resolutsioon tervikuna sõnastatuks
                      järgmiselt:
                      „3.1. Hagi rahuldada osaliselt.
                      3.2.    Välja      mõista       E.E.ilt  E.E.i    kasuks
                      ülalpidamiskohustuse täitmiseks alates 06.04.2015 kuni
                      01.02.2016 elatis ühekordse summana 491,67 eurot.
                      3.3. Välja mõista E.E.ilt E.E.i kasuks alates 01.02.2016
                      igakuine elatis 50 eurot kuni E.E.i täisealiseks saamiseni
                      30.06.2027.
                      3.4. Jätta rahuldamata E.E.i nõue E.E.i vastu tagasiulatuva
                      ülalpidamise väljamõistmiseks.
                      3.5. Jätta läbi vaatamata E.E.i nõue E.E.i vastu elatise
                      väljamõistmiseks, kui E.E. täisealiseks saanuna jätkab
                      põhi- või keskhariduse omandamist põhikoolis,
                      gümnaasiumis või kutseõppeasutuses, kuid mitte kauem
                      kui 21-aastaseks saamiseni.
                      3.6. Elatise maksmise kohustus tuleb täita rahasummade
                      kandmisega T.A. kontole nr XXXXXXXXX, selgitusega
                      „elatis lapsele“. Igakuine elatis tuleb tasuda järgneva kuu
                      eest ette kuu viimaseks kuupäevaks.
                      3.7. Jätta menetluskulud maakohtus poolte endi kanda.“
                      4. Apellatsioonkaebus rahuldada osaliselt.
                      5. Menetluskulud ringkonnakohtus jätta poolte endi
                      kanda.
Edasikaebamise kord   Otsuse peale võib esitada kassatsioonkaebuse Riigikohtule
                      30 päeva jooksul otsuse kättetoimetamisest.
                      Hagimenetluses     Riigikohtus     võib    menetlusosaline
                      menetlustoiminguid teha ning avaldusi ja taotlusi esitada


                              2
                                         üksnes vandeadvokaadi vahendusel, kui seaduses ei ole
                                         sätestatud teisiti.
                                         Juhul, kui menetlusosaline taotleb menetlusabi, peab ta
                                         esitama tähtaja kestel kassatsioonkaebuse. Kaebuse
                                         põhjendamiseks või riigilõivu tasumiseks või kaebuses esineva
                                         sellise puuduse kõrvaldamiseks, mis on seotud menetlusabi
                                         taotlemisega, annab kohus mõistliku tähtaja pärast
                                         menetlusabi taotluse lahendamist, kui nimetatud taotlus ei ole
                                         esitatud põhjendamatult või tähtaja pikendamise eesmärgil.


MENETLUSOSALISTE NÕUDED, VASTUVÄITED JA PÕHJENDUSED

1. E.E. (hageja) esitas 6. aprillil 2014 Tartu Maakohtule hagi E.E.i (kostja) vastu elatise
väljamõistmiseks. Hageja palus mõista kostjalt välja elatis tagasiulatuvalt alates 1. aprillist 2014
kuni 31. detsembrini 2014 summas 177,50 eurot kuus (kokku 1597,50 eurot), alates                  1.
jaanuarist 2015 kuni 30. aprillini 2015 summas 195 eurot kuus (kokku 780 eurot) ning alates 1.
maist 2015 pool Vabariigi Valitsuse kehtestatud kuupalga alammäära kuus kuni hageja täisealiseks
saamiseni (s.o 30. juunini 2027) või kui hageja täisealiseks saanuna jätkab põhi- või keskhariduse
omandamist põhikoolis, gümnaasiumis või kutseõppeasutuses, kuid mitte kauem kui 21-aastaseks
saamiseni.
Hagiavalduses märgitu kohaselt elab hageja koos emaga. Kostja ei ole hagejale elatist maksnud.
Hageja soovib, et kostja maksaks talle elatist tagasiulatuvalt alates 1. aprillist 2014. Hageja kulud
moodustavad 395 eurot kuus. Hageja tugineb PKS § 99 p-le 1, § 99 lg-tele 1 ja 2, § 100 lg-le 4,
§ 101 lg-tele 1 ja 2 ning §-le 108.
2. Kostja võttis hagi osaliselt õigeks. Kostjal on töövõime kaotus 80% ulatuses (alates
7. novembrist 2014 kuni 30. novembrini 2015) ning tema sissetulekuks on rahvapension
148,88 eurot. Kostja vajab oma haiguse tõttu pidevalt ravimeid. Kostja ülalpidamisel on tema
alaealine poeg K.K. Hageja seaduslik esindaja on 16. novembril 2014 kinnitanud, et ta ei hakka
elatist nõudma. Käesoleval juhul on põhjendatud elatise väljamõistmine alla PKS § 101      lg-s 1
sätestatud määra, s.o 50 eurot kuus. Elatise väljamõistmine tagasiulatuvalt seab kostja äärmiselt
raskesse olukorda ning antud nõue tuleb jätta rahuldamata.

MAAKOHTU LAHEND

3. Tartu Maakohus rahuldas 6. oktoobri 2015 otsusega hagi osaliselt, mõistis E.E.ilt E.E.i kasuks
välja tagasiulatuvalt ülalpidamiskohustuse täitmiseks alates 1. aprillist 2014 kuni 31. oktoobrini
2015 ühekordse elatise 950 eurot ning igakuise elatise summas 50 eurot alates 1. novembrist 2015
kuni E.E.i täisealiseks saamiseni või keskhariduse omandamiseni gümnaasiumis või
kutseõppeasutuses, kuid mitte kauem kui 21-aastaseks saamiseni. Maakohus määras, et elatise
maksmise kohustus tuleb täita rahasummade kandmisega E.E.i seadusliku esindaja kontole. Elatis
tuleb tasuda järgneva kuu eest ette kuu viimaseks kuupäevaks. Maakohus tunnistas kohtulahendi
viivitamatult täidetavaks elatise maksmise osas alates 1. novembrist 2015.
Maakohtu põhjenduste kohaselt juhindus maakohus PKS §-dest 96, 97, 100, 101, 102 ja 108.
Maakohus leidis, et tõendatud on kostja sissetuleku suurus pensioni ja sotsiaaltoetuste näol –
käesoleval ajal kokku 160,20 eurot. Rahvastikuregistri andmetel on kostjal ka teine alaealine laps,
keda ta on kohustatud ülal pidama. Eeldades, et sotsiaaltoetus on määratud sihtotstarbelisena isiku
puudest tingitud lisakulutuste katmiseks, peab kostja kasutama ühetaoliselt enda ja laste
ülalpidamiseks oma pensioni (126,70 eurot). Seega peaks kostja andma alaealisele lapsele


                                                 3
ülalpidamist vähemalt 42 euro ulatuses kuus (126,70/3). Kostja poolt esitatud vastuväidete ning
tõendite alusel on lähtudes PKS § 102 lg 2 neljandast lausest võimalik hageja kasuks
väljamõistetavat elatist vähendada alla PKS § 101 lõikes 1 sätestatud määra kostja poolt taotletud
ulatuseni ehk 50 euroni kuus.

MENETLUSOSALISTE TAOTLUSED JA PÕHJENDUSED

4. E.E. esitas apellatsioonkaebuse, milles taotleb Tartu Maakohtu 6. oktoobri 2015 otsuse
tühistamist resolutsiooni p-de 2 ja 3 osas. Apellant palus sõnastada maakohtu otsuse resolutsiooni
p 3 järgmiselt: „Välja mõista E.E.ilt E.E.i kasuks igakuine elatis summas 50 eurot alates 1. maist
2015 kuni E.E.i täisealiseks saamiseni 30.06.2027 või E.E.i poolt täisealiseks saanuna jätkamisel
keskhariduse omandamist gümnaasiumis või kutseõppeasutuses õpingute lõpuni, kuid mitte
kauem kui 21-aastaseks saamiseni“.
Apellatsioonkaebuses esitatud väidete kohaselt:
1) ei nõustu apellant maakohtu otsuse resolutsiooniga osas, millega kostjalt mõisteti välja kokku
elatis 950 eurot tagasiulatuvalt alates 1. aprillist 2014. Apellant viitab Riigikohtu lahendi
nr 3-2-1-136-13 p-le 12. Hageja ei ole aasta tagasiulatuvalt kostja vastu nõuet esitanud. Hageja
seaduslik esindaja on 16. novembril 2014 isegi kinnitanud, et ta ei hakka elatist nõudma. Elatise
väljamõistmine tagasiulatuvalt seab kostja äärmiselt raskesse olukorda ning on kostjale
ebamõistlikult koormav olukorras, kus kostja sissetulekuks on ainult töövõimetuse (80%) tõttu
saadav rahvapension 148,98 eurot kuus. Pensioni arvelt tuleb ülal pidada kostjaga koos elavat
alaealist last K.K., tasuda igakuiselt elatist hagejale 50 eurot kuus ja ka ennast ülal pidada.
Maakohtu otsust ei ole selles osas võimalik täita;
2) ei tulene otsuse resolutsiooni p-st 3 üheselt ja selgesõnaliselt PKS § 97 lg-s 2 sätestatud mõte,
et ülalpidamist on õigustatud saama laps, kes täisealiseks saanuna jätkab põhi- või keskhariduse
omandamist põhikoolis, gümnaasiumis või kutseõppeasutuses. Juhul, kui hageja täisealiseks
saades jätkab õpinguid eelnimetatud õppeasutuses ja kostja vabatahtlikult elatist ei maksa, on
hageja ise õigustatud pöörduma elatise nõudega kohtu poole.
5. E.E. vaidleb apellatsioonkaebusele vastu ja taotleb selle rahuldamata jätmist.
Vastuväidete kohaselt:
1) on kostjale teada, et tal on laps ning sellega seoses lasub tal kohustus last ülal pidada. Kuivõrd
kostja ei ole oma kohustust täitnud, on loomulik, et temalt mõistetakse elatis välja ka
tagasiulatuvalt. Käesoleval ajal peab last ülal hageja ema elukaaslane, sest hageja ema ei saa tööl
käia:
2) viitab vastustaja TMS § 132 lg-le 1¹. Elatis tuleb välja mõista kohtu poolt määratud suuruses
alates hagi esitamisest. Kui antud ajahetkel ei saa kostjalt võlgnevust sisse nõuda, ei ole välistatud
selle sissenõudmine tulevikus. Kostja ei ole eluaegne invaliid. Hageja andmetel on kostjal ka muid
sissetulekuid, mille legaliseerides oleks võimalik võlgnevust sisse nõuda. Elatise tagasiulatuv
sissenõudmine ei sea kostjat raskemasse olukorda, kui seadus seda võimaldab. Vastavalt PKS
§-le 102 peab kostja oma pensioni hagejaga jagama;
3) on maakohus õigesti kohaldanud PKS § 97 p 2.



RINGKONNAKOHTU PÕHJENDUSED




                                                  4
6. Ringkonnakohus leiab, et apellatsioonkaebus kuulub rahuldamisele osaliselt. Ringkonnakohus
tühistab Tartu Maakohtu 6. oktoobri 2015 otsuse osaliselt tagasiulatuvalt ülalpidamiskohustuse
täitmiseks väljamõistetud summa osas (resolutsiooni punkt 2) ja osas, millega mõisteti välja E.E.ilt
elatis E.E.i kasuks keskhariduse omandamiseni gümnaasiumis või kutseõppeasutuses, kuid mitte
kauem kui lapse 21-aastaseks saamiseni (resolutsiooni punkt 3) ning teeb tühistatud osas uue
otsuse, millega mõistab välja E.E.ilt E.E.i kasuks ülalpidamiskohustuse täitmiseks alates
06.04.2015 kuni 01.02.2016 elatise summas 491,67 eurot ja alates 01.02.2016 igakuiselt elatise 50
eurot kuni E.E.i täisealiseks saamiseni 30.06.2027; jätab rahuldamata E.E.i nõude E.E.i vastu
tagasiulatuva ülalpidamise väljamõistmiseks ning jätab läbi vaatamata E.E.i nõude E.E.i vastu
elatise väljamõistmiseks, kui E.E. täisealiseks saanuna jätkab põhi- või keskhariduse omandamist
põhikoolis, gümnaasiumis või kutseõppeasutuses, kuid mitte kauem kui 21-aastaseks saamiseni.
Vastavalt TsMS § 651 lg-le 1 kontrollib ringkonnakohus apellatsiooni korras esimese astme kohtu
otsuse seaduslikust ja põhjendatust üksnes osas, mille peale on edasi kaevatud.
Apellatsioonkaebuses on vaidlustatud maakohtu otsust osas, milles kohus mõistis tagasiulatuvalt
kostjalt välja hageja kasuks ülalpidamiskohustuse täitmiseks ühekordse summana elatise 950 eurot
(resolutsiooni punkt 2) ja mõistis välja elatise keskhariduse omandamiseni gümnaasiumis või
kutseõppeasutuses, kuid mitte kauem kui 21-aastaseks saamiseni (resolutsiooni punkt 3).
Apellatsioonkaebuses ei ole vaidlustatud elatise suuruses 50 eurot kuus väljamõistmist 01.05.2015
kuni hageja täisealiseks saamiseni 30.06.2027.
7. Ringkonnakohus nõustub apellandi väitega, et maakohus on ennatlikult rahuldanud hageja
nõude ja mõistnud välja elatise lapsele keskhariduse omandamiseni gümnaasiumis või
kutseõppeasutuses, kuid mitte kauem kui 21-aastaseks saamiseni (resolutsiooni punkt 3).
Riigikohus on lahendi nr 3-2-1-119-15 p-s 13 asunud seisukohale, et „Alaealise lapse ülalpidamise
kohustus tekib vanemal PKS § 97 p 1 järgi igal juhul, st alaealine laps on perekonnaseaduse mõtte
järgi abivajav isik, kellel on õigus saada ülalpidamist. Elatisenõude esitamisel esindab teda
teovõime piiratuse tõttu PKS § 120 lg 1 järgi tema hooldusõiguslik vanem. Täisealiseks saanud
lapse puhul tekib vanemal PKS § 97 p 2 või p 3 järgi ülalpidamiskohustus üksnes juhul, kui on
täidetud ka muud seaduses sätestatud tingimused. Nõudeid saab täisealine laps esitada kohustatud
vanema vastu aga ise, st laps saab ise otsustada, kas ta esitab täisealiseks saamisel elatisenõude
vanema vastu või mitte. PKS § 97 p 2 järgne elatisenõue on iseseisev nõue, mitte n-ö PKS § 97
p 1 järgse nõude jätk. Nende nõuete aluseks olevad asjaolud on erinevad. Olukorras, kus nõude
esitamise ajal ei ole ülalpidamiskohustust tekkinud (laps ei ole veel täisealiseks saanud ja ei ole
teada, kas täisealise lapse ülalpidamisõiguse aluseks olevad PKS § 97 p-des 2 või 3 nimetatud
asjaolud üldse saabuvad), ei saa kohus tuvastada ülalpidamisnõude aluseks olevaid asjaolusid,
sh seda, kas isikul on õigus saada ülalpidamist ja millises ulatuses on tal õigus seda saada. Seetõttu
ei ole sellise hagiga võimalik soovitud eesmärki saavutada ning sellise hagi menetlusse võtmisest
võib kohus TsMS § 371 lg 2 p 2 alusel keelduda või jätta selle TsMS § 423 lg 2 p 2 alusel läbi
vaatamata.“
Käesoleval juhul on hageja sündinud 30.06.2009 ning tegemist on alaealise lapsega, kes on
õigustatud saama ülalpidamist PKS § 97 p 1 alusel. Tegemist ei ole lapsega, kes täisealisena
omandab põhi-, kesk- või kõrgharidust või õpib kutseõppe tasemeõppes (PKS § 97 p 2 redaktsioon
alates 01.10.2015). Maakohus, märkides vaidlustatud otsuse resolutsiooni punktis 3, et mõistab
välja elatise kostjalt hageja kasuks kuni keskhariduse omandamiseni gümnaasiumis või
kutseõppeasutuses, kuid mitte kauem kui 21-aastaseks saamiseni, on ebaõigesti kohaldanud PKS
§ 97 p-i 2, sest käesoleval ajal ei ole täidetud PKS § 97 p-i 2 kohaldamise eeldused.
Ringkonnakohus leiab, et lähtudes eelnevalt viidatud Riigikohtu lahendis väljendatud seisukohast,
tuleb vaidlustatud otsuse resolutsiooni punkt 3 osaliselt tühistada osas, milles mõisteti kostjalt
välja hageja kasuks igakuuline elatis keskhariduse omandamiseni gümnaasiumis või


                                                  5
kutseõppeasutuses, kuid mitte kauem kui 21-aastaseks saamiseni, ning hagi tuleb selles osas
TsMS § 423 lg 2 p 2 alusel jätta läbi vaatamata.
8. Apellandi väite kohaselt mõistis maakohus ebaõigesti kostjalt välja elatise tagasiulatuvalt alates
1. aprillist 2014.
Nähtuvalt hagiavaldusest (esitatud maakohtule 06.04.2015) on hageja taotlenud kostjalt elatise
väljamõistmist tagasiulatuvalt alates 01.04.2014. Maakohus on nõude rahuldanud ning välja
mõistnud elatise tagasiulatuvalt alates 01.04.2014. Maakohtu põhjenduse tagasiulatuva
ülalpidamise väljamõistmiseks otsuses puuduvad.
PKS § 108 kohaselt võib õigustatud isik nõuda ülalpidamiskohustuse täitmist ja kohuse täitmata
jätmise tõttu tekkinud kahju hüvitamist tagasiulatuvalt kuni ühe aasta eest enne elatishagi kohtule
esitamist.
Tulenevalt PKS §-st 108 oli hagejal õigus nõuda tagasiulatuvat ülalpidamist alates 06.04.2014
(mitte 01.04.2014), sest elatishagi maakohtule esitati 06.04.2015.
9. Riigikohus on lahendi nr 3-2-1-136-13 p-s 12 asunud seisukohale, et „PKS § 108 järgi võib
õigustatud isik nõuda ülalpidamiskohustuse täitmist ja kohustuse täitmata jätmise tõttu tekkinud
kahju hüvitamist tagasiulatuvalt kuni ühe aasta eest enne elatishagi kohtule esitamist. Kolleegiumi
hinnangul on nimetatud sätte mõtteks kaitsta ülalpidamiseks kohustatud isikut tagantjärgi esitatud
ulatuslike ülalpidamisnõuete eest, mille rahuldamine ei täidaks enam õigustatud isiku ülalpidamise
ülesannet ning paneks kohustatud isiku tõenäoliselt äärmiselt raskesse majanduslikku olukorda.
Kolleegium möönab, et teatud juhtudel võib ka tagasiulatuvalt kuni ühe aasta eest enne nõude
esitamist nõutud elatise väljamõistmine asetada isiku äärmiselt raskesse olukorda ning olla
kohustatud isikule ebamõistlikult koormav, kui õigustatud isik ei ole nimetatud ajavahemikul
kohustatud isikult kordagi enda ülalpidamist nõudnud. Kolleegiumi arvates saab nimetatud asjaolu
arvestada tagasiulatuvalt välja mõistetava elatise suurust määrates.“
Sama lahendi p-s 14 on Riigikohus märkinud, et „Kolleegiumi arvates tuleb aga elatist
tagasiulatuvalt välja mõistes arvestada nii vanema toonast kui ka kohtulahendi tegemise ajal
olemasolevat ülalpidamisvõimet ja elatise vähendamise aluseks olevaid asjaolusid, et vältida
vanema (ja tema teise lapse või teiste laste) asetamist äärmiselt raskesse majanduslikku olukorda
põhjusel, et õigustatud isik ei ole esitanud kohe vajaduse ilmnedes tema vastu nõuet ning on teinud
seda hiljem, nõudes ülalpidamist tagantjärgi (vt ülal p 12). Kolleegium märgib, et õigustatud isik
saab kohustatud isiku vastu õigel ajal hagi esitades vältida olukorda, kus kohustatud isiku
muutunud varalise seisundi tõttu saab viimaselt haginõude esitamisele eelnenud ajavahemiku eest
välja mõista väiksema elatise.“
10. Apellatsioonkaebuses esitatud väite kohaselt on hageja seaduslik esindaja 16. novembril 2014
Facebookis kinnitanud, et ta ei hakka elatist nõudma, ning samuti seab elatise väljamõistmine
tagasiulatuvalt kostja äärmiselt raskesse olukorda ja on talle ebamõistlikult koormav, sest kostja
sissetulekuks on ainult töövõimetuse (80%) tõttu saadav rahvapension 148,98 eurot kuus ning
pensioni arvelt tuleb ülal pidada veel kostjaga kooselavat alaealist last KK.. Apellant ei ole
esitanud vastuväiteid seoses sellega, et ta oleks vabatahtlikult elatise maksmise kohustust täitnud.
Arvestades elatishagi maakohtule esitamise aega on hagejal õigus nõuda tagasiulatuvat
ülalpidamist alates 06.04.2014. Kostja on esitanud maakohtule kirjavahetuse hageja seadusliku
esindajaga (tl 25), millest nähtub, et hageja seaduslik esindaja novembris 2014 (täpne kuupäev on
loetamatu) on märkinud: „Mina kedagi tagaajama ei hakka veelvähem raha nõudma, teen valikud
mis antud olukorras tundub parem.“
Ringkonnakohus nõustub apellandiga, et hageja seadusliku esindaja postitusest Facebookis ei
nähtu nõuet elatise maksmiseks. Vastav nõue on esitatud maakohtule hagi esitamisega 06.04.2014


                                                 6
ja asja materjalid ei anna alust asuda seisukohale, et hageja oleks esitanud kostjale elatise nõude
enne hagi esitamist.
11. Maakohus on tuvastanud, et arvestades kostja varalist seisundit, on kostja võimeline maksma
hagejale elatist 50 eurot kuus (ka tagasiulatuvalt ühe aasta eest). Lähtudes maakohtu poolt
tuvastatud kostja varalisest seisundist, väljamõistetud elatise suurusest 50 eurot kuus ning hageja
seadusliku esindaja seisukohast novembris 2014 (et ta ei hakka kostjalt raha nõudma), leiab
ringkonnakohus, et tagasiulatuv ülalpidamine ei täidaks enam õigustatud isiku ülalpidamise
ülesannet ning paneks kohustatud isiku tõenäoliselt äärmiselt raskesse majanduslikku olukorda,
mille tagajärjel kannataks kostjaga koos elava lapse ülalpidamine. Ringkonnakohus märgib, et
õigustatud isik saab kohustatud isiku vastu õigel ajal hagi esitades vältida olukorda, kus kohustatud
isik ei suuda tagasiulatuvat ülalpidamisnõuet täita oma varalise seisundi tõttu.
12. Lähtudes kõigist eeltoodust leiab ringkonnakohus, et kostjalt tuleb välja mõista igakuuline
elatis 50 eurot hageja kasuks alates hagiavalduse esitamisest. Alates 06.04.2015 kuni 01.02.2016
on ühekordne elatusraha summas 491,67 eurot (41,67 eurot (aprill 2015) + (9x50=450) = 491,67).
13. Kuna apellatsioonkaebus rahuldatakse osaliselt, siis jätab ringkonnakohus TsMS § 163 lg 1
alusel menetluskulud apellatsiooniastmes poolte endi kanda.




/allkirjastatud digitaalselt/      /allkirjastatud digitaalselt/      /allkirjastatud digitaalselt/
     Triin Uusen-Nacke                  Andra Pärsimägi                    Viivi Tomson




                                                  7

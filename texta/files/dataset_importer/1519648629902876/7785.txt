                                 TARTU HALDUSKOHUS
                                    Tartu Kohtumaja
                            KOHTUMÄÄRUS
Kohtuasja number                  3-16-802
Määruse kuupäev ja koht           6. september 2016, Tartu
Kohtunik                          Maare Aloe
Kohtuasi                          Sandoz Pharmaceuticals d.d. kaebus Ravimiameti 01.03.2016
                                  ettekirjutuse nr JUR-4.1/1 ja 11.04.2016 vaideotsuse nr JUR-
                                  5/1082-2 tühistamiseks
Menetlusosalised ja nende         Kaebaja – Sandoz Pharmaceuticals             d.d.,   esindaja
esindajad                         vandeadvokaat Maarja Kärson;
                                  Vastustaja – Ravimiamet
Resolutsioon                      1. Võtta vastu Sandoz Pharmaceuticals d.d. kaebusest
                                      loobumine ning lõpetada menetlus haldusasjas nr 3-16-
                                      802.
                                  2. Jätta menetluskulud poolte endi kanda.
                                  3. Tühistada haldusasjas nr 3-16-802 määratud
                                      kohtuotsuse avalikult teatavaks tegemise aeg
                                      (06.10.2016 kell 10.00).
Edasikaebamise kord               Määruse peale võib esitada määruskaebuse Tartu
                                  Ringkonnakohtule Tartu Halduskohtu kaudu 15 päeva jooksul
                                  arvates määruse kättesaamisest.
Muud selgitused                   Määrus toimetatakse kätte kaebaja esindajale ning
                                  vastustajale.


Asjaolud ja menetluse käik

1. Tartu Halduskohtu menetluses on Sandoz Pharmaceuticals d.d. kaebus Ravimiameti 01.03.2016
ettekirjutuse nr JUR-4.1/1 ja 11.04.2016 vaideotsuse nr JUR-5/1082-2 tühistamiseks.

2. Tartu Halduskohus 18.08.2016 määruses otsustas haldusasja läbi vaadata kirjalikus menetluses,
määras täiendavate menetlusdokumentide esitamiseks tähtaja ning teatas, et kohtuotsus tehakse
avalikult teatavaks Tartu Halduskohtu kantselei kaudu 06.10.2016 kell 10.00.

3. 31.08.2016 saabus Tartu Halduskohtusse Sandoz Pharmaceuticals d.d. taotlus võtta vastu
Sandoz Pharmaceuticals d.d. kaebusest loobumine ning lõpetada menetlus käesolevas haldusasjas.

4. 06.09.2016 saabus kohtusse Ravimiameti vastus kaebaja kaebusest loobumise avaldusele, mille
kohaselt vastustaja ei vaidle vastu kaebusest loobumisele.
Kohtu seisukoht

5. Halduskohtumenetluse seadustiku (edaspidi HKMS) § 153 lg 1 kohaselt on kaebajal õigus
kaebusest loobuda kuni kaebuse kohta tehtud lõpliku lahendi jõustumiseni, esitades selleks
avalduse. HKMS § 152 lg 1 p 3 kohaselt kohus lõpetab määrusega menetluse, kui ta võtab
kaebusest loobumise vastu. Vastavalt HKMS § 155 lg-le 4 võtab kohus vastu kaebusest loobumise
määrusega, millega ta ühtlasi lõpetab asja menetluse.

Kohtule ei ole teada asjaolusid, mis tingiksid kaebusest loobumise vastuvõtmisest keeldumise.
Kaebajal on advokaadist esindaja, kes kinnitab, et kaebaja on teadlik menetluse lõpetamise
tagajärgedest. Kaebusest loobumine ei riku vastustaja ega muude isikute õigusi.

Eeltoodust tulenevalt võtab kohus vastu kaebusest loobumise ning lõpetab menetluse käesolevas
haldusasjas HKMS § 152 lg 1 p 3 ja § 155 lg 4 esimese lause alusel.

6. HKMS § 43 lg 1 p 2 alusel ei ole kaebajal pärast käesoleva määruse jõustumist lubatud esitada
halduskohtule sama nõudega samal alusel kaebust.

7. Kuna kaebaja ei ole tasunud riigilõivu üle 31,94 euro, siis ei tagastata talle poolt asjas tasutud
riigilõivu HKMS § 104 lg 6 p 2 alusel. Kaebaja on riigilõivu tasunud summas 30 eurot.

8. Vastavalt HKMS § 108 lg-le 7 kannab menetluskulud kaebaja, kes loobub kaebusest. Kuna
vastustaja ei ole kaebajalt menetluskulude väljamõistmist taotlenud, siis jäävad poolte
menetluskulud nende endi kanda.

9. Kaebusest loobumise avalduse esitamise ja menetluse lõpetamise tõttu tühistab kohus
haldusasjas nr 3-16-802 määratud kohtuotsuse avalikult teatavaks tegemise aja (06.10.2016 kell
10.00).


/allkirjastatud digitaalselt/

Maare Aloe
kohtunik




                                                 2

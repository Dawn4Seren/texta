                            KOHTUOTSUS
                              EESTI VABARIIGI NIMEL


Kohus                              Tartu Ringkonnakohus

Kohtukoosseis                      Üllar Roostoja, Kai Kullerkupp, Andra Pärsimägi

Otsuse tegemise aeg ja koht        5. oktoober 2016, Tartu

Tsiviilasja number                 2-15-6777

Tsiviilasi                         M.R. hagi U.R. vastu elatise väljamõistmiseks

Tsiviilasja hind                   810 eurot
apellatsioonikohtus
Vaidlustatud kohtulahend           Tartu Maakohtu 7. detsembri 2015 otsus

Kaebuse esitaja ja kaebuse liik    M.R. apellatsioonkaebus

Kohtuistungi toimumise aeg         Kirjalik menetlus

Menetlusosalised ja nende          Apellant (hageja): M.R. (isikukood XXXXXXXXX),
esindajad                          seaduslik esindaja E.M., lepinguline esindaja Kaie Mandel
                                   Vastustaja (kostja): U.R. (isikukood XXXXXXXXXX)
RESOLUTSIOON                       1. Jätta Tartu Maakohtu 7. detsembri 2015 otsus
                                   muutmata.
                                   2. Jätta apellatsioonkaebus rahuldamata.
                                   3. Jätta apellatsiooniastmes menetluskulud apellandi
                                   kanda. Kuna hüvitamisele kuuluvad menetluskulud
                                   puuduvad, siis jätta menetluskuludde rahaline suurus
                                   kindlaks määramata.
 Edasikaebamise kord                    Otsuse peale võib esitada kassatsioonkaebuse Riigikohtule 30
                                        päeva jooksul otsuse kättetoimetamisest.
                                        Hagimenetluses      Riigikohtus     võib    menetlusosaline
                                        menetlustoiminguid teha ning avaldusi ja taotlusi esitada
                                        üksnes vandeadvokaadi vahendusel, kui seaduses ei ole
                                        sätestatud teisiti.
                                        Juhul, kui menetlusosaline taotleb menetlusabi, peab ta
                                        esitama tähtaja kestel kassatsioonkaebuse. Kaebuse
                                        põhjendamiseks või riigilõivu tasumiseks või kaebuses esineva
                                        sellise puuduse kõrvaldamiseks, mis on seotud menetlusabi
                                        taotlemisega, annab kohus mõistliku tähtaja pärast
                                        menetlusabi taotluse lahendamist, kui nimetatud taotlus ei ole
                                        esitatud põhjendamatult või tähtaja pikendamise eesmärgil.

MENETLUSOSALISTE NÕUDED, VASTUVÄITED JA PÕHJENDUSED

1. M.R. esitas 5. mail 2015 Tartu Maakohtule hagiavalduse, milles nõudis U.R.lt igakuise
elatise tasumist miinimumsummas ehk 195 eurot kuus. Hageja nõudis elatiste tasumist tagasi
ulatuvalt alates 1. septembrist 2014. Hageja ei toonud hagiavalduses välja oma vajadusi.
Hagiavalduse kohaselt ei ole kostja täitnud hageja ülalpidamise kohustust. Hageja elab koos
emaga ja on olnud ema ülalpidamisel. Hageja ema on lapsehoolduspuhkusel ning talle kuulub
sõiduauto BMW (1999.a.). Hagejal puuduvad andmed kostja varandusliku seisundi kohta.
Hageja esindaja täiendavate seisukohtade järgi hageja esindaja on leppinud sellega, et kostja
kannab igakuiselt 50 eurot M.M. kontole. Samas on kostja hilinenud selle lubaduse täitmisega.
Samuti on kostja murdnud oma lubadusi varasemalt, kui on lubanud sularahas anda M.M.le
lapse tarbeks elatist 20 eurot kuus. Hageja esindaja pöördus esmakordselt kostja poole elatise
maksmise küsimuses 2015. a jaanuari lõpus, kui kostja oli asunud tööle XXXXXXXX. Kostja
on ähvardanud hageja esindajat, et tuleb töölt ära, kui hageja peaks tema vastu elatisnõude
esitama ning on hageja esindaja väitel ka seda teinud. Hageja esindaja töötab ise kahel kohal.
Hageja esindaja viitab, et kostja osales 2015. a märtsis XXXXXXX rasketel väliõppustel, mis
tähendab hageja esindaja hinnangul, et tema tervislik seisund ei saa olla väga kehv ja
ebastabiilne.

2. Kostja esitas maakohtule 1. juunil 2015 oma seisukoha. Selle kohaselt keeldus hageja
seaduslik esindaja igasugusest abist kuni 2014. a lõpuni. Alates 2015. a jaanuarist maksab kostja
igakuiselt elatist 50 eurot. Varasemalt on kostja tasunud lasteaiamaksusid. Laps on viibinud
oma soovil kostja ning tema vanemate juures (koolivaheaegadel, nädalalõppudel, pühade ajal).
Kostja peab võimalikuks olukorda, kus hageja elab osa ajast (näiteks pool aastast) kostja juures.
Kostja väidab, et tal on 29. jaanuaril 2004 määratud 50% töövõime kaotus – isikul on
mikrosfärotsütaarne hemolüütiline aneemia, mis seab piire tema elule, õpingutele ja tööle.
Kostja põeb kõrgvererõhutõbe ja keskmise astme depressiooni. Tema igakuine sissetulek on
Sotsiaalkindlustusameti määratud pension 158,37 eurot. Kuni 2016.a juunini tuleb kostjal
igakuiselt tasuda õppelaenu ning hetkel pole kostjal võimalik rohkem maksta kui 50 eurot kuus.



MAAKOHTU LAHEND

3. Tartu Maakohus tegi 7. detsembril 2015 otsuse, millega


                                               2
1) rahuldas hagi osaliselt;
2) jättis hagi tagasiulatuva elatise välja mõistmiseks perioodi eest 1. september 2014 kuni
31. jaanuar 2015 rahuldamata;
3) rahuldas tagasiulatuva elatise nõude perioodi eest 1. veebruar 2015 kuni hagi esitamiseni
5. mai 2015 osaliselt ning mõistis välja U.R.lt M.R. kasuks ühekordse elatise summas 225
(kakssada kakskümmend viis) eurot;
4) rahuldas elatise nõude osaliselt ning mõistis välja U.R.lt M.R. kasuks kuni M.R. täisealiseks
saamiseni (5. aprill 2022) igakuise elatise 125 eurot, sh perioodi eest 5. mai 2015 kuni 7.
detsember 2015 ühekordne elatis summas 525 eurot;
5) määras elatise tasumise iga kalendrikuu eest ette, s.o iga järgmise kuu elatis tuleb tasuda
hiljemalt eelneva kuu viimasel kuupäeval;
6) jättis menetluskulud poolte endi kanda;
7) tunnistas kohtuotsuse resolutsiooni p 4 osas viivitamatult täidetavaks.

4. Maakohus käsitles otsuses elatise nõude materiaalõiguslikke aluseid ning tuvastas, et kostjal
on kohustus hagejale elatist tasuda.

5. Maakohus selgitas, et PKS § 102 lg 2 kohaselt ei vabane vanemad sama paragrahvi esimeses
lõikes nimetatud alaealise lapse ülalpidamise kohustusest. Kui vanem on olukorras, kus ta oma
kohustusi ja varalist seisundit arvestades pole võimeline andma alaealisele lapsele ülalpidamist,
peab ta kasutama tema käsutada olevaid vahendeid enda ja lapse ülalpidamiseks ühetaoliselt.
Lapsele elatise väljamõistmiseks alla PKS § 101 lg-s 1 sätestatud alammäära tuleb tuvastada, et
selleks on PKS § 102 lg 2 kolmanda lause järgi mõjuv põhjus. Kostja esitas elatise suurusele
vastuväite tuginedes oma 50 %-lisele töövõimetusele ning leidis, et saab maksta elatist üksnes
50 eurot kuus, mida ta on ka alates 2015. a jaanuarist teinud.
Perekonnaseaduse mõtte kohaselt on vanem kohustatud hankima endale sissetuleku, mis lisaks
tema enda vajadustele tagaks ka laste vajaduste rahuldamise, kuid eeltoodu ei tähenda, et elatise
suuruse määramisel ei tuleks arvestada elatist maksma kohustatud vanema objektiivset varalist
seisundit. Mõlemad vanemad on kohustatud tegema lapse ülalpidamiseks vajalike vahendite
saamiseks kõik endast oleneva, kuid väljamõistetud elatis ei või olla elatist maksma kohustatud
vanemale ebamõistlikult koormav ega panna vanemat olukorda, kus tal ei ole võimalik säilitada
enda minimaalselt vajalikku elustandardit ega tulla ise toime ilma riigi abita. Kohtu hinnangul
tuleb elatis kostjalt oma lapse kasuks lähtuvalt eeltoodud põhjendustest lapse huvides vaatamata
kostja osalisele töövõimetusele välja mõista, küll tuleb seda teha miinimumelatist vähendades.
Kuigi kostjal on osaline töövõimetus, tuleb siiski arvestada ka asjaoluga, et 50% ulatuses on
kostjal töövõime säilinud. Samuti arvestas maakohus sellega, et kostja on intellektuaalselt
võimekas, mida näitab kõrghariduse omandamine ning ta on eelduslikult võimeline töötama ka
muul viisil kui füüsilist tööd tehes. Maakohtu arvates ei ole õiglane, et üks lapsevanem peab
töötama mitmel kohal, et lapsele ülalpidamist võimaldada, kui teine vanem samal ajal otsib
vabandusi elatise mittemaksmiseks või maksmiseks lapse arengut mittesoosival määral.
Maakohus selgitas lähtuvat Riigikohtu praktikast, et kostjal on lapse ülalpidamise kohustusest
tulenevalt kohustus teenida sissetulekut ning kostja ei vabane lapse ülalpidamise kohustusest
üksnes selle tõttu, et tal ei ole sissetulekut või et tema sissetulek on liiga väike. Juhul kui kostja
sissetulek ja varaline seisund ei võimalda pidada last ülal ilma kostja enda tavapäraste vajaduste
rahuldamist kahjustamata, peab kostja oma vajadusi piirama ning kasutama tema käsutada
olevaid vahendeid enda ja lapse ülalpidamiseks ühetaoliselt. Kohtu hinnangul on põhjendatud
kostjalt hageja kasuks kuni lapse täisealiseks saamiseni (5. aprillini 2022) välja mõista elatis 125
eurot igakuiselt, sh perioodi eest hagi esitamisest 5. maist 2015 kuni 7. detsembrini 2015
ühekordse elatisena summas 525 eurot.



                                                 3
6. Maakohus jättis rahuldamata tagasiulatuva elatise nõude perioodi eest 1. septembrist 2014 kuni
31. jaanuarini 2015. Riigikohus on 4. detsembri 2013 lahendis nr 3-2-1-136-13 tagasiulatuvat
elatist puudutavat PKS §-i 108 tõlgendades nentinud, et selle mõtteks on kaitsta ülalpidamiseks
kohustatud isikut tagantjärgi esitatud ulatuslike ülalpidamisnõuete eest, mille rahuldamine ei
täidaks enam õigustatud isiku ülalpidamise ülesannet ning paneks kohustatud isiku tõenäoliselt
äärmiselt raskesse majanduslikku olukorda. Kohus saab seda asjaolu arvestada tagasiulatuvalt
välja mõistetava elatise suurust määrates. Maakohtu hinnangul tuli arvestada asjaolu, et hageja
esindaja pöördus kostja poole alles 2015. a jaanuari lõpus, nõudes temalt esmakordselt
sõnaselgelt elatist. Kostja ei saa kanda vastutust olukorra eest, et hageja esindaja ei ole esitanud
kohe vajaduse ilmnedes tema vastu kohtusse nõuet ning on teinud seda hiljem, nõudes
ülalpidamist ka tagantjärgi. Samas tuleb eeltoodud põhjendustest lähtuvalt tagasiulatuv elatis
alates 2015. a veebruarist kuni hagiavalduse esitamiseni vähemmaksutd summas, 225 eurot
[(125-50) x 3] välja mõista.

7. Maakohus tunnistas TsMS § 405 lg 1 p 10 alusel kohtuotsuse hagejale alates 5. maist 2015
elatise maksmise osas viivitamata täidetavaks ja jättis TsMS § 163 lg 1 alusel menetluskulud
poolte endi kanda.

MENETLUSOSALISTE TAOTLUSED JA PÕHJENDUSED

8. M.R. esitas Tartu Maakohtu 7. detsembri 2015 otsuse peale apellatsioonkaebuse, milles palub
tühistada maakohtu otsuse väljamõistetud elatise suuruse ja menetluskulude jaotuse osas ning
teha uue otsuse, millega rahuldada hagi ning jätta kõik menetluskulud kostja kanda.
Apellatsioonkaebuses esitatud väidete kohaselt:
    1) kohaldas maakohus ebaõigesti materiaalõigust. Maakohus jättis kohaldamata PKS §
        101 lg 1 ning kohaldas alusetult PKS § 102 lg 2. Maakohus ei ole otsuses toonud välja
        asjaolusid ja tõendeid, mille alusel hindas maakohus, et on põhjendatud kostjalt mõista
        välja elatis summas 125 eurot ja mitte mõnes muus summas;
    2) kohaldas maakohus ebaõigesti menetlusõiguse norme (TsMS § 230 lg 3, 4, 5 ja § 232
        lg 1 ja 2 ning § 436 lg 1 ja 6). Maakohus jättis tuvastamata hageja vanemate sissetulekud
        ja üldised varalised seisud. Maakohus ei kogunud tõendeid omal algatusel ega
        kohustanud pooli esitama andmed ja dokumendid oma sissetuleku ja varalise seisundi
        kohta;
    3) maakohus ei ole arvestanud SA TÜK Hematoloogia- ja onkoloogiakliiniku teatisega,
        mille kohaselt pöördus kostja arsti poole viimati 2. detsembril 2003 uuringute
        tegemiseks. Uuringute tulemusena hinnati kostja seisundit selliselt, et hemolüüsi
        tunnuseid ei ole ning patsient ravi ei vaja, teatud olukordades tuleb vaid tema seisundit
        jälgida. Apellant rõhutas maakohtus toimunud menetluses, et vastustaja kuulub aktiivse
        kaitseliitlasena XXXXXXX malevasse ning osaleb õppustel (sh nendel, mis on
        füüsiliselt rasked).

11. Apellant esitas ringkonnakohtule uued tõendid – fotod; usaldusühingu XXXX 2014.a.
majandusaasta aruande, UÜ kodulehe väljavõtte ning äriregistrist ühingu üld- ja isikuandmete
väljatrüki. Apellant peab oluliseks märkida, et lisaks ettevõtlusega tegelemisele kuulub kostjale
½ suurune mõtteline osa XXX kinnisasjast (registriosa XXX) asukohaga XXX (Lisa 9).

12. Apellant esitas ringkonnakohtule menetluskulude nimekirja, mille järgi on õigusabile
kulunud 8 tundi (1 tund tutvumine menetlusdokumentidega, 5 tundi apellatsioonkaebuse
koostamisele, 0,5 tundi lisatõendite läbivaatamine ja kohtule esitamine, 15 minutit kostja



                                                4
seisukohaga tutvumine, 1 tund seisukoha koostamine) tunnihinnaga 96 eurot (koos
käibemaksuga), kokku 768 eurot. Apellant taotles menetluskuludelt ka viivise väljamõistmist.

13. U.R. vaidleb apellatsioonkaebusele vastu ja leiab, et apellatsioonkaebus tuleb jätta
rahuldamata ja maakohtu otsus muutmata ning menetluskulud poolte endi kanda.
Vastuses esitatud väidete kohaselt:
1) ebaõige on apellandi väide, et kohus on jätnud kohaldamata PKS § 101 lg 1 ning on alusetult
   kohaldanud PKS § 102 lg 2;
2) on ebaõige apellandi väide, et kohus on selgelt rikkunud menetlusõiguse norme. Antud asjas
   on maakohus teinud pooltele ettepaneku esitada pooltel kõik tõendid, millega üks või teine
   pool soovib oma väiteid tõendada. Kohus on hinnanud kogutud tõendeid igakülgselt,
   täielikult ja objektiivselt ning teinud kohtulahendi vastavalt kogutud tõenditele oma
   siseveendumuse kohaselt;
3) hindas maakohus õigesti vastustaja tervislikku seisundit ja tema sissetulekuid ning sellest
   tulenevalt teinud õige kohtulahendi. Seoses antud apellatsiooniga süvenesid vastustajal
   depressiooninähud ja alates 9. veebruarist 2016 viibib vastustaja ambulatoorsel ravil XXX
   psühhiaatria-osakonnas (lisa nr.2);
4) on ekslik apellandi seisukoht, et vastustaja sissetulek on tunduvalt suurem kui on märgitud
   kohtuotsuses. Vastustaja igakuine sissetulek on Sotsiaalkindlustusameti määratud pension
   158,37 eurot. 2014. a ja 2015. a aastal töötas vastustaja ajutiselt XXX valvurina ja 2014. a
   teenis valvurina kokku            504       eurot ja 2015. a kokku 877,66 eurot
   (brutopalk). Seoses tervisliku seisundi halvenemisega oli vastustaja sunnitud töölepingu
   lõpetama. Vastustaja kogu 2014. a sissetulek oli 2267,25 eurot ja 2015. a 2749,95 eurot
   (brutopalk);
5) on ekslik apellandi väide, et kohus ei ole arvestanud vastustaja muud varalist seisundit.
   Maakohus on võtnud arvesse ka vastustaja varalist seisundit. Vastustaja tunnistab, et talle
   kuulus ½ mõttelist osa XXX kinnistust. Vastustaja ei ole juba aastaid suutnud ise maja
   korras hoida ja seda tegid tema vanemad ja õde. Seoses tervise halvenemisega oli vastustaja
   U.R. sunnitud loobuma oma osast antud kinnistus ja 9. veebruaril 2016. a kinkis vastustaja
   oma ½ mõttelist osa kinnistust oma õele;
6) on ekslik apellandi väide, et kohus ei ole nõudnud välja teistest pankadest väljatrükki
   vastustaja kontode kohta (on olemas ainult SEB pangakonto väljatrükk);
7) on ekslik apellandi seisukoht, et antud asjas oleks tulnud menetluskulud välja mõista
   kostjalt (vastustajalt).

14. Vastustaja on seisukohal, et apellandi poolt esitatud tõendid tuleb apellandile tagastada.
Mitmed apellandi poolt ringkonnakohtule esitatud tõendid (fotod) on juba esimese astme kohtu
toimikus. Vastustaja esitab ringkonnakohtule uued tõendid (vastuses apellatsioonkaebusele on
lisatud SA TÜK tõend, SA XXX Haigla 9. veebruari 2016 otsus, U.R. 2014 ja 2015
tuludeklaratsioon, U.R. avaldus usaldusühingule, usaldusühingu otsus, äriregistri väljatrükk,
väljatrükk kinnistusraamatust, pangakonto väljatrükid; 13. septembril 2016 esitatud
seisukohtade juurde on lisatud kirjavahetus ning väljatrükid, kus nähtub elatise maksmine),
mille esitamise vajadus on tekkinud seoses apellatsioonkaebuses esitatud uute ekslike
väidetega ja seoses asjaoluga, et esimese astme menetluse ajal neid tõendeid ei olnud vastustajal
olemas.

RINGKONNAKOHTU PÕHJENDUSED

15. Ringkonnakohus leiab, et apellatsioonkaebus tuleb TsMS § 657 lg 1 p 1 alusel jätta
rahuldamata ja maakohtu otsus tuleb jätta muutmata.


                                               5
Ringkonnakohus nõustub maakohtu otsuse põhjendustega ning kooskõlas TsMS § 654 lg-ga 6
ei korda maakohtu põhjendusi käesolevas otsuses.

16. Ringkonnakohus võtab asja juurde apellatsioonkaebusele lisatud tõendid (lk 86-95) ja
vastusele lisatud tõendid (lk 124-131). Ringkonnakohus jätab tähelepanuta apellandi poolt
esitatud foto ning hageja ja kostja vahelise Facebook suhtluse materjalid (lk 134-139), kuna
leiab, et need ei oma asja lahendamise seisukohalt tähendust.
17. Apellatsioonkaebuse väide, et maakohus kohaldas ebaõigesti materiaalõigust ning rikkus
menetlusnorme, ei ole õige.
Kohtud on kontrollinud kostja maksevõimet ning tuvastanud, et kostja nimel on avatud konto
üksnes SEB pangas, teistes pankades arvelduskontod puuduvad. Kostja pangakonto väljavõtte
kohaselt on tema sissetulekuks sotsiaalkindlustusametist saadav pension 158,37 eurot kuus ning
ebaregulaarseid ülekandeid on teinud kostja ema.
Kostjal puudub kinnisvara. Kostja on menetluse kestel võõrandanud talle kuulunud kinnisvara
tasuta (kinkelepinguga) oma õele. Ringkonnakohus aga leiab, et kuna tegemist on kostja ja tema
perekonna ühises kasutuses oleva elukohaga ning kostjal muu kinnisvara puudus ka enne
võõrandamist, siis ei muutnud kinnisvara võõrandamine kostja võimekust tasuda igakuiselt
lapsele elatist. Kostja enda väitel saab ta nüüd vanematelt ja õelt tasuta elamise ning pideva
materiaalse abi, mis võimaldab tal lapsele elatist tasuda 125 eurot kuus.
Kostja väitel lõpetas ta töösuhte ning loobus osalusest UÜ-s XXX tervisliku seisundi
halvenemise tõttu. Kostjale ei kuulu ja tema kasutuses ei ole registrisse kantud sõidukeid.
Kostja vanematega seotud UÜ-le XXX ning UÜ-le XXX kuuluvad kaks sõidukit.
Ringkonnakohus möönab, et kostja poolt kinnisvara võõrandamine ja usaldusühingust
lahkumine, samuti kaitseliidus töösuhte lõpetamine pärast seda, kui hageja esitas elatise nõude,
tekitavad kahtluse kostja heas usus käitumisest, kuid see kahtlus ei ole asjas kogutud tõendeid
arvestades siiski piisav, et mõista elatis välja seadusjärgses määras.
Ringkonnakohtu arvates hindas maakohus asjas esitatud tõendeid õigesti ning
ringkonnakohtule esitatud uued tõendid ei anna alust teha asjas teistsugune otsus.
Kostja on Kaitseliidu XXX liige ning osaleb Kaitseliidu tegevuses, kuid asjas puuduvad
andmed, et kostja saaks Kaitseliidust käesoleval ajal tasu. Asjaolu, et kostja osales ka füüsiliselt
raskel õppusel, ei lükka ümber seda, et kostja on piiratud töövõimega.
Vaidlust ei ole selles, et kostjal puuduvad kindlakstehtud sissetulekud peale pensioni, samuti
selles, et kostja on 50 % ulatuses piiratud töövõimega.
Apellandi väited kostja vanematele kuuluvate usaldusühingute kohta ei ole asjakohased, kuna
kostja ei ole usaldusühingutega seotud. Ringkonnakohus märgib, et ei ole välistatud, et kostja
panustab perekonnaärisse, kuid asjas esitatud tõendite pinnal ei anna see alust väita, et kostja
saab perekonnaettevõtmistest regulaarset rahalist sissetulekut.
Ringkonnakohus märgib, et kostja nõustumus tasuda elatist 125 eurot kuus viitab sellele, et tal
on kas lisasissetulekud või tasuvad elatist tema lähedased. Kostja väitel saab ta kunsti müügist
ebaregulaarset tasu, kuid ka see ei ole piisav, et mõista elatis välja 50 % töövõimega isikult
seadusjärgses määras.

18. Ringkonnakohus märgib, et kostja käitumisest ja tegevusest pärast elatise nõude esitamist
ei saa järeldada soovi leida püsivat tööd ja tagada sellega oma lapsele piisav elatis. Samas on
tõendatud lisaks osalise töövõime kaotusele kostja tervisliku seisundi halvenemine ning ravil
viibimine, mis võivad sellist soovi pärssida. Kostja saab hagejat toetada ka mitterahaliselt ning




                                                 6
asja materjalidest nähtub, et hageja ja kostja läbisaamine on hea, mistõttu saab kostja tulevikus
enam panustada hageja toetamisse mitterahaliselt.

19. Maakohus on põhjendatult selgitanud, et kui hageja vanemate materiaalne olukord või
muud elatise suurust mõjutavad asjaolud muutuvad, saavad pooled pöörduda TsMS § 459 alusel
kohtusse uue hagiga.

20. Ringkonnakohus jätab menetluskulud TsMS § 171 lg 1 alusel apellandi kanda. Vastustaja
ei ole ringkonnakohtule menetluskulude taotlust ega kulude nimekirja esitanud, mistõttu
puudub asjas vajadus menetluskulude rahaliseks kindlaksmääramiseks.




/digitaalselt allkirjastatud/      /digitaalselt allkirjastatud/     /digitaalselt allkirjastatud/
      Üllar Roostoja                    Kai Kullerkupp                    Andra Pärsimägi




                                                7

                          KOHTUOTSUS
                               EESTI VABARIIGI NIMEL

Kohus                               Tallinna Ringkonnakohus
Kohtukoosseis                       Eesistuja Maret Altnurme, liikmed Oliver Kask ja Kaire
                                    Pikamäe
Otsuse tegemise aeg ja koht         29. veebruar 2016, Tallinn
Haldusasja number                   3-14-53028
Haldusasi                           OÜ Sepmar kaebus Maksu- ja Tolliameti 04.11.2014
                                    maksuotsuse   nr   12.2-3/014669-74     osaliseks
                                    tühistamiseks
Menetlusosalised                    Kaebaja – OÜ Sepmar, volitatud esindaja adv Allan
                                      Valk
                                    Vastustaja – Maksu- ja Tolliamet, volitatud esindaja
                                      Martin Aas
Vaidlustatud kohtulahend            Tallinna Halduskohtu 23. märtsi 2015. a otsus
Menetluse alus ringkonnakohtus      OÜ Sepmar apellatsioonkaebus
Asja läbivaatamine                  Kirjalik menetlus

RESOLUTSIOON
1. Jätta OÜ Sepmar apellatsioonkaebus rahuldamata ja Tallinna Halduskohtu 23.
märtsi 2015. a otsus haldusasjas nr 3-14-53028 muutmata.
2.   Jätta menetlusosaliste apellatsiooniastme menetluskulud nende endi kanda.
EDASIKAEBAMISE KORD
Otsuse peale võib Riigikohtule esitada kassatsioonkaebuse 30 päeva jooksul otsuse avalikult
teatavakstegemisest arvates, s.o hiljemalt 30.03.2016, välja arvatud HKMS § 212 lg 1 teises
lauses sätestatud juhul (HKMS § 212 lg 1).
Vastuseks      esitatud  kassatsioonkaebusele    võib   teine    menetlusosaline    esitada
vastukassatsioonkaebuse 14 päeva jooksul kassatsioonkaebuse vastukassatsioonkaebuse
esitajale kättetoimetamisest arvates või ülejäänud kassatsioonitähtaja jooksul, kui see on
pikem kui 14 päeva (HKMS § 215 lg 3).
Kui kassaator soovib asja arutamist kohtuistungil, tuleb seda kassatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS
§ 213 lg 1 p 5). Sõltumata kohtuistungi soovi märkimisest võib Riigikohus
kassatsioonkaebuse läbi vaadata kirjalikus menetluses, kui ta ei pea istungi korraldamist
vajalikuks (HKMS § 223 lg 1).
Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
                                                                                   3-14-53028

menetlustähtaja kulgemist (HKMS § 116 lg 5) ning kassatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).

ASJAOLUD JA MENETLUSE KÄIK
1. Maksu- ja Tolliamet (MTA) kontrollis maksukorralduse seaduse § 10 ja § 59 lg 2 p 1
alusel ning vastavalt 16.04.2013 korraldusele nr 12.2-3/14669-1, 25.10.2013 korraldusele nr
12.2-3/14669-17 ja 14.01.2014 korraldusele nr 12.2-3/14669-23 Sepmar OÜ käibemaksu ning
tulumaksu ja töötajatele tehtud väljamaksetelt tulu- ja sotsiaalmaksu, kohustusliku
kogumisepensioni ning töötuskindlustuse maksete deklareerimise ja tasumise õigust
ajavahemikul 01.09.2012 - 30.06.2013.
2. MTA kohustas 04.11.2014 maksuotsusega nr 12.2-3/014669-74 Sepmar OÜ-d tasuma
täiendavalt käibemaksu summas 9451,59 eurot ning tulumaksu ettevõtlusega mitteseotud
kuludelt summas 48 121,28 eurot.
Sepmar OÜ ja Rekkur Puit OÜ vahel ei ole arvetel kajastatud tehinguid reaalselt aset leidnud
ning Sepmar OÜ on teadlikult sisendkäibemaksu mahaarvamisel ja ettevõtluskuludena
kajastanud oma raamatupidamises Rekkur Puit OÜ poolt tegelikkuses mittetoimunud
tehingute eest esitatud arveid. Rekkur Puit OÜ rekvisiitidega arvetelt ei selgu, kuidas ja
millistest lähteandmetest lähtuvalt maksumus arvele kujuneb ning seda ei osanud ka
väidetavate tehingute pooled selgitada. Ei ole eluliselt usutav, et mingi konkreetse töö
tegemiseks võetud alltöövõtja ei tea, millal, kus ja milliseid töid ta teostama peab ning mille
eest ta vastutab ja tasu saab. Tööde väidetav tegija Rekkur Puit OÜ ei oska anda arvetel
näidatud tehingute osas mingeid selgitusi. Maksuhaldur seab kahtluse alla ka arvetel
kajastatud summade tegelikkusele vastavuse, sest puudub võimalus veenduda konkreetselt
teostatud tööde liigis, koguses ja ulatuses ning isikutes, kes tegelikkuses töid teostasid.
Tavapärases majandustegevuses eelneb lepingu sõlmimisele hinnapakkumine ja tehingupoolte
vahel aktsepteeritakse hinnakalkulatsioon, mille alusel kujuneb lepinguline tööde maksumus.
Rekkur Puit OÜ juhatuse liige DM poolt antud seletusest ei järeldu, et ta oleks esitanud
Sepmar OÜ-le hinnapakkumise. Töövõtja esindaja, kes võtab tegelikkuses kohustuse tööde
teostamiseks ja allkirjastab selle kohta konkreetse objekti ehituse alltöövõtulepingu, on
tavapäraselt teadlik sõlmitud lepingu sisust ning kinnitaks ühtlasi ka lepingu sõlmimist. DM ei
kinnita lepingu sõlmimist Rekkur Puit OÜ-ga. Maksuhaldur leiab, et Rekkur Puit OÜ on
äriühing, kus reaalset majandustegevust ei toimunud ning Rekkur Puit OÜ rekvisiitidega
väljakirjutatud arvetel puudus reaalne majanduslik sisu. Sepmar OÜ ei ole maksuhaldurile
esitanud mingeid dokumente ega tõendeid, mis kõrvaldaksid maksuhalduri kahtluse, et
Sepmar OÜ on teadlikult kasutanud oma raamatupidamises Rekkur Puit OÜ rekvisiitidega
majanduslikku sisu mitteomavaid arveid. Maksuhaldur on seisukohal, et DM oli samuti üks
Sepmar OÜ poolt värvatud, tema kontrolli all tegutsev ja mitteametlikult töid teostav füüsiline
isik, kelle ülesandeks võis olla materjalide ja tellingute objektile tarnimine. Rekkur Puit OÜ-
ga väidetavatelt tehingutelt sisendkäibemaksu mahaarvamiseks ei ole alust.
Sepmar OÜ kassast sularahas aruandvale isikule AS-le väidetavate laenulepingute alusel
teostatud väljamaksete puhul ei ole tegemist laenu andmisega äriühingule UAB Talesa, vaid
väljamaksetega, mille eesmärgiks on Sepmar OÜ poolt maksuvabalt raha väljaviimine
äriühingust. Väidetav laenu andmine toimus 2012. a-l. Seega ei ole eluliselt usutav, et 2012. a-
l antud laenude kohta koostati alles 2014. a-l lepingud. Kirjalikult vormistatud laenulepingud
on koostatud tagantjärele. Sepmar OÜ ja UAB Talesa vahel väidetavalt sõlmitud
laenulepingud (25.09.2012 laenuleping nr 25/09-2012, 31.10.2012 laenuleping nr 31/10-2012
ja 31.12.2012 laenuleping nr 31/12-2012) on üldsõnalised. Sepmar OÜ 2012. a majandusaasta

                                                                                           2(9)
                                                                                  3-14-53028

aruandes ei kajastu väidetavalt äriühingule UAB Talesa antud laen. Samuti ei ole Sepmar OÜ
poolt esitatud raamatupidamisarvestuses kajastatud väidetavalt antud laenude osas arvestatud
intressi nõuet 31.12.2012 seisuga. Väljamaksed (10 500,00 eurot, 28 861,96 eurot ja 40
000,00 eurot) kokku summas 79 361,96 eurot kuuluvad tulumaksuga maksustamisele kui
ettevõtlusega mitteseotud kulu.
Sepmar OÜ ei ole esitanud maksuhaldurile algdokumenti november 2012 aruandva isiku
avansiaruandel kajastatud väljamakse summas 11 119,76 eurot kohta ega tõendanud, mis on
väljamakse sisuks ja kas väljamakse on seotud ettevõtlusega. Maksuhaldur on seisukohal, et
väljamakse summas 11 119,76 eurot kuulub maksustamisele tulumaksuga kui ettevõtlusega
mitteseotud kulu. Sepmar OÜ Swedbank pangakonto nr 221030672818 perioodi 01.01.2013 -
30.06.2013 väljavõttelt nähtub, et sularahaautomaadi kaudu on välja võetud peamiselt 750
euro kaupa sularaha, samuti on pangakontolt pangakontoris välja võetud erinevas summas
sularaha. Maksuhaldur on seisukohal, et Sepmar OÜ on 2013. a kontrollitaval perioodil teinud
aruandvale isikule AS-le väljamakseid, mille kohta Sepmar OÜ-l puuduvad algdokumendid
(välja arvatud kuludokumentidena esitatud ja hankijatele tasutud sularahaarved). Tõendamata
on Sepmar OÜ väide, et arvelduskontolt pidevalt välja võetud raha kasutati vaid ettevõtlusega
seotud eesmärkidel. Sepmar OÜ poolt pangakontolt välja võetud raha kasutati 2012. a-l
tegelikkuses mitte väidetava laenu andmiseks ja 2013. a-l mitte väidetavalt ärilistel
eesmärkidel, vaid Sepmar OÜ erinevatel ehitusobjektidel töid teostanud isikutele töötasu,
millelt on tööjõumaksud arvestamata ja tasumata jäetud, maksmiseks.
3. Sepmar OÜ esitas 04.12.2014 Tallinna Halduskohtule kaebuse MTA 04.11.2014
maksuotsuse nr 12.2-3/014669-74 osaliseks tühistamiseks käibemaksu määramise osas
summas 1672,74 eurot seoses Sepmar OÜ ja OÜ Rekkur Puit vahel toimunud tehingutega
ning tulumaksu määramise osas summas 48 121,28 eurot.
DM hilisemat käitumist ja väiteid ei saa tõlgendada selliselt, nagu ei oleks OÜ Rekkur Puit
reaalselt töid teostanud. DM ja OÜ Sepmar juhatuse liikme suhted halvenesid pärast seda, kui
OÜ Rekkur Puit töödega jänni jäi, mistõttu võib DM passiivsus, sh maksuhalduri küsimustele
vastamine, tuleneda isiklikest suhetest AS-ga. DM ei ole variisik, tal on ka teisi tegutsevaid
äriühinguid ning vaidlus puudub selles, et DM ei saaks äriühingu juhtimisega või
ehitusteenuste pakkumisega hakkama. Eesti Kaitsevägi oma 02.09.2014 vastuses kinnitas DM
viibimist ehitusobjektil. Puudub vaidlus, et OÜ Rekkur Puit oli vaidlusalusel perioodil
registreeritud käibemaksukohustuslasena. OÜ Sepmar näitas tehingute sõlmimisel üles äris
nõutavat hoolsust, kontrollis müüja käibemaksukohustuslaseks olemist ning tegutses heas
usus. Kaebajal oli põhjust eeldada, et arvel märgitud isik on ka tegelik teenuse osutaja,
kaebaja ei vastuta tehingu teise poole maksuseaduste jms täitmise eest. Maksuhaldur ei ole
põhjendanud maksueelist. Maksuhaldur ei ole näidanud, kuidas ja millises ulatuses toimiks
õigusvastane maksueelis, mida saavutada püüti. Kui maksukohustuslane pole maksueelist
saanud, siis puudub õiguslik alus maksu määramiseks. Maksuhaldur ei ole ka analüüsinud,
millist kahju on riik saanud.
Puudused laenulepingutes äriühinguga UAB Talesa võivad parimal juhul näidata osapoolte
juriidilist ebakompetentsust ja liigset usaldust laenusaaja vastu, kuid ei saa mingil juhul
kinnitada maksuhalduri seisukohti. Antud juhul on tähtis laenulepingute olemasolu ja see, et
mõlemad osapooled kinnitavad laenusuhet. Ebatäpsused või vead raamatupidamisarvestuses
ei saa olla aluseks maksusumma määramisel, eriti juhul, kui kõik asjaolud on loogiliselt
selgitatavad ning OÜ Sepmar arvates eluliselt usutavad.
4.   Maksu- ja Tolliamet palus jätta kaebus rahuldamata.



                                                                                         3(9)
                                                                                   3-14-53028

Sepmar OÜ teadis, et ehitusteenus ei olnud soetatud arvel näidatud OÜ-lt Rekkur Puit.
Tegelikku teenuse osutajat maksuhalduril kontrolli käigus välja selgitada ei õnnestunud, kuid
tõenäoliselt oli tegemist füüsiliste isikutega. Selline teadlik tegevus, kus ostja kajastab
maksuarvestustes tehingut isikuga, kes ei ole tegelik müüja ja saavutab seeläbi alusetu
sisendkäibemaksu mahaarvamise õiguse, on käsitatav pettusena. Olukorras, kus on
põhjendatud kahtlus maksukohustuslase osalemises maksupettuses, läheb tõendamiskoormis
vastavalt MKS §-le 150 üle maksukohustuslasele. Maksuotsuses toodu ümberlükkamiseks ei
piisa väitest, et DM ütlusi ei saa mingi tõendamata konflikti tõttu usaldusväärseteks pidada.
Maksuhaldur on toonud välja tõendite kogumi, mis tekitas temas põhjendatud kahtluse selles,
et Sepmar OÜ teadis, et OÜ Rekkur Puit ei olnud tegelikuks ehitusteenuse osutajaks. Sellises
olukorras peab kaebaja tõendama, et maksuhaldur eksis. Kaebuses selline sisuline
motivatsioon puudub.
Maksuhaldur tuvastas kontrolli käigus, et UAB Talesa nimel tehtud väljamaksed ei olnud
laen, vaid ettevõtlusega mitteseotud kulu. Kaebaja on maksuotsuses välja toodut vabandanud
enda juriidilise ebakompetentsusega, kuid ei ole seejuures esitanud ühtegi põhjendust, mis
maksuhalduri järeldused ümber lükkaks. Maksuhalduri seisukohti ei lükka ümber ka
tagantjärgi, s.o peale maksuotsuse väljastamist, esitatud laenusummade kättesaamise
kinnitused. Kirjeldatud dokumendid on kergesti fabritseeritavad ega sisalda usutavat selgitust,
miks väidetav laen just sellistel tingimustel vormistati.
5. Tallinna Halduskohus jättis 23.03.2015 otsusega Sepmar OÜ kaebuse rahuldamata ja
poolte menetluskulud nende endi kanda.
Maksuotsuse p-s 1.5 on maksuhaldur oma hinnangu andmisel tuginenud valdavalt DM
ütlustele, mille kohaselt ei tea kaebajaga väidetavalt tehingu teinud ettevõtte esindaja
tehingute detaile, ei oska tööde tegemist selgitada ega oska ka eesti keelt, milles dokumendid
on koostatud. Nimetatud asjaolust ei piisa iseseisvalt maksupettuse kahtluse eluliselt usutavalt
põhjendamiseks. Kaebaja on eriarvamuses (II kd tl 110) selgitanud, et kuna Rekkur Puit OÜ ei
saanud oma töödega hakkama, siis leping lõpetati. Kaebuses on kaebaja täiendavalt välja
toonud, et seetõttu võis DM motiiviks valeütluste andmisel olla pahameel kaebaja vastu.
Tegemist on asjakohase selgitusega, mida maksuotsuses ei ole arvestatud. Samuti on
eriarvamuses selgitatud ka seda, et DM-le tõlgiti leping ja lepingu lõpetamine vene keelde
suuliselt, millega on ka üks maksuotsuses viidatud vastuoludest vähemalt osaliselt
kõrvaldatud.
Riigikohus on 02.06.2014 otsuse nr 3-3-1-27-14 p-s 14 leidnud, et kohtul tuleb tõendites
esinevaid vastuolusid hinnata, veendumaks, et need ei ole põhjustatud inimlikest eksimustest
või seletatavad muul eluliselt usutaval viisil. Vaidlust ei ole selles, et kaebaja enda juhatuse
liige on andnud põhjalikke selgitusi nii lepingute, arvete kui ka tehtud tööde kohta (I kd tl 70
jj, tl 78). Maksupettuse kahtlus ei ole põhjendatud, kui maksupettuse toimepanemist kinnitab
peaasjalikult see, et tehingu teine pool tehingu detaile ei mäleta. Kui lubada maksupettuse
kahtluse tuvastamist üksnes teise poole puudulike ütluste alusel, võiks see võimaldada
maksuhalduri tegevuse ärakasutamist äripartnerile kättemaksmise eesmärgil. See ei tähenda
seda, et kohus peaks usaldusväärseks kohtule esitatud DM kirjalikke ütlusi (II kd tl 161, tõlge
tl 166). Viidatud ütlustel puudub kuupäev ja selgitus, kellele ja millistel asjaoludel need
ütlused antud on. Arvestades nende ütluste olulist erinevust maksumenetluses antud ütlustest,
ei saa neid kirjalikke ütlusi ilma olulise põhjuseta pidada sama usaldusväärseks kui
maksumenetluses antud ütlused või neist usaldusväärsemaks.




                                                                                           4(9)
                                                                                   3-14-53028

Kohus möönab, et maksupettuse kahtlust tekitab see, et kaebaja projektijuht ei tea Rekkur Puit
OÜ-d ega DM (II kd tl 17) ning Rekkur Puit OÜ osalemise kohta puuduvad märked
ehitustööde päevikus (I kd tl 108 jj). Samas vastandub neile asjaoludele tellija kinnitus DM
viibimise kohta objektil (I kd tl 104), mis on kooskõlas DM ütlustega, et ta siiski mingitel
kordadel objektil viibis (vt maksuotsuse lk 18 keskel, II kd tl 22). DM ei ole eitanud tehingute
toimumist, vaid on mingil määral nende toimumist ka selgitanud (vt maksuotsuse lk 18).
Samas ei ole maksuhaldur seadnud tellija ehk Kaitseväe selgituste sisu kahtluse alla ega ole ka
esitanud põhjendust, miks tuleks see selgitus kõrvale jätta. Tõendite ilmselge vastuolu korral,
kui ei ole põhjendatud, miks tuleks osad tõendid kõrvale jätta, ei saa maksupettuse kahtlust
pidada põhjendatuks. Maksuotsusest ei nähtu ka piisavalt põhjendatuna kahtlus, et kaebaja on
teadlikult maksupettuses osalenud.
Eeltoodu ei too kaasa siiski Rekkur Puit OÜ osas maksuotsuse tühistamist. Riigikohtu
14.12.2012 otsuses nr 3-3-1-33-12 on selgitatud, et erandjuhtudel on võimalik puudulikult
põhjendatud haldusakti tühistamata jätta, kui on ilmselge, et haldusorgan peaks vaidlustatud
haldusakti uuesti välja andma. Seega on võimalik jõusse jätta ka puudulikult põhjendatud
maksuotsus.
Praegusel juhul vastab maksuotsuses tuvastatu Riigikohtu 17.03.2015 otsuses nr 3-3-1-76-14
selgitatud maksukohustuse tekkimise tunnustele. Ka praeguses asjas on maksuhaldur
tuginenud maksukohustuse tekkimise alusena käibemaksuseaduse (KMS) § 31 lg-le 1 ja
tulumaksuseaduse (TuMS) § 51 lg 2 p-le 3. Kaebajale väljastatud arvetel on tööde kogus „1
tk“ ning puuduvad täiendavad kirjeldused ja aktid (II kd tl 28-31). Ainus akt, mis on
maksuhaldurile esitatud, on allkirjastamata (II kd tl 49 pöördel), mistõttu ei ole selle sisu ja
autentsus kinnitatud. Seetõttu ei ole võimalik väidetavalt kaebajale osutatud teenust piisavalt
identifitseerida ning seega ei ole võimalik arvete ja muude dokumentide alusel piisavalt
tuvastada majandustehingu sisu. Tegemist ei ole üksnes raamatupidamisliku ebatäpsusega,
vaid maksuarvestuses kohustuslike elementidega. Kuna arved ei kajasta väidetavalt tehtud
tehinguid, on käibe- ja tulumaksu määramine KMS § 31 lg 1 ja TuMS § 51 lg 2 p 3 alusel
lubatud. Et kaebajale osutati teenust, mitte ei võõrandatud kaupu, ei ole võimalik käesolevas
asjas tulumaksu määrata ka hindamise teel. Kaebajal on olnud võimalik avaldada arvamust nii
viidatud õigusnormide kohaldamisele kui ka arvete ebapiisavusele juba kontrollaktile (lk 18
lõpus, kd II tl 76 pöördel jj) vastates. Kaebaja pole esitanud täiendavaid tõendeid, mis
näitaksid vaidlusaluste majandustehingute sisu ja arvandmeid. Võrdlusena toob kohus välja, et
Kaitseväele kui tellijale on kaebaja esitanud põhjalikud aktid tehtud tööde sisu kohta (I kd tl
90-93, 99, 101-102). Maksuotsuse resolutsioon on OÜ Rekkur Puit osas käibemaksu ja
tulumaksu määramisega seonduvalt õiguspärane ning maksuotsus ei kuulu selles osas
tühistamisele.
Väidetavalt UAB-le Talesa 2012. a-l tehtud väljamaksed on maksuhaldur lugenud raha
maksuvabalt äriühingust väljaviimiseks. Maksuotsuse lk-l 24 toodud hinnangu kohaselt on
tegemist kaebaja eesmärgistatud tegevusega. Maksupettuse sisuks ongi maksukohustuslase
teadlik ja tahtlik tegevus maksude tasumisest või määramisest kõrvalehoidumisel. Seetõttu
kuulub kohaldamisele sama kohtupraktika, mida kohus selgitas kohtuotsuse punktis 6
(Riigikohtu 04.06.2013 otsus nr 3-3-1-15-13; 02.06.2014 otsus nr 3-3-1-27-14). Põhjendatud
kahtlus ja eluline usutavus on sobivad kriteeriumid ka kaebaja teadliku tegevuse, eesmärgiga
viia maksuvabalt raha ettevõttest välja, hindamisel.
Maksuhalduri kirjeldatud vastuolud ütlustes ja puudused lepingutes ei ole kõrvaldatavad
üksnes viitega poole kogenematusele. Ka kogenematu ettevõtte puhul saab pidada eesmärgiks
laenu andmisel siiski kasu saamist, mida vaidlusalustest lepingutest ei nähtu. Maksuhalduri
kirjeldatud vastuolud lepingute ja lepingute lisade vahel ei saa olla tingitud kogenematusest,

                                                                                           5(9)
                                                                                     3-14-53028

vaid tähelepanematusest. Sedasorti tähelepanematus on palju tõenäolisem olukorras, kus
laenuleping sõlmitakse tagantjärele ja tehingu detaile ei kontrollita. Eluliselt usutavaks võib
pidada mõne üksiku eksimuse olemasolu, kuid eksimused maksuotsuses kirjeldatud mahus
seavad kahtluse alla tehingu olemasolu. Kaebaja väide teise poole usaldamisest on asjakohatu
ka seetõttu, et laenu saaja UAB Talesa seaduslikuks esindajaks on samuti AS, kes ei saanud
olla samaaegselt laenuandjana kogenematu ja laenusaajana kogenud ettevõtja, keda
laenuandja usaldas.
Maksuhaldur on välja toonud piisavalt asjaolusid, mis seavad poolte kinnituste ja tehingu
tõendamiseks vormistatud kirjalike dokumentide (lepingud) tegelikkusele vastavuse kahtluse
alla. Tehingu toimumist on võimalik seada kahtluse alla ka siis, kui pooled tehingu olemasolu
kinnitavad ning tehingu tõendamiseks on esitatud kirjalik leping. Kaebaja ei ole toonud välja
ühtegi asjaolu ega väidet, millega oleks selgitatud vastuolusid kirjalikes dokumentides,
raamatupidamises ja isikute ütlustes.
Kuigi 21.08.2014 eriarvamuses soovis kaebaja 2-3 nädalat täiendavate dokumentide
esitamiseks (II kd tl 110), neid dokumente enne maksuotsuse tegemist 04.11.2014 ei esitatud.
Maksuhaldur on soovinud neid dokumente esimesel võimalusel (I kd tl 84) oma 21.08.2014
kirjaga ning maksuotsuse tegemise ajaks oli kaebaja soovitud tähtaeg mitmekordselt
möödunud. Seega on maksuhaldur andnud kaebajale piisava tähtaja tema seisukohti
kinnitavate tõendite esitamiseks. Ka siis, kui kohtule esitatud tõendeid arvestada (I kd tl 52-
55), ei kõrvalda need vastuolusid, mida maksuhaldur on maksuotsuses käsitlenud. Nende
tõendite esitamiseks kulunud aega ei saa pidada mõistlikuks olukorras, kus UAB-l Talesa ja
kaebajal on ühine seaduslik esindaja. Maksuotsus on ka väidetavalt UAB-le Talesa tehtud
väljamaksete tulumaksustamise osas õiguspärane.
Täiendavalt on maksuhaldur maksuotsuse punktis 1.6.3 ja 1.7 käsitlenud 2012. ja 2013. aastal
algdokumendita teostatud väljamakseid. Kohus nõustub maksuotsuse lk-del 34 ja 35 toodud
põhjendustega ettevõtlusega mitteseotud väljamaksete maksustamise osas ega korda neid
HKMS § 165 lg 2 alusel. Maksukohustuslasel on MKS § 56 lg-st 2 tulenevalt kohustus pidada
oma tehingute üle arvestust nii, et maksuhalduril oleks võimalik esitatud dokumentide alusel
tuvastada, kas ja kuidas on väljamakse isiku ettevõtlusega seotud. Kaebajal pidi sealjuures
tekkima kahtlus, et vaja on esitada täiendavaid dokumente, juba kontrollaktiga tutvudes (vt lk
26, II kd tl 80 pöördel).
MENETLUSOSALISTE SEISUKOHAD APELLATSIOONIMENETLUSES
6. OÜ Sepmar palub apellatsioonkaebuses Tallinna Halduskohtu 23.03.2015 otsus
tühistada ja teha asjas uus otsus, millega kaebus rahuldada ning mõista vastustajalt kaebaja
kasuks välja menetluskulud.
Kohus on rikkunud kohtumenetluse norme, ebaõigesti ja ühekülgselt hinnanud asjas kogutud
tõendeid ning jõudnud seetõttu ebaõigetele järeldustele. Kohtuotsus ei vasta HKMS § 157 lg-
test 1 ja 2 tulenevatele nõuetele.
Kohtuotsuse p-s 9 leiab kohus kaebajale üllatuslikult, et kuigi haldusakt on puudulik, ei too
see Rekkur Puit OÜ-d puudutavas osas kaasa maksuotsuse tühistamist, kuna esinevad
erandlikud asjaolud. Kohus on vääralt hinnanud tõendeid (Rekkur Puit OÜ arved) ning
leidnud, et kaebajal on olnud võimalik vastava asjaolu suhtes oma seisukohti esitada, kuid
kaebaja pole seda teinud. Tegemist ei ole asjaoluga, mis maksumenetluse ajaks Sepmar OÜ
kontrolli all oli: selleks ajaks olid arved tasutud; kaebajale oli selge, mille eest need esitatud
olid, kuid seda puudust kõrvaldada ei olnud enam kaebaja võimuses. Nõustuda ei saa, et arved
ei vasta algdokumentidele esitatavatele nõuetele, kuna lepingu, arvete ja akti koosmõjus on

                                                                                             6(9)
                                                                                    3-14-53028

võimalik teenuse identifitseerimine. Teostatud töö on tellija poolt vastu võetud ning
pretensioone selles osas pole esitatud. DM ei ole nn variisik. Kohtu seisukoht, et teenust ei ole
võimalik piisavalt identifitseerida, on üldsõnaline, kohtu mõttekäik ei ole jälgitav. Kaebaja
leiab, et kõik OÜ Rekkur Puit osutatud teenused on eluliselt usutavad ja mõistlikus ulatuses
arusaadavad ning identifitseeritavad.
Isegi juhul, kui laenulepingud oleksid kirjalikult hiljem vormistatud, kui laen reaalselt välja
anti, poleks laenulepingud seepärast tühised või fiktiivsed. Esmatähtis on see, kuidas
osapooled soovivad oma suhteid reguleerida ja vormistada. Tähtsust ei oma, et mõlema
juriidilise isiku esindajaks oli üks ja sama isik – tehingute tegemisel pidi ta järgima mõlema
juriidilise isiku huve võrdselt; väita ei saa, et laen oleks antud seadusevastaselt või
majanduslikult kahjulikult. Laenulepingud ei ole tagantjärele vormistatud. Kohtumenetluse
käigus on kaebaja esitanud täiendava tõendi laenusuhte kohta, mille kohaselt tunnistab UAB
Talesa praegune juhtkond laenusuhet ning täpsustab tagasimaksegraafikut, olles valmis laenu
tagastama. Kohus ei ole seda tõendit analüüsinud, kuigi see kummutab seisukoha ASi huvide
kohta ning tõendab ka laenusuhet. Puudused laenulepingutes võivad parimal juhul näidata
osapoolte juriidilist ebakompetentsust, kuid ei saa kinnitada maksuhalduri seisukohti.
7. Maksu- ja Tolliamet palub kirjalikus vastuses jätta apellatsioonkaebus rahuldamata ja
menetluskulud kaebaja kanda.
Halduskohtu otsus on lõppjäreldustes õige. Vastustaja nõustub halduskohtu otsuse p-des 9 ja
10 tooduga, mille kohaselt ei ole võimalik arvete ega ka muude dokumentide alusel
konkreetset teenust piisavalt identifitseerida. Kaebaja etteheide selles osas on puudulik ega
lükka ümber halduskohtu analüüsi.
Samas on OÜ-ga Rekkur Puit seonduvate tõendite hindamisel halduskohtu otsuse p-des 6-8
sisalduv mõttekäik puudulik. Vastustaja ei nõustu halduskohtuga, et maksuotsuses sisalduv
maksustamise faktiline alus, mille kohaselt ostja teadis, et arvel näidatud müüja ei ole tegelik
müüja, ei ole piisavalt põhjendatud. Halduskohus on jätnud hindamata, kas Sepmar OÜ väide,
et müüja poolsed ütlused võivad olla käsitatavad äripartnerile kättemaksmise eesmärgil antud
valeütlustena, on eluliselt usutav. Kuigi arvestades seda, et kaebaja sõnul lõpetati OÜ-ga
Rekkur Puit leping põhjusel, et viimane ei saanud töödega hakkama, on selline asjaolu
iseenesest võimalik, ei ole OÜ Rekkur Puit sellise väite kinnituseks esitanud ühtegi tõendit.
Maksuhaldur ei ole jätnud tähelepanuta asjaolu, et tellija on kinnitanud OÜ Rekkur Puit
esindaja DM objektil viibimist. Maksuhaldur on selgitanud, et DM ilmselt siiski viibis teatud
ajahetkedel objektil, kuid tõenäoliselt oli tegemist kaebaja enda nö musta tööjõuga, kelle
ülesandeks võis olla materjalide ja tellingute objektile tarnimine. Eesti Kaitsevägi on
kinnitanud, et DM objektil viibimine on registreeritud, kuid OÜ-st Rekkur Puit nad teadlikud
ei ole. OÜ Sepmar projektijuht DM ega OÜ Rekkur Puit nimelist isikut ei tea. Samuti ei
kajastu OÜ Rekkur Puit ehitustööde päevikus, kes konkreetselt, millal ja missugust tööd tegi.
Seega ei ole usutav, et DM viibis objektil OÜ Rekkur Puit esindajana.
Praktikas saab tahtlus nähtuda üksnes faktiliste asjaolude kogumist. Neid asjaolusid on
maksuhaldur analüüsinud maksuotsuse p-s 1.5. Tõendatud on, et ostja teadis, et arvel näidatud
müüja ei olnud tegelik müüja. Teadmise all peab maksuhaldur silmas kaudsete tõendite
kogumit, mille alusel on võimalik asuda seisukohale, et ostja pidi teadma, et arvel näidatud
müüja ei ole tegelik müüja (Riigikohtu 02.06.2014 otsus nr 3-3-1-27-14, p 18).
Kaebaja väite osas, et laenusuhet kinnitab väidetava laenusaaja 09.01.2015 kiri ning puudused
on põhjustatud osapoolte juriidilisest ebakompetentsusest, nõustub vastustaja halduskohtu
seisukohaga sellele.

                                                                                            7(9)
                                                                                    3-14-53028

RINGKONNAKOHTU PÕHJENDUSED
8. Halduskohtu otsus on seaduslik ja põhjendatud ning selle tühistamiseks või muutmiseks
puudub alus. Apellatsioonkaebus jääb rahuldamata.
9. Halduskohus on kõiki tõendeid põhjalikult analüüsinud ning jõudnud õigele
lõppjäreldusele, et kaevatud maksuotsus oli õiguspärane ning selle tühistamiseks puudus alus.
Ringkonnakohus nõustub halduskohtu hinnanguga kaebaja maksuarvestuse aluseks võetud
arvete puudustele ning halduskohtu viide Riigikohtu 17.03.2015 otsusele nr 3-3-1-76-14 on
asjakohane. Sarnaselt viidatud Riigikohtu otsusele on maksuhaldur praeguses vaidluses
tuginenud maksukohustuse tekkimise alusena KMS § 31 lg-le 1 ja TuMS § 51 lg 2 p-le 3.
Halduskohus on põhjendatult viidanud, et kaebajale väljastatud arvetel on tööde kogus „1 tk“
ning puuduvad täiendavad kirjeldused ja aktid (kd II tl 28-31). Ainus akt, mis on
maksuhaldurile esitatud, on allkirjastamata (kd II tl 49 pöördel), mistõttu ei ole selle sisu ja
autentsus kinnitatud. Nii on halduskohus õigesti järeldanud, et kaebajale osutatud teenust ning
seega ka majandustehingu sisu ei ole võimalik arvete ja muude dokumentide alusel piisavalt
tuvastada ning tegemist on puudulike maksuarvestuses kohustuslike elementidega. Kuna
arved ei kajasta väidetavalt tehtud tehinguid, on käibe- ja tulumaksu määramine KMS § 31 lg
1 ja TuMS § 51 lg 2 p 3 alusel lubatud. Teenuse osutamise puhul ei saa tulumaksu määrata
hindamise teel.
10. Ringkonnakohus jääb halduskohtust eriarvamusele osas, mis puudutab maksustamise
faktilise aluse põhjendamist maksuotsuses, mille kohaselt ostja teadis, et arvel näidatud müüja
ei ole tegelik müüja. Riigikohus on 04.06.2013 otsuses nr 3-3-1-15-13 leidnud, et
maksumenetlusega ja maksuotsusega ei peagi tuvastama, et maksukohustuslane osales
maksupettuses. Maksuotsusest peab selguma, miks on maksuhalduril selline põhjendatud
kahtlus koos nende asjaolude ja tõendite äranäitamisega, mis kahtlust põhjendavad.
Maksumenetluses piisab mõistlikust kahtlusest, mida põhjendatakse ja mis on eluliselt usutav.
Ringkonnakohus nõustub MTA-ga selles, et halduskohtu kahtlus, et müüja poolsed ütlused
võivad olla käsitatavad äripartnerile kättemaksmise eesmärgil antud valeütlustena, ei tugine
millelgi. Sellise kahtluse õigustamiseks ja äripartnerite vahelise konflikti tõenäolisuse
kinnitamiseks ei ole esitatud mitte ühtegi tõendit. Pigem nähtub DM kirjast AS-le (II kd tl
135p), et leping lõpetati DM soovil ning pooltel puudusid teineteise vastu igasugused
pretensioonid.

Samuti ei ole maksuhaldur jätnud tähelepanuta asjaolu, et tellija on kinnitanud DM objektil
viibimist. Maksuhalduri seisukoht on olnud hoopis, et DM kui füüsilise isiku näol oli
tõenäoliselt tegemist kaebaja enda n-ö musta tööjõuga, kelle ülesandeks võis olla materjalide
ja tellingute objektile tarnimine (maksuotsuse lk 20 ja 29; halduskohtu otsus lk 2, p 1). Seda
arvamust kinnitavad ühelt poolt tellija Eesti Kaitseväe kinnitus, et DM objektil viibimine on
registreeritud, kuid OÜ Rekkur Puit nimelisest isikust nemad teadlikud ei ole, ning teisalt
OÜ Sepmar projektijuhi kinnitus, et DM ega ka OÜ Rekkur Puit nimelist isikut tema ei tea.
Samuti ei kajastu OÜ Rekkur Puit ehitustööde päevikus. Õige on maksuhalduri positsioon,
mille kohaselt saab tahtlus nähtuda faktiliste asjaolude kogumist. Neid faktilisi asjaolusid on
maksuhaldur ringkonnakohtu arvates analüüsinud piisava põhjalikkusega maksuotsuse p-s
1.5. Ülaltoodut kokku võttes selgub maksuotsusest piisava põhjalikkusega, miks on
maksuhalduril põhjendatud kahtlus selles, et ostja teadis, et arvel näidatud müüja ei olnud
tegelik müüja. Sellises olukorras peab kaebaja tõendama, et maksuhaldur eksis. Kaebaja seda
teha ei ole suutnud.

11. UAB-le Talesa tehtud väljamakseid puudutavas osas nõustub ringkonnakohus täielikult
halduskohtu otsuse p-des 12 ja 13 tooduga ega pea vajalikuks neid seisukohti üle korrata.

                                                                                           8(9)
                                                                                  3-14-53028

Kaebaja leiab apellatsiooniastmes jätkuvalt, et laenusuhet kinnitab väidetava laenusaaja
09.01.2015 kiri ning kõikvõimalikud puudused on põhjustatud osapoolte juriidilisest
ebakompetentsusest. Ringkonnakohtu hinnangul on halduskohus õigesti viidanud, et eluliselt
usutavaks võib pidada mõne üksiku eksimuse olemasolu, kuid eksimused maksuotsuses
kirjeldatud mahus seavad kahtluse alla tehingu olemasolu. Kaebaja väide teise poole
usaldamisest on asjakohatu, sest laenu saaja UAB Talesa seaduslikuks esindajaks on samuti
AS, kes ei saanud olla samaaegselt laenuandjana kogenematu ja laenusaajana kogenud
ettevõtja, keda laenuandja usaldas. Laenusaaja 09.01.2015 kirja (II kd tl 155) ei pea
ringkonnakohus usaldusväärseks tõendiks põhjusel, et see on koostatud tagantjärgi, s.o peale
maksuotsuse väljastamist ega sisalda usutavat selgitust, miks väidetav laen just sellistel
tingimustel vormistati. Ringkonnakohus nõustub halduskohtuga ka selles, et maksuhaldur
andis kaebajale piisava tähtaja tema seisukohti kinnitavate tõendite esitamiseks olukorras,
kus UAB-l Talesa ja kaebajal on ühine seaduslik esindaja. Ka siis, kui kohtule esitatud
tõendeid arvestada (kd I tl 52-55), ei kõrvalda need vastuolusid, mida maksuhaldur on
maksuotsuses käsitlenud.

12. Kõike eelnevat kokku võttes jääb apellatsioonkaebus HKMS § 200 p 1 kohaselt
rahuldamata. HKMS § 108 lg 1 alusel jäävad kaebaja menetluskulud apellatsiooniastmes
tema enda kanda. Vastavalt HKMS § 109 lg-le 1 jäävad MTA menetluskulud
apellatsiooniastmes tema enda kanda.




/allkirjastatud digitaalselt/   /allkirjastatud digitaalselt/     /allkirjastatud digitaalselt/
      Maret Altnurme                     Oliver Kask                      Kaire Pikamäe




                                                                                          9(9)

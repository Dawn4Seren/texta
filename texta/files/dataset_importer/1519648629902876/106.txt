                                                                                4-16-8510




                           KOHTUOTSUS
                                EESTI VABARIIGI NIMEL

Kohus                               Harju Maakohus

Otsuse tegemise aeg ja koht         28. detsembril 2016 Tallinn, Liivalaia kohtumaja

Väärteoasja nr                      4-16-8510

Kohtunik                            Külli Iisop

Väärteoasi                          Vladimir Kruglovi kaebus PPA Põhja prefektuuri
                                    korrakaitsebüroo liiklusjärelevalvekeskuse liiklustalituse
                                    22.11.2016 otsusele väärteoasjas nr 2302,16,016639

Kohtumenetluse pooled               Kaebuse esitaja:   Vladimir Kruglov (isikukood
                                    38509076512; elukoht: XXXX; töökoht: XXXX OÜ)

                                    Kohtuväline menetleja: PPA Põhja prefektuuri
                                    korrakaitsebüroo               liiklusjärelevalvekeskuse
                                    menetlustalitus (asukoht: Rahumäe tee 6/1, Tallinn)

Asja läbivaatamine                  Kirjalik menetlus


RESOLUTSIOON
Jätta PPA Põhja prefektuuri korrakaitsebüroo liiklusjärelevalvekeskuse 22.11.2016 otsus
muutmata ja Vladimir Kruglovi kaebus rahuldamata.

Trahv tuleb tasuda kohtuvälise menetleja otsuses näidatud Rahandusministeeriumi arvele
EE891010220034796011 SEB pangas, arvele EE932200221023778606 Swedbank pangas,
arvele EE403300333416110002 Danske pangas või arvele EE701700017001577198 Nordea
pangas. Kohustuslik on märkida ka viitenumber 10220151562678.

Edasikaebamise kord
Väärteomenetluse seadustiku (VTMS) §-de 155 ja 156 alusel on menetlusaluse isiku
advokaadist kaitsjal, kohtuvälisel menetlejal või tema advokaadist esindajal õigus esitada
kassatsioonikaebus Riigikohtule 30 päeva jooksul arvates kohtuotsuse kättesaamisest, teatades
kassatsiooni esitamisest maakohtule 7 päeva jooksul samast päevast arvates.


Asjaolud ja kohtumenetluse poolte seisukohad

                                             1
1. 22.11.2016 otsusega väärteoasjas nr 2302,16,016639 määras PPA Põhja prefektuuri
korrakaitsebüroo liiklusjärelevalvekeskuse liiklustalituse liikluspolitseinik Vladimir Kruglovle
karistuseks liiklusseaduse (LS) § 259 lg 1 järgi rahatrahvi 4 trahviühikut, s.o 16 eurot.
Otsuse kohaselt ületas V. Kruglov jalakäijana 22.11.2016 kell 16.29 Tallinnas Tehnika tänaval
(Kitseküla rongipeatuse juures) sõidutee reguleeritaval ülekäigurajal foori keelava punase tule
korral. Sellise tegevusega eiras V. Kruglov LS § 25 lg 3 nõudeid.

2. V. Kruglov esitas otsuse peale kaebuse, kuna leiab, et ei ole pahatahtlik liikluseeskirja
rikkuja, vaid hoolitses selle eest, et ei segaks autode liikumist. Tee juurde jõudes nägi ta, et
lähim auto oli vähemalt 100 meetri kaugusel ning tal oli piisavalt aega, et kedagi segamata tee
läbida. Kui ta oleks liikluseeskirja täitnud, siis oleks ta põhjustanud mõttetu kütuseraiskamise
ja saastanud keskkonda. Võib-olla oleks ta pannud ka juhid närveerima ning see oleks
põhjustanud omakorda liiklusõnnetuse. Kaebaja sai trahvi selle eest, et täitis liikluseeskirja
põhimõtteid – hoolitses selle eest, et liiklus oleks ohutu, säästis keskkonda ja ei takistanud teisi
liiklejaid.
Kaebuse täienduses märgib V. Kruglov, et ükski reegel ei ole universaalne ja ei pruugi töötada
sama hästi erinevates tingimustes. Internetist otsides ei leidnud ta ühtki juhtumit, kus sellel
ülekäigurajal oleks keegi viga saanud või põhjustatud liiklusõnnetus. Juba aastaid rikutakse
selle valgusfoori juures liiklusreegleid ja see ei ole põhjustanud liiklusõnnetusi. Eeltoodust
lähtudes leiab kaebaja, et mõistetud karistus ei ole asjakohane, esmalt võinuks piirduda suulise
hoiatusega ja selgitava vestlusega. Temale aga selgitati õigusi ning seda, kui kiiresti trahv tuleb
ära maksta.
Kaebaja on nõus asja lahendamisega kirjalikus menetluses.

3. Kohtuväline menetleja oma vastuses kaebusele leiab, et otsuse muutmiseks puudub alus ning
kaebus tuleb jätta rahuldamata. Kohtuväline menetleja osutab liiklusseaduse § 25 lg-le 3, § 7 lg
1 p-le 4, § 6 lg-le 1 ja § 2 p-le 29 ning märgib, et seadusandja on liiklusreegleid kehtestades
juba arvestanud, et kahjud keskkonnale oleksid minimaalsed. Erandeid liiklusreeglite täitmisest
kõrvale põikamiseks seadusandja ette näinud ei ole.
Jalakäijatega Tallinna linnas liiklusõnnetuste ja selles hukkunud ning vigastada saanute arvu
seostatakse suures osas keelavate fooritulede eiramisega, mistõttu esineb avalik menetlushuvi
ning alused kaaluda menetluse lõpetamist otstarbekuse kaalutlusel puuduvad.
Karistuse määramisel on menetleja arvestanud KarS § 56 sätestatuga, sh asjaoluga, et karistus
peab olema mõõdukas ja proportsionaalne, vastama toimepandud õigusrikkumise raskusele
ning mõjutama isikut edaspidi hoiduma uute süütegude toimepanemisest.
Kohtuväline menetleja on nõus kaebuse läbivaatamisega kirjalikus menetluses.


Tuvastatud asjaolud ja kohtu järeldused
4. Kohus, läbi vaadanud esitatud kaebuse ning kohtuvälise menetleja kirjaliku seisukoha ning
kontrollinud väärteoasja materjale, leiab, et kaebuse saab vastavalt VTMS §-le 120 lg 1
lahendada kirjalikus menetluses.

5. Asjaolu, et V. Kruglov ületas keelava fooritule ajal reguleeritavat ülekäigurada, on tõendatud
kaebaja enda ütlustega ning videosalvestisega toimepandud rikkumisest. V. Kruglov on
tunnistanud, et ületas otsuses märgitud ajal punase tulega ülekäigurada ja tema käitumine on
jäädvustatud ka politseikaamera videosalvestisele.

Seega on tõendamist leidnud, et reguleeritud ülekäiguraja ületas V. Kruglov foori keelava
tulega, sellega rikkus ta LS § 25 lg 3 nõudeid ning tema käitumine on õigesti kvalifitseeritud

                                                 2
LS § 259 lg 1 järgi. Süüdlane on oma teo toime pannud tahtlikult, st teadis, et rikub
liiklusreegleid ja möönas seda.
Õigusvastasust või süüd välistavaid asjaolusid ei ole kohus tuvastatud.

6. Kaebajale määratud karistuse hindamisel lähtub kohus KarS § 56 lg-st 1, mille kohaselt
arvestatakse lisaks isiku süüle ka kergendavaid ja raskendavaid asjaolusid, võimalust mõjutada
süüdlast edaspidi hoiduma süütegude toimepanemisest ja õiguskorra kaitsmise huvisid.

KarS § 259 lg-s 1 sätestatud rikkumise eest on võimalik karistada isikut rahatrahviga 3-10
trahviühikut (12-40 eurot). Vladimir Kruglovi karistati rahatrahviga neli trahviühikut, s.o
sanktsiooni miinimummäära lähedaselt. Seega on kohtuväline menetleja arvestanud sellega, et
menetlusalune isik liiklusohtlikku olukorda ei tekitanud, on toimepandud tegu tunnistanud ning
ühtki teist jalakäijat samal ajal ülekäigurada ületamas ei olnud.

V. Kruglov on leidnud, et kohtuväline menetleja ei oleks pidanud teda üldse karistama, sest ta
hoolitses selle eest, et liiklus oleks ohutu. Kohus sellise seisukohaga ei nõustu ning juhib
kaebaja tähelepanu sellele, et oma liikluskäitumisega annab kaebaja eeskuju ka teistele,
eelkõige lastele, kes ohtlikku olukorda ei oska kaebajaga võrreldes sama hästi hinnata. Nii võib
täiskasvanute käitumine lastele tekitada arusaama, et foori keelava tulega ei peagi arvestama.
Kohus märgib, et videosalvestise põhjal ei veendunud ka V. Kruglov selles, et tema läheduses
ei ole alaealisi, kes ehk tema eeskujul võiks punase tule ajal teele lipsata.

Kohtuväline menetleja on õigesti märkinud, et seadusandja ei ole ette näinud erandeid
liiklusreeglite täitmisest kõrvale hoidumiseks. Lisaks märgib kohus, et liiklusseaduse üheks
eesmärgiks on kindlate liiklusreeglitega ohutuse suurendamine ja liiklejatele õigusselguse
tagamine. Olukord, kus igaüks kehtestab omad reeglid, ei suurenda ohutust. Vastupidi,
massiliste rikkumiste korral on väga raske kaasliikleja käitumist ette aimata ning õnnetuste arv
võib suureneda.

Kaebaja rõhutab keskkonna säästmise vajadusele ning nimetatud ülekäigurajal rikkumiste
igapäevasusele. Kohtu hinnangul oleks keskkonna huvides tulusam ülekäigurajal reegleid
järgida. Nimelt kui isikud alatasa ületavad selles kohas keelava fooritule ajal teed, siis ei saa
autojuhid kunagi olla kindlad, et ülekäigurajale ei ilmu jalakäija. Seega peavad autojuhid ka
reguleeritava ülekäiguraja ees hoo maha võtma ning selline ebaühtlane sõidustiil saastab
keskkonda enam, kui sujuv liikumine. Käesoleva juhtumi puhul oli tegemist hämara ajaga ning
autojuhtidel ei olnud lihtne jalakäijaid tee ääres märgata.

Tallinna linnas on punase fooritule ees peatumine (sh sellise, kus ükski jalakäija teed ei ületa)
autojuhtide jaoks tavapärane ning puudub igasugune alus väita, et peatumine põhjustab
autojuhtides ülemäärast närvilisust. Küll aga häirib iga autojuhti see, kui kaasliiklejad ei järgi
liiklusreegleid ning käituvad vastutustundetult.

Lõpetuseks märgib kohus, et kui kaebaja oleks oma valest käitumisest aru saanud ja
toimepandut kahetsenud, siis oleks kohtuväline menetleja võinud piirduda üksnes suulise
hoiatuse tegemisega. Kui kaebaja oleks teo etteheidetavusest saanud aru kohtule kaebust
esitades, siis oleks kohus rikkumise asjaolusid arvestades kaalunud väärteomenetluse
otstarbekuse kaalutlusel lõpetamist. Käesoleval juhul on aga kaebaja siiani veendunud, et ta
käitus õigesti, säästis kütust ja keskkonda ning ei seganud kedagi. Seega on V. Kruglovi
karistamine õige ning see peaks mõjutama teda edaspidi taoliste süütegude toimepanemisest
hoiduma. See on vajalik ka õiguskorra kaitsmise huvides.

                                                3
 Kaebajale määratud karistus on põhjendatud ning tema taotlus otsuse tühistamiseks tuleb jätta
rahuldamata.

Otsuse tegemisel juhindub kohus VTMS §-dest 132 p 1, 133, 134.




Külli Iisop
Kohtunik
/allkirjastatud digitaalselt/




                                              4

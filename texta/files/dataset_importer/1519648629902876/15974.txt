                                                                       Tsiviilasi nr 2-16-3786




                          KOHTUOTSUS
                             EESTI VABARIIGI NIMEL
                                   Tagaseljaotsus

Kohus                               Tartu Maakohus
Kohtunik                            Roomet Sõnna
Otsuse avalikult teatavaks          10. mai 2016 Võru kohtumaja, kirjalik eelmenetlus
tegemise aeg ja koht
Tsiviilasja number                  2-16-3786
Tsiviilasja hind                    1519,70 eurot
Hagi ese                            PLACET GROUP OÜ hagi L. R. vastu võlgnevuse
                                    nõudes
Pooled ja nende esindajad           Hageja Placet Group OÜ, registrikood xxxxxxxx, asukoht
                                    Fr. R. Kreutzwaldi 4, 10120 Tallinn; esindaja Riho Siil, e-
                                    post: jurist@itminkasso.ee;
                                    Kostja L. R. , isikukood xxxxxxxxxxx, elukoht
                                    xxxxxxxxxxxxxxxxxxxxxxxxxxxxxxxxxxxxxxxxxxxxx.
Menetluse liik                      Kirjalik menetlus

RESOLUTSIOON
1. Rahuldada Placet Group OÜ hagi L. R. vastu võlgnevuse nõudes.
2. Välja mõista L. R. Placet Group OÜ kasuks 1451 (üks tuhat nelisada viiskümmend üks) eurot
ja 52 senti, millest 847 eurot on põhivõlgnevus, 462 eurot intress, 38 eurot võlgnevuse
sissenõudmisega tekkinud kahju ning 104,52 eurot sissenõutavaks muutunud viivis.
3. Välja mõista L. R. Placet Group OÜ kasuks alates 09.03.2016 tagastamata põhivõlgnevuselt,
so 847 eurolt viivis VÕS § 113 lg-s 1 sätestatud määras kuni põhivõlgnevuse tasumiseni,
kusjuures viivisenõue kokku koos sissenõutavaks muutunud viivisega 104,52 eurot ei tohi
ületada põhinõude 847 euro suurust.
4. Tagaseljaotsus kuulub tagatiseta viivitamata täitmisele.

Menetluskulude jaotus
5. Jätta menetluskulud L. R. kanda.
6. Välja mõista L. R. Placet Group OÜ kasuks menetluskulu summas 285 (kakssada
kaheksakümmend viis) eurot.
Välja mõistetud summad saab kostja tasuda ITM Inkasso arveldusarvele
EE172200221026942756. Selgitusena võlgniku nimi, isikukood ja tsiviilasja number.

Edasikaebamise kord
Placet Group OÜ võib esitada apellatsioonkaebuse 30 päeva jooksul, alates otsuse
kättetoimetamisest, kuid mitte hiljem kui viie kuu möödumisel Tartu Maakohtu otsuse avalikult
teatavaks tegemisest, Tartu Ringkonnakohtule, kusjuures kaebus võidakse lahendada kirjalikus
menetluses, kui kaebuses ei taotleta selle lahendamist istungil. Seaduses sätestatud tähtaja
järgimiseks peab menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse.

L. R. võib esitada Tartu Maakohtule tagaseljaotsuse peale kaja, kui tema tegevusetus, mis oli
tagaseljaotsuse tegemise aluseks, oli tingitud mõjuvast põhjusest. Kaja võib esitada sõltumata
mõjuva põhjuse olemasolust, kui: 1) hagile vastamata jätmise puhul oli hagi kostjale või tema
esindajale kätte toimetatud muul viisil kui isiklikult allkirja vastu üleandmisega või
elektrooniliselt; 2) kohtuistungile ilmumata jätmise puhul oli kohtukutse toimetatud kostjale või
tema esindajale kätte teisiti kui isiklikult allkirja vastu üleandmisega või kohtuistungil; 3)
tagaseljaotsust ei võinud seaduse kohaselt teha. Kaja võib esitada tagaseljaotsuse
kättetoimetamisest alates 30 päeva jooksul. Kui tagaseljaotsus toimetatakse kätte avalikult, võib
kaja esitada 30 päeva jooksul alates päevast, kui kostja sai tagaseljaotsusest või selle täitmiseks
algatatud täitemenetlusest teada. Kui tagaseljaotsus tehti eelmenetluses seetõttu, et kostja ei
vastanud tähtaegselt kohtule või ei ilmunud eelistungile, tuleb kajale lisada kõik asja
ettevalmistamise lõpuleviimiseks vajalik. Kajalt tuleb tasuda kautsjon summas, mis vastab
riigilõivule poolelt hagihinnalt, kuid mitte vähem kui 100 eurot ja mitte rohkem kui 1500 eurot
(TsMS § 142 lg 2). Menetlusabi taotlemisel peab menetlusabi taotleja seaduses sätestatud tähtaja
järgimiseks tegema tähtaja kestel ka menetlustoimingu, mille tegemiseks ta menetlusabi taotleb,
eelkõige esitama kaja (TsMS § 187 lg 6).

KOHTU TUVASTATUD ASJAOLUD, ESITATUD ÕIGUSLIKUD PÕHJENDUSED,
TEHTUD JÄRELDUSED

1. Placet Group OÜ esitas Tartu Maakohtule hagi L. R. vastu võlgnevuse nõudes. Hagiavalduse
kohaselt esitas kostja 02.09.2013 portaalis www.smsraha.ee laenutaotluse 900 euro
laenamiseks, laenuperioodiga 360 päeva. 02.09.2013 rahuldas hageja kostja laenutaotluse, ning
pooled sõlmisid laenulepingu nr SR283331, mille alusel kostja laenas hagejalt 900 eurot. Laenu
tagastamise tähtajaks lepiti kokku 28.08.2014. Kostja teostas makseid kogusummas 122,68
eurot, millest hageja arvestas 18 eurot lepingutasuks, 53 eurot põhivõla katteks, 48 eurot intressi
tasumiseks, 3,68 eurot viivist. Seega on põhivõla tasumata osa 847 eurot ja intressivõlg 462
eurot. Rohkem makseid ei ole kostja teostanud. Hageja palub mõista kostjalt välja
põhivõlgnevus 847 eurot, tasumata intress 462 eurot, võlgnevuse sissenõudmisega tekkinud
kahju 38 eurot, hagi esitamise seisuga sissenõutavaks muutunud viivised 104,52 eurot ning
alates 09.03.2016 viivis põhinõudelt kuni selle kohase tasumiseni VÕS § 113 lg-s 1 ja §-s 94
sätestatud määras.

2. Tsiviilkohtumenetluse seadustiku (TsMS) § 444 lõike 3 alusel märgib kohus käesolevas
otsuses osaliselt põhjendava osa.

Hagimaterjalid ja kirjaliku vastuse nõue on kostjale kätte toimetatud isiklikult 24.03.2016.
Kostja, kellele kohus andis kirjaliku vastuse esitamise tähtaja, ei ole tähtaegselt kohtule
vastanud. Hageja taotles hagiavalduses hagi rahuldamist tagaseljaotsusega, kui kostja ei vasta
kohtu poolt määratud tähtajaks.

TsMS § 407 lg 1 kohaselt võib kohus hageja taotlusel hagi tagaseljaotsusega rahuldada
hagiavalduses märgitud ja asjaoludega õiguslikult põhjendatud ulatuses, kui kostja, kellele
kohus on määranud vastamise tähtaja, ei ole tähtaegselt vastanud.


                                                                                                 2
Vastavalt võlaõigusseaduse (VÕS) § 76 lg-le 1 tuleb kohustus täita vastavalt lepingule või
seadusele. VÕS § 82 lg 1 kohaselt, kui kohustuse täitmise tähtpäev on kindlaks määratud või
tuleneb võlasuhte olemusest, tuleb kohustus täita sellel tähtpäeval. Kohustuse rikkumine on
võlasuhtest tuleneva kohustuse täitmata jätmine või mittekohane täitmine, sealhulgas
täitmisega viivitamine (VÕS § 100). Tulenevalt VÕS § 101 lg 1 p 1, 6, kui võlgnik on kohustust
rikkunud, võib võlausaldaja nõuda kohustuse täitmist ja rahalise kohustuse täitmisega
viivitamise korral viivist. VÕS § 101 lg 2 sätestab, et võlausaldaja võib kohustuse rikkumise
korral kasutada eraldi või koos kõiki seadusest või lepingust tulenevaid õiguskaitsevahendeid,
mida saab üheaegselt kasutada, kui seadusest või lepingust ei tulene teisiti. Vastavalt VÕS §
113 lg-le 1 rahalise kohustuse täitmisega viivitamise korral võib võlausaldaja nõuda võlgnikult
viivitusintressi (viivis), arvates kohustuse sissenõutavaks muutumisest kuni kohase täitmiseni.
Viivise määraks loetakse VÕS §-s 94 sätestatud intressimäär, millele lisandub kaheksa protsenti
aastas. Kui lepinguga on ette nähtud kõrgem intressimäär, kui VÕS §-s 94, loetakse viivise
määraks lepinguga ettenähtud intressimäär. Tulenevalt TsMS §-st 367 võib viivisenõude koos
põhinõudega esitada hagis selliselt, et taotletakse viivise, mis ei ole hagi esitamise ajaks veel
sissenõutavaks muutunud, väljamõistmist kohtult mitte kindla summana, vaid täielikult või
osaliselt protsendina põhinõudest kuni põhinõude täitmiseni.

3. Seega on hagi hagiavalduses märgitud ulatuses ja asjaoludega õiguslikult põhjendatud ning
hageja poolt esitatud faktilised väited tuleb lugeda kostja poolt omaksvõetuks. Neil asjaoludel
kuulub hagi TsMS § 407 lg 1 kohaselt tagaseljaotsusega rahuldamisele ning kostjalt tuleb
hageja kasuks välja mõista 1451,52 eurot, millest 847 eurot on põhivõlgnevus, intress 462 eurot,
võlgnevuse sissenõudmisega tekkinud kahju 38 eurot ning hagi esitamise seisuga
sissenõutavaks muutunud viivis 104,52 eurot. Samuti tuleb hageja nõudel TsMS § 367 alusel
välja mõista L. R. alates 09.03.2016 tagastamata põhivõlgnevuselt, s.o 847 eurolt viivis VÕS
§ 113 lg 1 teises lauses sätestatud määras kuni põhivõlgnevuse tasumiseni. Kohtupraktika
kohaselt ei tohi viivisenõue kokku koos sissenõutavaks muutunud viivisega 104,52 eurot
ületada põhinõude 847 euro suurust.

TsMS § 468 lg 1 p 2 alusel tunnistab kohus omal algatusel tagaseljaotsuse tagatiseta viivitamata
täidetavaks.

MENETLUSKULUD

4. Menetluskulude jaotamisel juhindub kohus TsMS §-dest 162 lg 1, § 173 lg 1, 4. TsMS § 174
lg 1 kohaselt menetluskulude rahalise suuruse määrab menetluskulude jaotuse alusel vajalikus
ja põhjendatud ulatuses kindlaks asja menetlev kohus samas tsiviilasjas, millega seoses kulud
tekkisid. Kohus määrab menetluskulude rahalise suuruse kindlaks ka siis, kui menetlusosalised
ei esita menetluskulude kindlaksmääramise taotlust, võttes aluseks menetluskulude nimekirja
või tsiviilasja materjalid.

Hageja on taotlenud menetluskuluna välja mõista riigilõiv summas 225 eurot ning
õigusabikulud summas 100 eurot. Hageja on esitanud menetluskulusid tõendavad dokumendid.
TsMS § 138 lg-test 1, 2 ning TsMS § 139 lg-st 2 lähtuvalt on põhjendatud hageja
menetluskuluna välja mõista hagiavalduse esitamisel vastavalt hagihinnale tasutud riigilõiv 225
eurot.

Kohtuväline kulu on TsMS § 144 p 1 alusel menetlusosaliste esindajate ja nõustajate kulud.
TsMS § 175 lg 1 kohaselt kui menetlusosaline peab menetluskulude jaotust kindlaksmäärava
kohtulahendi kohaselt kandma teist menetlusosalist esindanud lepingulise esindaja kulud,

                                                                                               3
mõistab kohus kulud välja põhjendatud ja vajalikus ulatuses. Kohus leiab, et käesoleva
tsiviilasja keerukusaste ja maht ei ole sellised, mis õigustaksid hageja lepingulise esindaja
kulude taotletud suuruses välja mõistmist. Esitatud hagiavalduse puhul on tegemist nn
masshagiga, mida kasutatakse korduvalt samalaadsete nõuete korral ja mis on oma sisult
ühetaolised. Hageja lepingulise esindaja sisuline õigusabi on piirdunud vaid hagiavalduse
koostamise ning selle kohtusse esitamisega. Arvestades hagihinda, avalduse vormi, asjaolu, et
tsiviilasi ei olnud keeruline ega mahukas ja poolte vahel ei olnud vaidlust, asi lahendatakse
tagaseljaotsusega, peab kohus põhjendatud ja vajalikuks õigusabi kuluks 60 eurot.

Tulenevalt TsMS § 162 lg-st 1 tuleb jätta menetluskulud summas 285 eurot kostja kanda.


/allkirjastatud digitaalselt/

Roomet Sõnna
Kohtunik




                                                                                           4

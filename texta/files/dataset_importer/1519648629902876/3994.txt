                                       MÄÄRUS
   Kohus                                 Tartu Ringkonnakohus
   Kohtukoosseis                         Maili Lokk, Agu Timmi ja Tanel Saar
   Määruse tegemise aeg ja koht          31. oktoober 2016. a, Tartu
   Haldusasja number                     3-16-1365
   Haldusasi                             Marko Lemsalu esialgse õiguskaitse taotlus Tartu
                                         Vangla kohustamiseks reageerida vanglaametniku
                                         distsiplinaarsüüteole ja määrata talle teine kontaktisik
  Menetluse alus ringkonnakohtus         Marko Lemsalu määruskaebus Tartu Halduskohtu
                                         08. juuli 2016. a määruse peale
  Menetlusosalised                       Määruskaebuse esitaja – Marko Lemsalu
                                         Vastustaja – Tartu Vangla
  RESOLUTSIOON
  Tagastada Marko Lemsalu määruskaebus läbivaatamatult selle esitajale.

  EDASIKAEBAMISE KORD
  Määruse peale võib esitada määruskaebuse otse Riigikohtule 15 päeva jooksul määruse
  kättetoimetamisest arvates.
   ASJAOLUD JA MENETLUSE KÄIK
1. Marko Lemsalu esitas 07. juulil 2016 Tartu Halduskohtule esialgse õiguskaitse taotluse Tartu
   Vangla kohustamiseks reageerida vanglaametniku distsiplinaarsüüteole ja määrata määruskaebuse
   esitajale teine kontaktisik. Koos nimetatud taotlusega esitas määruskaebuse esitaja taotluse enda
   vabastamiseks riigilõivu tasumisest esialgse õiguskaitse taotluse esitamisel.
2. Vastuseks Tartu Halduskohtu poolt esitatud kohtunõudele teatas Tartu Vangla, et määruskaebuse
   esitaja ei ole 06. juulil 2016 esitanud vanglale vaiet seoses vanglaametniku distsiplinaarsüüteole
   reageerimisega ja sooviga määrata määruskaebuse esitajale teine kontaktisik.
3. Tartu Halduskohus jättis 8. juuli 2016. a määrusega määruskaebuse esitaja esialgse õiguskaitse
   taotluse läbi vaatamata kõrvaldamatute puuduste tõttu halduskohtumenetluse seaduse (HKMS) §
   55 lg 2 alusel, kuna esialgse õiguskaitse taotluse esemega seonduvalt ei toimu kohtu- ega
   vaidemenetlust ning esialgse õiguskaitse taotlus ei ole lubatav.
4. Marko Lemsalu esitas 11. juulil 2016 Tartu Ringkonnakohtule Tartu Halduskohtu 8. juuli 2016. a
   määrusele määruskaebuse, milles ta palub Tartu Halduskohtu määruse tühistada ja teha uue
   määruse, millega lahendada esialgse õiguskaitse taotlus. Määruskaebus sisaldab menetlusabi
   taotlust riigilõivu tasumisest vabastamiseks.
5. Tartu Ringkonnakohus jättis 15. juuli 2016. a määrusega Marko Lemsalu menetlusabi taotluse
   määruskaebuse esitamisel riigilõivu tasumisest vabastamiseks rahuldamata ning jättis
   määruskaebuse esitaja määruskaebuse Tartu Halduskohtu 8. juuli 2016. a määruse peale käiguta
   ja andis talle tähtaja 7 päeva alates määruse jõustumisest riigilõivu 15 euro tasumiseks ning
   kohtule riigilõivu tasumist tõendava dokumendi esitamiseks.
6. Marko Lemsalu esitas Riigikohtule Tartu Ringkonnakohtu 15. juuli 2016. a määruse peale
   määruskaebuse, mille Riigikohus jättis 15. septembri 2016. a määrusega HKMS § 219 lg 6 ja
   HKMS § 234 alusel menetlusse võtmata.
   RINGKONNAKOHTU PÕHJENDUSED
7. HKMS § 104 lg 1 kohaselt tuleb ringkonnakohtule määruskaebuse esitamisel tasuda riigilõiv
   vastavalt seadusele. HKMS § 203 lg 2 järgi kohaldatakse määruskaebuse esitamisele ja
   menetlemisele apellatsioonkaebuse kohta sätestatut, kui HKMS 19. peatükist ei tulene teisiti.
   HKMS § 187 lg 3 p 3 kohaselt apellatsioonkaebus tagastatakse, kui tasutud ei ole riigilõivu.
   HKMS § 104 lg-st 2 ja § 187 lg-st 4 tulenevalt peab kohus enne HKMS § 187 lg 3 p 3 alusel
   apellatsioonkaebuse tagastamist jätma apellatsioonkaebuse määrusega käiguta ja andma
   apellandile mõistliku tähtaja apellatsioonkaebuse menetlusse võtmist takistava puuduse
   kõrvaldamiseks (st riigilõivu tasumiseks ja selle tasumise kohta ringkonnakohtule andmete
   esitamiseks vastavalt HKMS § 182 lg 1 p-le 8). Kui kaebaja jätab kohtu nõudmise tähtpäevaks
   täitmata, tagastab kohus määruskaebuse määrusega kaebajale.
8. HKMS § 234 ja § 232 lg 2 kohaselt jõustus Riigikohtu 15. septembri 2016. a määrus selle
   avalikult teatavakstegemisel päeval, s.o 15. septembril 2016. a.
   Riigikohtu 15. septembri 2016. a määruse jõustumisega jõustus Tartu Ringkonnakohtu           15.
   juuli 2016. a määruse resolutsiooni p 1, millega ringkonnakohus oli jätnud määruskaebuse esitaja
   menetlusabi taotluse määruskaebuse esitamisel riigilõivust vabastamiseks rahuldamata.
9. Eeltoodust tulenevalt tuli Tartu Ringkonnakohtu 15. juuli 2016. a määruse resolutsiooni p 3
   kohaselt tasuda määruskaebuse esitajal ringkonnakohtule Tartu Halduskohtu 08. juuli 2016. a
   määruse peale esitatud määruskaebuselt riigilõiv, 15 eurot, hiljemalt 22. septembril 2016.
   Marko Lemsalu sai Riigikohtu 15. septembri 2016. a määruse kätte 22. septembril 2016, s.o.
   riigilõivu tasumise tähtpäeval. Tartu Ringkonnakohus pikendas oma 28. septembri 2016 a.
   määrusega määruskaebuse esitamisel riigilõivu tasumise tähtaega 5 päeva võrra alates määruse
   kättesaamisest. M. Lemsalu on Tartu Ringkonnakohtu 28. septembri 2016. a määruse kätte
   saanud 29. septembril 2016, seega on riigilõivu tasumise tähtpäevaks 4. oktoober 2016.
10. Määruskaebuse esitaja ei ole käesoleva ajani esitanud ringkonnakohtule riigilõivu tasumist
    tõendavat dokumenti. Samuti ei nähtu kohtute infosüsteemist, et määruskaebuse esitaja oleks 11.
    juulil 2016 esitatud määruskaebuselt riigilõivu tasunud.
11. Tartu Ringkonnakohtu 15. juuli 2016. a määruse p 8 oli märgitud hoiatus, et kui määruskaebuse
    esitaja jätab riigilõivu määratud tähtajaks tasumata, jätab ringkonnakohus määruskaebuse läbi
    vaatamata.
12. Kuna määruskaebuse esitaja ei ole vaatamata hoiatusele ringkonnakohtu määratud tähtpäevaks
    määruskaebuse puudust kõrvaldanud ega taotlenud ka määratud tähtaja pikendamist ning
    määruskaebuse puudus takistab selle menetlusse võtmist, tagastab Tartu Ringkonnakohus HKMS
    § 203 lg 2 ning § 187 lg 3 p 3 ja lg 4 alusel määruskaebuse selle esitajale läbivaatamatult.



   /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Maili Lokk                          Agu Timmi                        Tanel Saar




   2                                                 2

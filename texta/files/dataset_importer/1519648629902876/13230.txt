                                                                                2-14-63256




                      KOHTUMÄÄRUS
Kohus                             Harju Maakohus

Kohtunik                          Kristiina Kruusel

Kohtujurist                       Gerli Võimre

Määruse tegemise aeg ja koht      8. juuni 2016, Tallinn, Tartu mnt kohtumaja

Tsiviilasja number                2-14-63256

Tsiviilasi                        XXXXAS-i avaldus Euroopa täitekorralduse tõendi
                                  väljastamiseks

Menetlustoiming                   Avalduse menetlusse võtmine ja lahendamine

Menetlusosalised ja nende         Avaldaja XXXXAS (registrikood XXXX, asukoht
esindajad                         XXXX)
                                  Avaldaja lepinguline esindaja Ferenc Koso (OK Incure
                                  OÜ, e-post ferenc.koso@okincure.ee)
                                  Võlgnik I XXXXAktsiaselts (registrikood XXXX)
                                  Võlgniku I seaduslik esindaja juhatuse liige ja võlgnik II
                                  XXXX(isikukood XXXX)

Asja läbivaatamine                Kirjalik menetlus

RESOLUTSIOON
   1. Võtta avaldus menetlusse.
   2. Jätta avaldus rahuldamata ja keelduda Euroopa täitekorralduse tõendi
      väljastamisest.
   3. Toimetada kohtumäärus avaldajale kätte.

Menetluskulude jaotus
Jätta avaldaja menetluskulud tema enda kanda.

Edasikaebamise kord
Kohtumääruse peale võib avaldaja avalduse rahuldamata jätmist puudutavas osas (määruse
resolutsiooni 2. punkt) esitada määruskaebuse Tallinna Ringkonnakohtule Harju Maakohtu
kaudu 15 päeva jooksul määruse kättetoimetamisest alates.

ASJAOLUD JA MENETLUSE KÄIK
                                                                                         1
                                                                                       2-14-63256
1. XXXXAS (avaldaja) esitas 02.06.2016 Harju Maakohtule taotluse (avalduse) Euroopa
täitekorralduse tõendi väljastamiseks. Avaldaja selgitas, et 18.06.2015 (avaldajal märgitud
18.06.2005) vormistas Harju Maakohus tsiviilasjas nr 2-14-63256 otsuse, millega rahuldas hagi
osaliselt. Käesolevaks ajaks ei ole avaldajal õnnestunud võlgnevust täies mahus sisse nõuda.
Avaldaja märkis mh, et XXXX(võlgniku I seaduslik esindaja juhatuse liige ja võlgnik II) elukoht
on Rootsis, seega tuleb seal ka täitemenetlus läbi viia. Täitemenetluse läbiviimiseks Rootsis on
aga vajalik kõnealune kohtuotsus kinnitada Euroopa täitekorraldusena.

KOHTUMÄÄRUSE PÕHJENDUSED
2. Kohus leiab, et esitatud avaldus vastab tsiviilkohtumenetluse seadustikus sätestatud sisu- ja
vorminõuetele ning ei esine selle menetlusse võtmisest keeldumise aluseid. Seega võtab kohus
avalduse menetlusse.

3. Kohus leiab, et Euroopa täitekorralduse tõendi väljastamisest tuleb keelduda. Juhindudes
tsiviilkohtumenetluse seadustiku (TsMS) § 477 lg-st 1 vaatab kohus hagita asja läbi
hagimenetluse sätete kohaselt, arvestades hagita menetluse kohta sätestatud erisusi. TsMS § 619¹
lg 1 kohaselt väljastavad Euroopa Parlamendi ja nõukogu määruse (EÜ) nr 805/2004 (edaspidi
määrus) artikli 6 lg-te 2 ja 3, artikli 9 lg 1 ning artikli 24 lg 1 järgseid kinnitusi kohtulahendi
teinud maakohtud. Nimetatud kinnituse väljastamise lahendab kohus TsMS § 619¹ lg 2 järgi
kirjalikus menetluses. Kinnitus toimetatakse kätte kostjale või võlgnikule ja edastatakse
kinnituse taotlejale. Kinnituse andmata jätmise määrus toimetatakse avaldajale kätte ning
avaldaja võib esitada selle peale määruskaebuse.

4. Eeltoodud määruse artikkel 2 lg 1 järgi kohaldatakse antud määrust tsiviil- ja kaubandusasjade
suhtes igat liiki kohtutes või erikohtutes. Kohus rõhutab, et selleks, et kinnitada vastav kohtuotsus
Euroopa täitekorraldusena, peab see aga käsitlema vaidlustamata rahalist nõuet tsiviil- ja
kaubandusasjas.

5. Kohus selgitab, et kohtulahendi Euroopa täitekorraldusena kinnitamise üldised nõuded on
sätestatud määruse artiklis 6, mille 1. lõike punkti d kohaselt kinnitatakse liikmesriigis esitatud
vaidlustamata nõude otsus päritoluriigi kohtus vastava avalduse põhjal igal ajal Euroopa
täitekorraldusena, kui otsus langetati liikmesriigis, mis on võlgniku alaliseks elukohaks määruse
(EÜ) nr 44/2001 artikli 59 määratletud tähenduses juhtudel, kui:
    - nõue on vaidlustamata artikli 3 lg 1 punktide b või c määratletud tähenduses ja
    - nimetatud otsus viitab isiku (tarbija) poolt sõlmitud lepingule eesmärgil, mida võiks
        pidada võlgniku ametist või elukutsest väljaspool olevaks ja
    - võlgnik on tarbija.

6. Kohus juhib tähelepanu, et tsiviilasja nr 2-14-63256 raames on kohus lahendanud XXXXAS-
i hagi võlgnike XXXX Aktsiaseltsi ja XXXX vastu võlgnevuse, viivise ja leppetrahvi saamiseks.
Toimiku materjalidest nähtuvalt on võlgnikud esitanud 07.04.2015 hagile vastuväite. Nimetatust
tulenevalt ei saa Harju Maakohtu 18.06.2015 otsust (tsiviilasjas nr 2-14-63256) kohus käesoleval
juhul Euroopa täitekorraldusena kinnitada, kuivõrd tegemist ei ole vaidlustamata nõudega
eelviidatud määruse artikli 3 lg 1 punktide b ja c tähenduses. Kohus jätab seetõttu avaldaja
(02.06.2016) avalduse rahuldamata ja keeldub Euroopa täitekorralduse tõendi väljastamisest.

7. TsMS § 173 lg 1 kohaselt esitab asja menetlenud kohus menetluskulude jaotuse
menetlusosaliste vahel kohtuotsuses või menetlust lõpetavas määruses. Vastavalt TsMS § 173
lg-s 4 sätestatule näeb kohus menetluskulude jaotuses ette, millised menetluskulud keegi
menetlusosalistest peab kandma, välja arvatud kulude rahalise suuruse. Vajaduse korral määrab
kohus kindlaks menetluskulude proportsionaalse jaotuse menetlusosaliste vahel. Tulenevalt
TsMS § 172 lg-st 1 jäävad kantud menetluskulud avaldaja kanda. Menetluskulude jaotust saab
                                                                                                  2
                                                                            2-14-63256
vaidlustada üksnes selle kohtulahendi peale edasi kaevates, millega menetluskulude jaotus
kindlaks määrati (TsMS § 178 lg 1).



/allkirjastatud digitaalselt/
Kristiina Kruusel
kohtunik




                                                                                      3

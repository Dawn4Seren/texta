                         KOHTUMÄÄRUS

Kohus                               Pärnu Maakohus
Kohtukoosseis                       Kohtunik Toomas Talviste
                                    Kohtujurist Keith Tammela
Määruse avalikult teatavaks-        4. jaanuar 2016, Pärnu Maakohtu Pärnu Rüütli tn
tegemise aeg ja koht                kohtumaja kantselei kaudu
Tsiviilasja number                  2-15-121062
Tsiviilasi                          Eesti Inkasso OÜ hagi L. L. (pankrotis) vastu põhivõla
                                    ja kõrvalnõuete summas 571.13 eurot ning lisanduva
                                    viivise väljamõistmiseks
Menetlustoiming                     Hagi läbivaatamata jätmine
Menetlusosalised ja nende           Hageja Eesti Inkasso OÜ, lepinguline esindaja Olesja
esindajad                           Polehhina
                                    Kostja L. L. (pankrotis), lepinguline esindaja
                                    vandeadvokaat Hannes Toodu
RESOLUTSIOON                        Jätta läbi vaatamata Eesti Inkasso OÜ hagi L. L.
                                    (pankrotis) vastu.
Menetluskulude jaotus               Jätta poolte menetluskulud nende endi kanda, v.a tasutud
                                    riigilõiv, mille tagastamist saab hageja TsMS § 150 lg 1 p
                                    3 alusel esitatava taotlusega nõuda.
Edasikaebamise kord                 Käesoleva määruse peale võib 15 päeva jooksul selle
                                    kättesaamisest   esitada   määruskaebuse   Tallinna
                                    Ringkonnakohtule Pärnu Maakohtu kaudu.

Kohtu põhjendused

Pärnu Maakohtu menetluses on Eesti Inkasso OÜ hagi L. L. vastu põhivõla ja kõrvalnõuete
summas 571.13 eurot ning lisanduva viivise väljamõistmiseks. Harju Maakohtu 10.12.2015
kohtumäärusega tsiviilasjas nr 2-15-16879 kuulutati välja kostja L. L. pankrot ning määrati
pankrotihalduriks Üllar Talviste.

Lähtudes eeltoodust leiab kohus, et Eesti Inkasso OÜ hagi hagi tuleb käesolevas menetluses
jätta läbi vaatamata tsiviilkohtumenetluse seadustiku (TsMS) 423 lg 3 ja pankrotiseaduse § 43
lg 2 alusel. Lähtudes nimetatud pankrotiseaduse sättest, kui enne pankroti väljakuulutamist
alanud kohtumenetluses on varaline nõue võlgniku vastu, mille kohta ei ole veel otsust tehtud,
jätab kohus nõude hagimenetluses läbi vaatamata.
                                                                   Tsiviilasi nr 2-15-121062



Menetluskulud

Tsiviilkohtumenetluse seadustiku (TsMS) § 177 lg 1 p 1 kohaselt määrab kohus
menetluskulude rahalise suuruse kindlaks menetlust lõpetavas määruses. TsMS § 168 lg 2
järgi tuleb hagi läbivaatamata jätmise puhul menetluskulud jätta hageja kanda. Samas võib
kohus TsMS § 162 lg 4 kohaselt jätta menetluskulud täielikult või osaliselt poolte endi
kanda, kui vastaspoole kulude väljamõistmine poolelt, kelle kahjuks otsus tehti, oleks tema
suhtes äärmiselt ebaõiglane või ebamõistlik. Nimetatud säte on kohtu hinnangul kohaldatav
ka antud juhul. Kohus lähtub Riigikohtu lahendist kohtuasjas nr 3-2-1-154-09, mille punktis
14 on käesoleva kaasusega samadel asjaoludel (menetluse ajal kuulutati välja kostja
pankrot) selgitatud, et „tegemist on asjaoluga, mida hageja mõjutada ei saanud, ning seda
peab kohus menetluskulude määramisel arvestama. Kui kohus leiab, et sellises olukorras on
hagejalt kostja menetluskulude väljamõistmine äärmiselt ebaõiglane, saab kohus tuvastada,
et kostja menetluskulude täies ulatuses hagejalt väljamõistmine ei ole põhjendatud. Samuti
tuleb kohtul hinnata, kas kostja menetluskulud on olnud mõistlikud pärast seda, mil kostja
sai teada, et ta on muutunud püsivalt maksejõuetuks. Kostja pidi teadma, et pankroti
väljakuulutamise korral jäetakse hagi läbi vaatamata ja menetluskulud hageja kanda. Kui
kostja pärast maksejõuetuks muutumist tegi õigusabile kulutusi, mis polnud hagi läbi
vaatamata jätmist arvestades põhjendatud, siis neid menetluskulusid hageja hüvitama ei
pea ning hagejalt väljamõistetavaid kulusid tuleb selle võrra vähendada“.
Kohus leiab, et antud juhul ei oleks õiglane seadusest tuleneva formaalse nõude tõttu
käesolevas asjas menetluskulude jätmine hageja kanda, vaid tuleb analoogia korras
kohaldada TsMS § 162 lg 4 sätteid. Seega, arvestades eelpool tooduga, jätab kohus
menetluskulud poolte endi kanda, v.a riigilõiv, mille tagastamist saab hageja TsMS § 150 lg
1 p 3 alusel esitatava taotlusega nõuda.




/allkirjastatud digitaalselt/
Toomas Talviste
Kohtunik




                                                                                     2(2)

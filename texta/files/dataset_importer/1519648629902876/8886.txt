                          KOHTUOTSUS
                               EESTI VABARIIGI NIMEL

Kohus                               Tallinna Ringkonnakohus
Kohtukoosseis                       Eesistuja Maret Altnurme, liikmed Oliver Kask ja Kaire
                                    Pikamäe
Otsuse tegemise aeg ja koht         22. august 2016, Tallinn
Haldusasja number                   3-15-1668
Haldusasi                           MU kaebus Pirita Linnaosa Valitsuse 28.04.2015 teate
                                    tühistamiseks, Tallinna Linnavalitsuse 27.05.2015
                                    korralduse nr 829-k osaliseks tühistamiseks ning
                                    kaasomandis oleva elamu mõttelise osa erastamiseks
                                    enampakkumise läbiviimise kohustamiseks
Menetlusosalised                    Kaebaja – MU, volitatud esindaja adv Martin Kirsipuu
                                    Vastustaja – Tallinna linn, volitatud esindaja Terje
                                      Krais
                                    Kolmas isik – PŠ
Vaidlustatud kohtulahend            Tallinna Halduskohtu 20. novembri 2015. a otsus
Menetluse alus ringkonnakohtus      MU apellatsioonkaebus
Asja läbivaatamine                  Kohtuistung 15. augustil 2016. a.

RESOLUTSIOON
1. Jätta MU apellatsioonkaebus rahuldamata ja Tallinna Halduskohtu 20. novembri
2015. a otsus haldusasjas nr 3-15-1668 muutmata.
2.   Jätta menetlusosaliste menetluskulud apellatsiooniastmes nende endi kanda.


EDASIKAEBAMISE KORD
Otsuse peale võib Riigikohtule esitada kassatsioonkaebuse 30 päeva jooksul otsuse avalikult
teatavakstegemisest arvates, s.o hiljemalt 21.09.2016, välja arvatud HKMS § 212 lg 1 teises
lauses sätestatud juhul (HKMS § 212 lg 1).
Vastuseks      esitatud  kassatsioonkaebusele    võib   teine    menetlusosaline    esitada
vastukassatsioonkaebuse 14 päeva jooksul kassatsioonkaebuse vastukassatsioonkaebuse
esitajale kättetoimetamisest arvates või ülejäänud kassatsioonitähtaja jooksul, kui see on
pikem kui 14 päeva (HKMS § 215 lg 3).
Kui kassaator soovib asja arutamist kohtuistungil, tuleb seda kassatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS
§ 213 lg 1 p 5). Sõltumata kohtuistungi soovi märkimisest võib Riigikohus
                                                                                    3-15-1668

kassatsioonkaebuse läbi vaadata kirjalikus menetluses, kui ta ei pea istungi korraldamist
vajalikuks (HKMS § 223 lg 1).
Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).

ASJAOLUD JA MENETLUSE KÄIK
1. Tallinna linna omandis on 34/100 Tallinnas Tamme tn 4 asuvast elamust. Nimetatud
elamu korterit nr 1 kasutab üürilepingu alusel MU ning korterit nr 3 VO. Korteri nr 3
üürnikuks oli alates 1975. a-st kuni oma surmani 16.02.2011 VO isa LŠ, kelle pärijateks on
VO ja PŠ. VO jätkas pärast LŠ surma Pirita Linnaosa Valitsuse nõusolekul eluruumi
kasutamist ja üürilepingust tulenevate kohustuste täitmist. Pirita Linnaosa Valitsus sõlmis
25.03.2013 VO-ga munitsipaaleluruumi üürilepingu. 22.03.2013 sõlmiti üürileping ka MU-ga.
2. Pirita Linnaosa Valitsus saatis MU-le, VO-le ja PŠ-le 14.01.2015 teate (tl 16) Tamme tn 4
hoones Tallinna linnale kuuluva 768/2877 suuruse mõttelise osa erastamise kohta. Teates
näidatud tähtaja jooksul esitasid erastamisavaldused MU (tl 12p) ja PŠ (tl 7). VO ja PŠ
sõlmisid 05.02.2015 Pirita Linnaosa vanema asetäitja KJ juuresolekul kokkuleppe (tl 7p),
mille kohaselt Tamme tn 4 elamus Tallinna linnale kuuluva mõttelise osa erastamise
enampakkumisel osaleb PŠ. Pirita Linnaosa Valitsus saatis 18.03.2015 MU-le ja PŠ-le kirja nr
2-2/27 (tl 11p), milles teavitas enampakkumise toimumise aja. MU esitas 30.03.2015 Tallinna
Linnavalitsusele vaide (tl 8p), milles vaidlustas PŠ õiguse enampakkumisel osaleda ning palus
määratud ajal enampakkumist mitte läbi viia.
3. Pirita Linnaosa Valitsus teatas MU-le ja PŠ-le 28.04.2015 kirjas (tl 39), et kuni MU
vaide lahendamiseni ja erastamise õigustatud subjektide väljaselgitamiseni on Tamme 4
erastamismenetlus peatatud.
4. Tallinna Linnavalitsus rahuldas 27.05.2015 korraldusega nr 829-k (tl 44-46) osaliselt
MU vaide, kohustas Pirita Linnaosa Valitsust uuesti määrama eluruumi erastamise õigustatud
subjektid ning edastama neile vastava teate. Tallinna Linnavalitsus oli korralduses seisukohal,
et Pirita Linnaosa Valitsus on tegutsenud vastuoluliselt, käsitades PŠ algselt kui üürnikku,
kellele on LŠ pärijana üle läinud üürilepingust tulenevad õigused (sh õigus esimest eelistust
omava üürnikuna erastamisel osaleda), seejärel aga on sõlmitud kokkulepe, mille kohaselt on
PŠ käsitatud justkui üürnikuga (VO-ga) koos elavat perekonnaliiget. Pirita Linnaosa Valitsuse
vastuolulise tegevuse tulemusena tekkis VO-l õiguspärane ootus, et tema vend PŠ omab
õigust Tamme tn 4 mõttelise osa erastamise enampakkumisel osaleda ning jättis seetõttu ise
avalduse eluruumi erastamiseks tähtajaks esitamata. Tallinna Linnavalitsus nõustus vaide
esitaja MU seisukohaga, et PŠ ei ole Tamme tn 4 elamut pärast isa LŠ surma 2011. a-l oma
elukohana kasutanud, temaga ei ole sõlmitud 2013. a-l üürilepingut ning üürisuhte olemasolu
ei ole ka mingil muul viisil tõendamist leidnud. Seega ei ole PŠ Tamme tn 4 üürnik; PŠ ei ela
alaliselt Tamme tn 4 elamus ning ta ei ole üürniku VO perekonnaliikmeks tulenevalt
võlaõigusseaduse (VÕS) §-st 289. Seega on 05.02.2015 VO ja PŠ vahel sõlmitud kokkulepe
õigustühine.
Kaasomandis oleva mõttelise osa erastamise seaduse (EMOES) § 4 lg-st 1 tulenevalt on
kaasomandis oleva Tamme tn 4 elamu mõttelise osa erastamise õigustatud subjektideks
üürnikud VO ja MU. Pirita Linnaosa Valitsus on määranud valesti erastamise õigustatud
subjektide ringi. Erastamise õigustatud subjektid tuleb määrata uuesti ning juhul, kui

                                                                                          2(9)
                                                                                   3-15-1668

esitatakse Tamme tn 4 asuva elamu mõttelise osa erastamiseks mitu avaldust, korraldada uus
enampakkumine.
5. MU esitas 01.07.2015 Tallinna Halduskohtule kaebuse (täiendatud 02.10.2015) Pirita
Linnaosa Valitsuse 28.04.2015 teate tühistamiseks, Tallinna Linnavalitsuse 27.05.2015
korralduse nr 829-k tühistamiseks osas, millega pandi Pirita Linnaosa Valitsusele kohustus
uuesti kindlaks määrata erastamise õigustatud subjektid, ning Pirita Linnaosa Valitsuse
kohustamiseks 14.01.2015 alustatud kaasomandis oleva elamu mõttelise osa erastamise
menetluse jätkamiseks selliselt, et enampakkumisel saab osaleda üksnes kaebaja kui ainsana
14.01.2015 teates näidatud tähtaja jooksul erastamisavalduse esitanud üürnik.
Kaebaja leidis, et PŠ-l ei ole õigust enampakkumisel osaleda, sest ta pole erastamise subjekt,
kuna pärast LŠ surma astus tema asemel üürisuhtesse VO ning Tallinna linna organid on ise
kinnitanud, et Tamme 4-3 eluruumi kasutamiseks on sõlmitud üürileping just VO-ga. PŠ-le ei
saa erastamise õigust tekkida ka VO-ga 05.02.2015 sõlmitud kokkuleppest, sest kõnealune
kokkulepe on tühine. Sellise kokkuleppe saanuksid sõlmida üürnik ja temaga koos elav
täisealine perekonnaliige, milliste isikute hulka PŠ ei kuulunud.
Erastamise õigustatud subjektide vale määratlemine vastustaja poolt ei tohtinuks kaasa tuua
enampakkumise tühistamist. Põhjendamatu on viidata VO õiguspärasele ootusele, arvestades,
et viimane on PŠ-ga sõlmitud kokkuleppest tulenevalt ilmselgelt kajastanud oma tahet
enampakkumisel mitte osaleda. Linnaosa valitsus peaks 14.01.2015 teate saatmisega alustatud
enampakkumist jätkama ning kuivõrd PŠ-l ei ole enampakkumisel osalemise õigust, tuleks
selle menetluse raames lugeda ainsaks tähtaegselt erastamisavalduse esitanud erastamise
õigustatud subjektiks kaebaja, kellel tekiks seepeale võimalus omandada mõtteline osa
elamust enampakkumisel alghinnaga. Alustades erastamismenetlust algusest peale, ei kohtle
linnaosa valitsus teda ja VO võrdselt, vaid eelistab viimase huve, vaatamata sellele, et
14.01.2015 teates näidatud tähtaja jooksul ei esitanud VO erastamisavaldust. See, et PŠ arvas
ekslikult, et tal on õigus erastamisel osaleda, ei saa kaaluda üles kaebaja õigust viia
enampakkumine lõpuni sellistel tingimustel, nagu seda alustati.
6. Tallinna linn vaidles kaebusele vastu ja palus selle jätta rahuldamata. Pirita Linnaosa
Valitsuse poolt PŠ-le kaasomandis oleva elamu mõttelise osa erastamise õigustatud subjektide
ringi kohta eksitava teabe andmine tingis selle, et VO ei esitanud erastamisavaldust ning
kaebuse rahuldamisel jääks VO seega ilma võimalusest erastada enda koduks oleva elamu
mõtteline osa. Hea halduse ja õigusselguse põhimõttega oleks vastuolus jätkata kõnealust
haldusmenetlust sealt, kus see peatati.
7. PŠ vaidles kaebusele vastu ja palus selle jätta rahuldamata. Meelevaldne on kaebaja
seisukoht, et VO ei soovi erastamisel osaleda. Eelmisel korral, kui sama mõttelise osa
erastamist läbi viia püüti, avaldas VO erastamise soovi. Kolmanda isiku ja VO vahel sõlmitud
kokkulepe tulenes asjaolust, et VO tervis võib juhuslikult otsustaval hetkel halveneda, mis
takistaks tal osaleda enampakkumisel, liiati pole tal raha, et isegi enampakkumise alghinda
tasuda. Kuivõrd nüüdseks on ilmne, et VO on erastamise õigustatud subjektiks, tuleks viia läbi
hoopis enampakkumine, arvestades eelmisel korral (st 2014. a augustis) tähtaegselt esitatud
avaldusi ehk siis just kaebaja ja VO vahel.
8. Tallinna Halduskohus jättis 20.11.2015 otsusega MU kaebuse rahuldamata ja poolte
menetluskulud nende endi kanda. Pirita Linnaosa Valitsuse 14.01.2015 teatega nr 2-2/4
alustatud kaasomandis oleva elamu mõttelise osa erastamise menetluse asjaolusid arvestades
ei saa õigusvastaseks pidada Tallinna Linnavalitsuse korraldusega Pirita Linnaosa Valitsusele
pandud kohustust määrata esimest eelistust omavate õigustatud subjektide ring uuesti kindlaks
ja saata neile vastavad teated. Pirita Linnaosa Valitsuse 28.04.2015 teade menetluse peatamise

                                                                                         3(9)
                                                                                    3-15-1668

kohta ei saanud kaebaja õigusi kuidagi rikkuda, liiati oli kaebaja Tallinna Linnavalitsusele
30.03.2015 esitatud vaides taotlenud ise menetluse peatamist ja 28.04.2015 toimuma pidanud
enampakkumise läbi viimisest hoidumist.
Kohus nõustus Tallinna Linnavalitsuse 27.05.2015 korralduses nr 829-k võetud seisukohaga,
et PŠ ei saa käsitada Tamme tn 4 elamu üürnikuna ning seega ei kuulu ta EMOES § 4 lg 1 p-s
1 nimetatud isikute ringi. Vaidlust pole selles, et pärast Tamme tn 4-3 üürnikuks olnud LŠ
surma jäi kõnealust korterit edasi kasutama varem LŠ täisealise perekonnaliikmena sama
eluruumi kasutanud VO. Kuivõrd üürileandjal pole selles osas VO-le olnud mistahes
etteheiteid ning viimane on sestpeale arusaadavalt üürileandja ees üürniku kohustused täitnud,
tuleb lugeda, et VO asus LŠ asemel üürilepingusse vastavalt VÕS § 321 lg-le 1. Kaebajal on
õigus selles, et kuivõrd seadus ei näe ette üürilepingusse astumise teate vormi, saab VO
üürilepingusse astunuks lugeda tulenevalt sellest, et ta jätkas reaalselt eluruumi kasutamist,
täitis üürniku kohustusi ning üürileandja aktsepteeris seda.
Kuivõrd enne enampakkumise toimumist leidis tuvastamist, et üks erastamismenetluses
osalemiseks kutse saanud isikutest tegelikult ei kuulu isikute ringi, kellel on esimese
eelistusena mõttelise osa erastamise õigus, ei ole erastamise korraldajal tingimata kohustust
sellist enampakkumist läbi viia ning põhjendatud kaalutluste korral on erastamise kohustatud
subjektil õigus alustada menetlust algusest peale uuesti. Pirita Linnaosa Valitsuse 14.01.2015
teatel on kahetine õiguslik iseloom. Ühelt poolt on tegu menetlustoiminguga, mis seisneb
kaasomandis oleva elamu mõttelise osa erastamise menetluse alustamises (vt EMOES § 5 lg
2). Teisalt aga vastab teade ka eelhaldusakti tunnustele, kuna selles määratakse edaspidise
menetluse seisukohast siduvalt kindlaks Tamme tn 4 elamu mõttelise osa erastamise
tingimused, milleks on esiteks erastatava osa suurus (768/2877), erastamisavalduse esitamise
tähtpäev (üks kuu teate saamisest) ning erastatava osa alghind (736,39 eurot). Sellise
eelhaldusakti võib haldusorgan haldusmenetluse seaduse (HMS) § 66 lg 1 ja § 67 lg 1
kohaselt kaalutlusõiguse alusel kehtetuks tunnistada, kui see on õigusvastane. Antud juhul
tuleb Tallinna Linnavalitsuse 27.05.2015 korralduse nr 829-k p-i 5 käsitada vaideorgani
otsusena tunnistada kehtetuks haldusakt. Kuigi korralduse nimetatud punktis ei mainita
sõnaselgelt 14.01.2015 teate kehtetuks tunnistamist, on seal pandud korraldus määrata uuesti
kindlaks erastamise õigustatud subjektid ning saata neile vastav teade. Subjektide ringi
kindlaks määramise ja neile vastava teate esitamise järgi puuduks vajadus, kui oleks soovitud
menetlust jätkata 14.01.2015 teates nimetatud tingimustel.
Linnaosa valitsuse 14.01.2015 teade on õigusvastane, kuna menetluse alustamisel ning
erastamise tingimuste kindlaks määramisel on oluliselt rikutud menetlusnormi. EMOES § 5
lg-st 2 tuleneb erastamise kohustatud subjekti kohustus saata selline teade kõigile esimest
eelistust omavatele üürnikele. EMOES § 5 lg-s 2 nimetatud teate adressaatide määratlemise
näol ei ole tegemist pelgalt selle teate teatavakstegemise küsimusega, vaid sellel võib olla
sisuline tähendus ka seetõttu, et teate adressaadid võivad tugineda oma edasiste otsuste
tegemisel usaldusele selle vastu, et erastamise korraldaja on esimest eelistust omavate isikute
ringi õigesti välja selgitanud. Antud juhul on usutav, et peamiseks põhjuseks, miks VO
erastamisavaldust ei esitanud, oli 14.01.2015 teate pinnalt tekkinud veendumus, et erastamise
kohustatud subjekt käsitab esimest eelistust omava erastamise õigustatud subjektina ka tema
venda PŠ, kes esitas vastava avalduse. Kaebaja eksib, leides, et VO on selgelt avaldanud soovi
elamu mõttelist osa mitte erastada. Kaebuse aluseks olevate faktiliste asjaolude pinnalt ei saa
teha järeldust, et VO oleks erastamise õigusest loobunud mistahes tingimustel. Kui talle oleks
olnud teada, et PŠ ei kuulu esimest eelistust omavate õigustatud subjektide hulka, poleks ta
suure tõenäosusega jätnud avaldust esitamata. See, et VO tervislik seisund on kehv ning et tal
endal ei ole erastamiseks piisavalt raha, ei välista kuidagi seda, et erastamise õigustatud
subjektide ringist adekvaatse ülevaate olemasolul oleks VO siiski avalduse esitanud. Teades,

                                                                                          4(9)
                                                                                    3-15-1668

et tema vend saab erastamisel osaleda, võis VO jääda lootma sellele, et venna pakkumise
edukaks osutumisel saab ta eluruumi edasi kasutada mingisuguse oma vennaga sõlmitava
kokkuleppe alusel. Seda, kas mingisugune selline kokkulepe kolmanda isiku ja VO vahel oli
või ei olnud, ei ole teada, ent see pole praeguse asja lahendamisel ka oluline. Piisab
tõdemusest, et VO-l võis tekkida ekslik arusaam oma huvide kaitseks vajalike sammude
astumise osas just linnaosa valitsuse 14.01.2015 teates kajastatud adressaatide loetelu põhjal.
Võimalus, et tegelikult esimest eelistust omav subjekt jääb sellise erastamise korraldaja poolt
antud eksliku teabe tõttu erastamisest kõrvale, on kaalukas argument, mille tõttu võis
14.01.2015 teate kehtetuks tunnistada.
Kaebaja ootus sellele, et 14.01.2015 teates näidatud tingimustel viidaks enampakkumine läbi,
ei ole sama kaalukas kui vajadus kaitsta VO huve, mis vastasel korral saaks suure
tõenäosusega kahjustada erastamise kohustatud subjekti eksitava käitumise tõttu. Kaebaja ja
VO huvide kaalumisel ei saa tähelepanuta jätta ka seda, et menetluse alustamisel algusest
peale ei kaota kaebaja võimalust elamu kaasomandiosa erastamiseks. Samas oleks 14.01.2015
avalduse alusel mõttelise osa kaebajale erastamine ilmselgelt ebaõiglane VO suhtes, kuivõrd
eeltoodud asjaoludel on usutav, et tema jättis avalduse esitamata, usaldades erastamise
korraldaja teatest saadud informatsiooni, et erastamisel saab osaleda tema vend.
Kaebaja väited selle kohta, et linn on üürileandjana jätnud oma kohustused Tamme tn 4
üürnike ees täitmata ning eluruumid ei vasta nõuetele, samuti kohtuistungil antud selgitused
selle kohta, et kaebaja isiklikult on hoolitsenud elamus ja selle ümbruses paljude selliste
asjade eest, mille eest oleks pidanud hoolt kandma linnaosa valitsus, võivad olla õiged, ent
need ei anna talle eelist elamu kaasomandi mõttelise osa erastamisel ega anna alust väita, et
antud vaidluse kontekstis pidanuks kaebaja huve eelistama VO huvidele ning avalikule huvile
haldusorgani õiguspärase ja õiglase tegevuse vastu.
Kuivõrd linnaosa valitsusele ei saa panna kohustust viia enampakkumine läbi 14.01.2015
teates näidatud tingimustel, ei saa kaebaja õigusi kuidagi rikkuda ka Pirita Linnaosa Valitsuse
28.04.2015 kirjas sisalduv otsus peatada erastamise menetlus ja jätta ära 28.04.2015 määratud
enampakkumine. Praegusel ajal puudub sellel otsusel igasugune õiguslik tähendus, sest
28.04.2015 ei oleks kõnealust enampakkumist ühelgi juhul võimalik korraldada. Kaebaja
taotlus selle otsuse tühistamiseks on ka kummaline olukorras, kus kaebaja ise taotles Tallinna
Linnavalitsusele 30.03.2015 esitatud vaides just seda, et 28.04.2015 enampakkumist ei viidaks
läbi.




MENETLUSOSALISTE SEISUKOHAD APELLATSIOONIMENETLUSES
9. MU palub apellatsioonkaebuses tühistada Tallinna Halduskohtu 20.11.2015 otsus ja teha
asjas uus otsus, millega rahuldada kaebus ning jätta menetluskulud vastustaja kanda.
Kohus ei ole viidanud ühelegi õigusnormile, mis annaks vastustajale õiguse alustada kohtu
poolt esitatud kujul uuesti enampakkumise menetlust. Valede subjektide osalemine
enampakkumisel ei anna enampakkumise korra kohaselt alust enampakkumise tühistamiseks.
Kui enampakkumise menetlus algab otsast peale, võib tekkida olukord, kus tekib uus
enampakkumisel osalejate ring, mis selgelt kahjustab kaebaja subjektiivseid õigusi.
Enampakkumine saab toimuda üksnes isikute vahel, kes on selleks esitanud nõuetekohase
avalduse. Antud juhul on avalduse esitanud kaebaja ja PŠ. Kuna PŠ ei ole erastamise

                                                                                          5(9)
                                                                                    3-15-1668

õigustatud subjekt, siis saab enampakkumisel osaleda ainuisikuliselt kaebaja. Praegusel juhul
saab analoogia korras kohaldada eluruumi erastamiseks korraldatava avaliku enampakkumise
korra p-i 21, mille kohaselt, kui enampakkumisel osaleb isik, kellel puudub selleks alus, siis
enampakkumine jätkub ja talle lihtsalt tagastatakse temalt saadu. Seega asjaolu, et ühel
enampakkujatest puudus õigus osaleda enampakkumisel, ei muuda kehtetuks või tühiseks
kogu enampakkumise protsessi. Praegusel juhul on enampakkujaks üksnes kaebaja ning tal on
õigus omandada enampakkumise objektiks olev asi alghinnaga. Uue enampakkumise
algatamine võtab kaebajalt ära võimaluse osaleda enampakkumisel üksi. Kaebaja ei saa
vastutada haldusorgani tegemata jätmise eest. Kui haldusorgan algselt lubab enampakkumisel
osaleda isikul, kes tegelikult ei oleks tohtinud osaleda, siis ei muuda see tühiseks kogu
enampakkumist, vaid teised subjektid saavad enampakkumisel edasi osaleda.
Valele isikule erastamise teate edastamine ei too koheselt kaasa enampakkumise korraldamise
õigusvastasust. Haldusorgan tuvastas kõik isikud, kellel on õigus erastamise menetluses
osaleda. VO loobus enampakkumisel osalemisest (mille kohus on jätnud tähelepanuta),
avalduse esitas aga PŠ. Seega osales enampakkumisel üks õigustatud subjekt (kaebaja).
Enampakkumise korra p 13 sätestab, et kui enampakkumisel osaleb ainult üks osaleja, siis on
tal õigus osta enampakkumisel olev vara alghinnaga. 14.01.2015 algatatud enampakkumine
oleks pidanud toimuma lõpuni ilma PŠ osavõtuta.
VO-l ei olnud sellist õiguspärast ootust, nagu viitab halduskohus. VO tahet erastamise
protsessis näitab selgelt tema ja PŠ vahel 05.02.2015 sõlmitud kokkulepe, mille kohaselt
erastamise enampakkumisel pidi osalema ainult PŠ. Tehingu sõlmimise juures oli linnaosa
valitsuse esindaja, kes samuti mõistis, et VO loobub oma õiguste teostamisest oma venna
kasuks, kuna tal puudub erastamise suhtes huvi. Huvi puudumist kinnitab kokkuleppes
märgitu, et kui enampakkumise võidab PŠ, siis vormistatakse Tamme tn 4 mõttelise osa
omanikuks just PŠ ainuisikuliselt. Eelneva valguses ei saa väita, et kaebuse rahuldamise korral
jääks VO ilma võimalusest erastada endale koduks oleva elamu mõtteline osa. Halduskohus
on jõudnud meelevaldselt järeldusele, et kui PŠ ei oleks enampakkumise menetluses
tunnistatud õigustatud subjektiks, siis oleks VO suure tõenäosusega esitanud erastamise osas
oma avalduse. Kohus ei ole selgitanud, millised asjaolud on teda sellise arusaamiseni viinud.
Asjaolud viitavad, et VO loobus teadlikult erastamise protsessis osalemisest. Kohus on
hüpoteetiliselt leidnud, et kui PŠ oleks erastanud vaidlusaluse osa, siis oleks VO saanud elada
elamispinnal edasi.
Kaebajale jääb arusaamatuks, miks on VO huvi kaitsmine olulisem kaebaja omast. Tuvastatud
on, et VO ei soovinud osaleda enampakkumise menetluses, loobudes sellest. Lisaks ei ole
kaebajale teadaolevalt VO-l piisavalt rahalisi vahendeid enampakkumisel osalemiseks. Seda
on kinnitanud ka PŠ.
Kaebaja esitas küll algselt vaide enampakkumise läbiviimise tühistamiseks, kuid samas tuleb
arvestada asjaoluga, et kaebaja esitas esialgse vaide iseseisvalt juriidilist abi kasutamata.
Kaebajal puuduvad juriidilised teadmised ja seetõttu ei suutnud ta oma vaiet korrektselt
formuleerida.
10. Tallinna linn palub kirjalikus vastuses jätta apellatsioonkaebus rahuldamata ja kaebaja
menetluskulud tema enda kanda.
Õige on halduskohtu seisukoht, et Pirita Linnaosa Valitsuse 14.01.2015 teade on käsitatav
eelhaldusaktina.    Tallinna   Linnavalitsuse     27.05.2015    korraldusega    nr   829-k
enampakkumismenetluse käigus antud eelhaldusakti tühistamine ei olnud seadusest tulenevalt
keelatud. Isiku usalduse kaalukus on seoses sellega, kui kaugele on menetlus jõudnud. Kuna
antud asjas oli menetlus algusjärgus ning lõplikku haldusakti pole tänini antud, ei ole

                                                                                          6(9)
                                                                                     3-15-1668

kõnealuse haldusakti tühistamine välistatud. Antud juhul kaalub avalik huvi üles kaebaja huvi.
VO õiguste kaitsmise vajadus on sedavõrd kaalukas, et tunnistada eelhaldusakt kehtetuks.
Äärmiselt ebaõiglane oleks, kui eelmenetluses omavalitsuse poolt tehtud eksimus viiks selleni,
et VO kaotab oma erastamise võimaluse.
11. PŠ ei kasutanud õigust esitada apellatsioonkaebusele oma seisukoht.


RINGKONNAKOHTU PÕHJENDUSED
12. Ringkonnakohus on seisukohal, et halduskohtu otsuse muutmiseks või tühistamiseks
puudub alus. Ringkonnakohus nõustub halduskohtu põhjendustega ega korda neid
halduskohtumenetluse seadustiku (HKMS) § 201 lg 4 alusel. Ringkonnakohus märgib kaebaja
väidetele vastuseks järgmist.
13. Kaebaja ei vaidle vastu halduskohtu poolt tuvastatule, et Pirita Linnaosa Valitsuse
14.01.2015 teate nr 2-2/4 näol (tl 16) on tegemist eelhaldusaktiga HMS § 52 lg 1 p 2
tähenduses. Viidatud sätte kohaselt võib haldusorgan enne asja lõplikku lahendamist teha
õiguslikult siduvalt kindlaks asja lõplikul lahendamisel tähtsust omava asjaolu. EMOES § 5 lg
2 sätestab, et erastamise kohustatud subjekt teatab ühe kuu jooksul, arvates EMOES § 2 lg-tes
4 ja 5 sätestatud tähtaja saabumisest või lg-tes 7 ja 8 sätestatud tingimuste kehtima
hakkamisest, kirjalikult allkirja vastu kõikidele kaasomandis oleva elamu esimest eelistust
omavatele üürnikele nende eesõigusest osta elamu mõtteline osa. Kirjalikus teates peavad
olema andmed erastatavate mõtteliste osade suuruse ja alghinna kohta. Niisiis tegi Pirita
Linnaosa Valitsus 14.01.2015 teatega õiguslikult siduvalt kindlaks Tamme 4 elamu mõttelise
osa erastamise tingimused, milleks olid erastamiseks esimest eelistust omavate üürnike ring
(MU, VO ja PŠ), erastatava osa suurus (768/2877), erastamisavalduse esitamise tähtpäev (üks
kuu teate saamisest) ning erastatava osa alghind (736,39 eurot). Et EMOES § 5 lg-s 2
sätestatud teate näol on tegemist eelhaldusaktiga, on kinnitust leidnud ka varasemas
kohtupraktikas (haldusasi nr 3-10-3163).
14. Menetlusosaliste vahel puudub vaidlus ka selles, et Pirita Linnaosa Valitsuse 14.01.2015
teade oli õigusvastane osas, milles see käsitas erastamisel esimest eelistust omava üürnikuna
PŠ. Halduskohus on seda küsimust käsitlenud oma otsuse p-s 9 ning apellatsioonkaebuses ei
ole sellele vastuväiteid esitatud. Kaebaja on aga seisukohal (apellatsioonkaebuse p 2.6), et
valele isikule erastamise teate edastamine ei too kaasa enampakkumise korraldamise
õigusvastasust. Ringkonnakohus selle seisukohaga ei nõustu ja hindab õigeks halduskohtu
poolt tuvastatu, mille kohaselt tõi väära subjektide ringi määratlemine kaasa ka vääral eeldusel
algatatud enampakkumise õigusvastasuse (halduskohtu otsuse p 12). Ringkonnakohus nõustub
halduskohtu käsitlusega, et EMOES § 5 lg-st 2 tulenev kohustus saata teade kõigile esimest
eelistust omavatele üürnikele hõlmab endas keeldu saata seda teadet isikutele (ehk kutsuda
erastamises osalema isikuid), kes esimest eelistust omavate isikute hulka ei kuulu.
Vastupidine tõlgendus looks olukorra, kus sellise teate saatmisel puuduks juriidiline sisu ning
isikud saaksid enampakkumistel osaleda ebaehtsas veendumuses, et nad ka tegelikult
kuuluvad erastamiseks õigustatud ja esimest eelistust omavate isikute ringi. Halduskohus on
õigesti osutanud, et usaldades haldusorgani poolt tuvastatut (kes on erastamiseks õigustatud ja
esimest eelistust omavad isikud), võivad isikud tugineda sellele teatele oma edasistes otsustes,
mh otsustes, kas enampakkumisel üldse osaleda või mitte. Ringkonnakohus peab sarnaselt
halduskohtuga usutavaks, et põhjuseks, miks VO ei esitanud erastamisavaldust, oli 14.01.2015
teate pinnalt tekkinud veendumus, et erastamise õigustatud subjekt on ka tema vend PŠ,
kellega ta sõlmis kokkuleppe erastamisel osalemiseks ja kes esitas ka erastamiseks avalduse
(tl 7 ja 7p). Oletuslik on kaebaja väide, et VO ei soovi erastamisel osaleda. Seda oletust ei

                                                                                           7(9)
                                                                                    3-15-1668

kinnita tõendid. 2014. a-l tegi VO OŠ-le notariaalse volikirja erastamisel osalemiseks ning
2015. a-l sõlmis kokkuleppe oma venna PŠ-ga. Need tõendid pigem viitavad sellele, et isikul
on olemas soov ja tahe erastamisel osalemiseks, kuid ühel või teisel põhjusel ei soovi või ei
saa ta seda isiklikult teha. Kaebaja väited, et VO tervislik seisund on kehv ning et tal endal
puuduvad erastamiseks rahalised vahendid, ei ole asjakohased ega välista VO tahet
erastamisel osalemiseks.
Pirita Linnaosa Valitsuse 14.01.2015 teatest võis VO-l tekkida ekslik arusaam erastamisel
esimest eelistust omavate isikute ringist ja seetõttu võis ta loobuda just selle eksituse tõttu
erastamise avalduse esitamisest. Seepärast on põhjendatud halduskohtu hinnang, et võimalus,
et tegelikult esimest eelistust omav subjekt jääb erastamise korraldaja poolt antud eksliku
teabe tõttu erastamisest kõrvale, on kaalukas argument, mille tõttu võis 14.01.2015 teate
kehtetuks tunnistada. EMOES § 5 lg 4 alusel Vabariigi Valitsuse 01.07.1997 määrusega nr
129 kehtestatud kaasomandis oleva elamu mõttelise osa enampakkumiseks korraldatava
enampakkumise kord ei reguleeri vastavat küsimust ning kaebaja viide analoogiale eluruumi
erastamiseks korraldatava avaliku enampakkumise korraga (Vabariigi Valitsuse 13.04.1995
määrus nr 188, antud eluruumide erastamise seaduse § 9 lg 2 alusel) on asjakohatu, sest
esiteks ei ole vastav kord kaasomandis oleva elamu mõttelise osa enampakkumise puhul
kohaldatav ning teiseks ei jõudnudki vaidlusalune erastamine enampakkumiseni.
15. Iseenesest on õige kaebaja väide, et halduskohus ei ole viidanud ühelegi õigusnormile,
mille alusel saaks vastustaja alustada uuesti enampakkumise menetlust juhul, kui üks
erastamisel esimest eelistust omav üürnik on valesti kindlaks tehtud. Kuid olemas ei ole ka
õigusnormi, mis sellist tegevust keelaks, ning halduskohus on õigesti viidanud HMS § 66 lg-le
1 ja § 67 lg-le 1, mis lubavad haldusorganil eelhaldusakti kaalutlusõiguse alusel kehtetuks
tunnistada, kui see on õigusvastane. Menetlusosalised ei vaidle selle üle, et Tallinna
Linnavalitsuse 27.05.2015 korralduse nr 829-k (tl 44-46) p-i 5 tuleb käsitada vaideorgani
otsusena tunnistada kehtetuks Pirita Linnaosa Valitsuse 14.01.2015 teade.
16. HMS § 66 lg 1 sätestab, et õigusvastase haldusakti võib, arvestades HMS §-s 67
sätestatut, isiku kahjuks kehtetuks tunnistada nii edasiulatuvalt kui ka tagasiulatuvalt, kui
seadus ei sätesta teisiti. Vastavalt HMS § 67 lg-le 1 arvestab haldusorgan isiku kahjuks
haldusakti kehtetuks tunnistamisel peale HMS § 64 lg-s 3 sätestatu ka isiku usaldust, et
haldusakt jääb kehtima, avalikku huvi ja haldusaktiga koormatud isiku huvi, et haldusakt
tunnistataks kehtetuks. HMS § 64 lg 3 kohaselt tuleb kaalutlusõiguse teostamisel arvestada
haldusakti andmise ja haldusakti kehtetuks tunnistamise tagajärgi isikule, haldusakti andmise
menetluse põhjalikkust, haldusakti kehtetuks tunnistamise põhjuste olulisust ning nende seost
isiku osalemisega haldusakti andmise menetluses ja isiku muu tegevusega, haldusakti
andmisest möödunud aega ning muid tähtsust omavaid asjaolusid.
Ringkonnakohtu hinnangul ei saanud MU tugineda usalduse kaitsele, et õigusvastane Pirita
Linnaosa Valitsuse 14.01.2015 teade jääb esitatud kujul kehtima, kuna ta oli eelnimetatud
teate õigusvastasusest teadlik (HMS § 67 lg 4 p 5). See nähtub selgelt MU 30.03.2015 vaidest
Tallinna linnale (tl 8p11-15), selle 24.04.2015 täiendusest (tl 36-37) ning asjaolust, et just
selle vaide tulemusena tunnistas Tallinna linn oma 27.05.2015 korraldusega nr 829-k
kehtetuks 14.01.2015 teate. MU on olnud järjepidevalt seisukohal, et PŠ-l puudub õigus elamu
mõttelise osa erastamisel osalemiseks. Isegi juhul, kui MU saaks tugineda usalduse kaitsele,
kaaluksid VO õigus erastamisel osaleda ja avalik huvi õiguspärase erastamise läbiviimise
suhtes selle üles. Ringkonnakohus nõustub selles halduskohtu otsuse p-des 13-14 toodud
analüüsiga ega pea vajalikuks seda üle korrata.




                                                                                          8(9)
                                                                                     3-15-1668

17. Kokkuvõtvalt on ringkonnakohus seisukohal, et MU apellatsioonkaebus ei ole
põhjendatud ning tuleb HKMS § 200 p 1 alusel jätta rahuldamata. Halduskohtu otsus on
seaduslik ja põhjendatud ning selle muutmiseks või tühistamiseks puudub alus.
18. Et      apellatsioonkaebus    jääb   rahuldamata,    jäävad     kaebaja     menetluskulud
apellatsiooniastmes HKMS § 108 lg 1 alusel kaebaja enda kanda. Vastustaja ega kolmas isik
ei ole esitanud taotlust menetluskulude väljamõistmiseks kaebajalt, mistõttu jäävad vastustaja
ning kolmanda isiku võimalikud menetluskulud HKMS § 109 lg 1 kohaselt nende endi kanda.




 /allkirjastatud digitaalselt/   /allkirjastatud digitaalselt/   /allkirjastatud digitaalselt/
       Maret Altnurme                    Oliver Kask                    Kaire Pikamäe




                                                                                           9(9)

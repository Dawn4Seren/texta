                              KOHTUOTSUS
                               EESTI VABARIIGI NIMEL

Kohus                               Tartu Ringkonnakohus
Kohtukoosseis                       Tanel Saar, Tiina Pappel ja Einar Vene
Otsuse tegemise aeg ja koht         25. august 2016, Tartu
Haldusasja number                   3-14-51267
Haldusasi                           Ken Kesseli kaebus Tallinna              Vangla   tekitatud
                                    mittevaralise kahju hüvitamiseks
Vaidlustatud kohtulahend            Tartu Halduskohtu 24. aprilli 2015. a otsus
Menetluse alus ringkonnakohtus      Tallinna Vangla apellatsioonkaebus
Asja läbivaatamine                  Kirjalik menetlus
Menetlusosalised                    Kaebaja Ken Kessel
                                    Vastustaja Tallinna Vangla




RESOLUTSIOON
1. Rahuldada apellatsioonkaebus.
2. Tühistada Tartu Halduskohtu 24. aprilli 2015. a otsus. Teha asjas uus otsus, millega
rahuldada kaebus osaliselt ning mõista Tallinna Vanglalt Ken Kesseli kasuks välja hüvitis
50 eurot.




EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemisest (kassatsioonkaebuse esitamise viimane päev on seega 26.
september 2016).




 ASJAOLUD JA MENETLUSE KÄIK

 1. Ken Kessel oli vahistatu ja süüdimõistetuna Tallinna Vanglas 24. aprillist 2012 kuni 12.
 detsembrini 2012 ja 18. septembrist 2013 kuni 25. septembrini 2013.
2. Pärast seda, kui tema kohtueelses menetluses esitatud hüvitisenõue jäeti tähtaegselt läbi
vaatamata, esitas K. Kessel kahju hüvitamise kaebuse halduskohtule. Kaebuse kohaselt pidi ta
vanglas viibima kambrites, kus kambripinda oli vähem kui kolm ruutmeetrit kinnipeetava kohta,
mille tõttu tuleks talle hüvitada 5000 eurot.

3. Tartu Halduskohtu 24. aprilli 2015. a otsusega rahuldati kaebus osaliselt ja mõisteti kaebajale
välja 650 eurot järgmistel põhjendustel.
3.1. Kaebaja oli vanglas nii vahistatu kui kinnipeetava staatuses. Mõlemal perioodil viibis
kaebaja 23 tundi ööpäevas lukustatud kambris. Talle võimaldati ühetunnist jalutuskäiku.
3.2. Kaebaja isiklik ruum kambris, kui kambripindalast maha arvata tualettruum, oli 33 päeval
alla 2,5 ruutmeetri. 167 päeva oli see pind vahemikus 2,5-3 ruutmeetrit. Esimesel juhul rikkus
vastustaja sellega justiitsministri 30. novembri 2000. a määrusega nr 72 kehtestatud vangla
sisekorraeeskirja (VsKE) § 6 lg-t 6 (kuni 31. detsembrini 2013 kehtinud redaktsioonis). Teisel
juhul on tingimuste õigusvastasus selgunud Euroopa Inimõiguste Kohtu praktikast.
3.3. Tervisekahjustuste tekkimine kaebajal ei ole tõendatud.

ASJAOSALISTE PÕHJENDUSED APELLATSIOONIMENETLUSES

4. Tallinna Vangla esitas apellatsioonkaebuse, milles palub tühistada Tartu Halduskohtu otsus
ning kaebus rahuldamata jätta järgmistel põhjendustel.
4.1. Kambri pindala arvutamisel tuleks seda teha koos tualettruumiga. Sellisel juhul oleks
kaebaja isiklik ruum alati vähemalt 2,7 ruutmeetrit.
4.2. Kohtuotsuses pole analüüsitud muid vangistustingimusi, mis oleksid põrandapinna puudust
kompenseerinud.
4.3. Ette on võetud samme kinnipidamistingimuste parandamiseks.

5. K. Kesseli vastuses apellatsioonkaebusele palutakse jätta esitatud apellatsioonkaebus
rahuldamata ning Tartu Halduskohtu otsus muutmata.


RINGKONNAKOHTU PÕHJENDUSED

6. Käesolev asi on sarnane Riigikohtu halduskolleegiumi poolt 27. aprilllil 2016 lahendatud
haldusasjaga nr 3-3-1-68-15 ja 27. mail 2016 lahendatud haldusasjaga nr 3-3-1-21-16.
Kokkuvõtlikult on neist lahenditest järeldatav, et Riigikohtu hinnangul ei ole kinnipeetaval, kes
on viibinud alla 3 ruutmeetrise isikliku pinnaga kambris tavarežiimil, õigust kahju hüvitamisele,
kui tema muid vangistusalastest õigusaktidest tulenevaid õigusi ei ole rikutud, eeskätt kui tal oli
tagatud vanglas väljaspool kambrit piisavad liikumisvõimalused (RKHKo 3-3-1-68-15, p-d 18-
19). Seevastu kui isik viibis alla 3 ruutmeetrise isikliku pinnaga kambris vahistatuna, kus tema
liikumisvõimalus väljaspool kambrit piirdub peamiselt üksnes igapäevase ühetunnise
jalutuskäiguga, siis on tal õigus hüvitisele (RKHKo 3-3-1-21-16, p-d 10.3 ja 12). Kambri suurust
tuleb hinnata koos tualeti- ja mööblialuse pinnaga (samas, p 8).

7. Vastustaja poolt esitatud andmetest (tl 41-44) nähtub, et koos tualetiga oli kaebaja isiklik ruum
kambrites alla kolme ruutmeetri järgneval – 109-l päeval oli see 2,78 ruutmeetrit, 8-l päeval 2,98
ruutmeetrit, 21-l päeval 2,9 ruutmeetrit, 14-l päeval 2,77 ruutmeetrit, 33-l päeval 2,7 ruutmeetrit.
Kokku jäi kaebaja kasutuses olnud isiklik ruum seega alla kolme ruutmeetri 185-l päeval.

8. Halduskohus on märkinud, et kaebaja viibis kogu Tallinna Vanglas viibimise aja, st nii
vahistatu kui kinnipeetava režiimil olles 23 tundi ööpäevas lukustatud kambris.


                                               2
Apellatsioonkaebuses ei ole sellele vastu vaieldud, mistõttu lähtub ka ringkonnakohus sellest
eeldusest.

Seega võib eelnevalt viidatud Riigikohtu seisukohtade valguses asuda samuti seisukohale, et
selle perioodi osas on kaebajal on õigus kahju hüvitamisele, kuna sel ajal oli tema isiklik pind
kambris alla kolme ruutmeetri ning samal ajal oli tema liikumisvõimalused väljaspool kambrit
ahendatud ühe tunnini päevas. Muid õiguste rikkumisi selle aja osas ei ole halduskohus
tuvastanud ning kaebaja ei ole halduskohtu otsust vaidlustanud. Seega lähtub ka ringkonnakohus
eeldusest, et kaebaja muude õiguste rikkumist aset ei leidnud.

9. Sellistes asjades hüvitise suuruse kindlaksmääramine on kohtu individuaalne ja hinnanguline
otsus, mille puhul tuleb kõiki olulisi asjaolusid kogumis arvesse võtta (RKHKo 3-3-1-21-16, p-d
10.3 ja 12).

Ringkonnakohus arvestab hüvitise määramisel seda, et perioodid, mil kaebaja isiklik ruum jäi
alla kolme ruutmeetri, vaheldusid enamasti perioodidega, mil sellist rikkumist ei esinenud. See
vähendas riive intensiivsust. Ka ei olnud sageli isikliku ruumi pindala märkimisväärselt alla
kolme ruutmeetri – 8-l päeval oli see 2,98, 21-l päeval 2,9, 109-l päeval 2,78, 14-l päeval 2,77,
33-l päeval 2,7 ruutmeetrit. Seega ei langenud kaebaja isiklik ruum kordagi alla 2,7 ruutmeetri,
mis on vaid 0,3 ehk 10% alla tänapäeval õiguspäraseks loetava 3 ruutmeetrisest kambripinnast.
Sellist ruumikõikumist on ilmselt keeruline tajudagi, rääkimata sellest, et see tekitaks isikule
arvestatavat kahju.

Väljamõistetav hüvitis peab lisaks vastama Eesti riigi ühiskondliku heaolu tasemele ning
avalikkuse õiglustundele. Ehkki kohtupraktikas, sh Euroopa Inimõiguste Kohtu praktikas võib
olla sarnastel juhtudel mõistetud kinnipeetavate kasuks välja suuri hüvitisi, ei tähenda see seda,
et siseriiklikus kohtus väljamõistetav hüvitis peab olema alati võrdeline Euroopa Inimõiguste
Kohtu lahendites väljamõistetud hüvitistega.

Lisaks, ehkki Riigikohus ei ole pidanud hüvitise väljamõistmist välistavaks asjaoluks seda, et
kinnipeetav ei ole kasutanud kahju kõrvaldamiseks või vähendamiseks RVastS § 7 lg-s 1
sätestatud esmaseid õiguskaitsevahendeid (RKHKo 3-3-1-21-16, p-d 10-10.2), iseloomustab
ringkonnakohtu hinnangul see, et kaebaja ei esitanud väidetavalt liiga kitsastes tingimustes
viibides mitte mingisuguseid pöördumisi ega kaebusi seoses kitsikusega (vt tl 34) siiski üheselt
sellele, et kaebaja jaoks ei olnud ruumikitsikus kuigi intensiivne probleem.

Ka on vangla loetlenud üles hulgaliselt asjaolusid, mida ta võttis ette kinnipidamistingimuste
parandamiseks – püüdis tagada kambrite õhutatust, andis kinnipeetavatele vett, tagas kambrites
külma vee olemasolu (tl 33).

Veelkord tuleb rõhutada seda, et kaebaja muude õiguste rikkumist vaidlusalusel perioodil ei
esinenud, st kumulatiivset rikkumist ei esinenud.

Eeltoodut arvestades peab ringkonnakohus kohaseks hüvitise suuruseks kaebajale kokkuvõttes
50 eurot.

10. Apellatsioonkaebus tuleb seega rahuldada. Ringkonnakohus tühistab halduskohtu otsuse ja
teeb asjas uue otsuse, millega rahuldab kaebuse osaliselt ning mõistab Tallinna Vanglalt Ken
Kesseli kasuks välja 50 eurot.



                                              3
11. Kuna eelnevalt viidatud Riigikohtu lahendid on kujundanud kambripinna suurusega tekitatud
kahju hüvitamise asjades suhteliselt jäiga kohtupraktika, ning sealjuures ei ole aktsepteeritud
hüvitist välistava asjaoluna neid argumente, mis on Tallinna Vangla esitanud ka käesolevas asjas,
ei peatu ringkonnakohus lähemalt kõigil apellatsioonimenetluses vangla poolt esitatud
argumentidel.

12. Riigilõivu tasumisest oli K. Kessel kohtumenetluses vabastatud.



 /allkirjastatud digitaalselt/   /allkirjastatud digitaalselt/   /allkirjastatud digitaalselt/
          Tanel Saar                     Tiina Pappel                     Einar Vene




                                                4

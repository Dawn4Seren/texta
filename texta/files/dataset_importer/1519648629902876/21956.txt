                                                                                   1-15-10912




                            KOHTUOTSUS
                                 EESTI VABARIIGI NIMEL

Kohus                            Pärnu Maakohus

Otsuse tegemise aeg ja koht      07. märts 2016.a, Pärnu

Kriminaalasja number             1-15-10912 (15267001125)

Kohtukoosseis                    Kohtunik Teet Olvik
                                 Sekretär Anneli Kaljula

Prokurör                         Ringkonnaprokurör Gardi Anderson

Kaitsja                          Vandeadvokaat Rünno Roosmaa

Tõlk                             Eve Einland

Kriminaalasi                     Jüri Nahkur süüdistuses KarS § 274 lg 1 järgi üldmenetluses

                                 Jüri Nahkur, isikukood: 36610124219; XXXXX.
                                 Kriminaalkorras karistatud, viimati Pärnu Maakohtu
Süüdistatav                      16.02.2009.a otsusega KarS § 263 p 1 järgi rahalise karistusega
                                 300 päevamäära.
                                 Kahtlustatavana kinni peetud 15.11 – 17.11.2015.a.

RESOLUTSIOON                     Juhindudes KrMS § 306,§ 311, § 313, § 315, kohus otsustas:

Süüdi tunnistada Jüri Nahkur KarS § 274 lg 1 järgi ning karistuseks mõista (6) kuus kuud
vangistust.
KarS § 68 lg 1 alusel arvata karistusaja hulka eelvangistuses viibitud aeg 15.11 – 17.11.2015.a,
s.o (3) kolm päeva. Seega kandmisele kuulub (5) viis kuud ja (27) kakskümmend seitse päeva
vangistust.
KarS § 73 lg 1 ja 3 alusel jätta mõistetud vangistus tingimisi täitmisele pööramata juhul, kui Jüri
Nahkut ei pane (1) ühe aasta ja (6) kuue kuulise katseaja jooksul toime uut tahtlikku kuritegu.
KarS § 78 p 1 alusel katseaja algust arvata alates kohtuotsuse kuulutamisest, s.o 07.03.2016.a.

Asitõend – CD-plaat turvakaamera salvestisega – KrMS § 126 lg 3 p 1 alusel jätta kriminaalasja
juurde.

Välja mõista KrMS § 180 lg 1 alusel süüdimõistetult Jüri Nahkurilt menetluskulud riigi tuludesse
– KrMS § 175 lg 1 p 4 alusel kaitsja tasu summas (792) seitsesada üheksakümmend kaks eurot
riigi õigusabi korras määratud kaitsja osalemise eest kriminaalasja menetluses ning KrMS § 179


                                                                                                 1
                                                                                     1-15-10912

lg 1 p 2 alusel sundraha (645) kuussada nelikümmend viis eurot, kokku (1437) üks tuhat nelisada
kolmkümmend seitse eurot.

Riigi kasuks välja mõistetud summad tasuda Maksu- ja Tolliameti a/a nr:
EE351010052031000004 SEB Pank AS-is või a/a nr: EE502200221014193355 Swedbank AS-is
või a/a nr: EE401700017002872300 Nordea Bank Finland PLC Eesti filiaalis või a/a nr:
EE873300333499990003 Danske Bank AS Eesti filiaalis, kohustuslik on märkida
maksekorraldusele viitenumber 99916700016127. Selgituseks märkida: Jüri Nahkur, 1-15-10912,
menetluskulud.

Välja mõistetud menetluskulud tasuda (1) ühe kuu jooksul alates kohtuotsuse jõustumisest. Kui
rahalised nõuded pole täies ulatuses tähtajaks täidetud suunatakse nõuded täitemenetluse
läbiviimiseks kohtutäiturile täitemenetluse seadustikus sätestatud korras.

Edasikaebamise kord
KrMS § 319 lg 1 sätestab, et apellatsiooniõiguse kasutamise soovist tuleb Pärnu Maakohtule
teatada kirjalikult seitsme päeva jooksul alates kohtuotsuse resolutiivosa kuulutamisest. Sama
paragrahvi lõike 2 kohaselt tuleb apellatsioon kohtuotsusele esitada Tallinna Ringkonnakohtule
15 päeva jooksul alates otsuse avalikult teatavakstegemisest.
KrMS § 189 lg 3 kohaselt võib kriminaalmenetluse kulude hüvitamise vaidlustada kohtuotsusest
eraldi määruskaebe korras 15 päeva jooksul alates päevast, mil isik sai vaidlustatavast
kohtumäärusest teada või pidi teada saama. Määruskaebus tuleb esitada Pärnu Maakohtule.

Asjaolud
Jüri Nahkurit süüdistatakse selles, et ta 15.11.2015.a kella 16:30 paiku Pärnu linnas Liblika 6
asuvas Comarketi kaupluses kasutas vägivalda võimuesindaja vastu seoses tema ametikohustuste
täitmisega – lõi jalaga vastu väljakutsele saabunud Lääne prefektuuri piirivalvur P. H. vasakut
jalalaba, millega põhjustas P. H. füüsilist valu. Eelkirjeldatud tegevusega pani Jüri Nahkur toime
KarS § 274 lg 1 järgi kvalifitseeritava kuriteo, s.o vägivalla kasutamise võimuesindaja vastu
seoses tema ametikohustuste täitmisega.

Kohtumenetluste poolte seisukohad kohtus
Jüri Nahkur end kuriteo toimepanemises süüdi ei tunnistanud. Süüdistatav selgitas kohtus, et ta oli
antud olukorras hoopis kannatanu, leides, et hoopis turvamees ja politsei panid tema vastu toime
kuriteo. Samuti väitis süüdistatav kohtus, et ta ei saanud kedagi lüüa, kuna tal oli jalas sandaalid.
J. Nahkuri kaitsja leidis, et süüdistus ei ole põhjendatud. Kaitsja hinnangul ei ole antud juhul
täidetud kooseisu subjektiivne külg, puudub tahtlus. Kaitsja selgitas, et isegi kui süüdistatav lõi
politseiametnikku jalaga, siis võis see juhtuda ettevaatamatusest süüdistatava kauplusest välja
toimetamisel.
Prokurör leidis kohtus, et J. Nahkuri süü talle süüks pandava kuriteo toimepanemises on leidnud
tõendamist. Prokurör taotles J. Nahkuri süüdi tunnistamist KarS § 274 lg 1 järgi ning tema
karistamist kuuekuulise vangistusega, millest arvata KarS § 68 lg 1 alusel kantuks kolm päeva.
Prokurör leidis, et vangistus on võimalik KarS § 73 lg 1 ja 3 alusel jätta ühe aasta ja kuue kuulise
katseajaga tingimisi täitmisele pööramata.

Kohtu seisukoht
KarS § 274 lg 1 sätestab, et vägivalla kasutamise eest võimuesindaja vastu seoses tema
ametikohustuste täitmisega karistatakse kuni viieaastase vangistusega. KarS § 274 lg 1 objektiivse
koosseisu moodustab võimuesindaja vastu vägivalla kasutamine seoses tema ametikohustuste




                                                                                                  2
                                                                                     1-15-10912

täitmisega. Subjektiivset küljest eeldab antud koosseis tahtlust. Süüteokoosseis on täidetud, kui
isik pani teo toime vähemalt kaudse tahtlusega.
Võimuesindaja on isik, kes talle antud volituste alusel on pädev teostama avalikku võimu ka
väljaspool oma organisatsiooni, nt politseiametnik (RKKK 3-1-1-26-08). Vägivallaga on tegemist,
kui selle käigus pannakse toime mõni 9. peatüki 2. jao 2. jaotises „Vägivallateod“ nimetatud
süüteokooseisule vastav tegu (RKKK 3-1-1-25-07; 3-1-1-10-08).
Seega KarS § 274 lg 1 sätestatud süüteokoosseisu realiseerumiseks on antud juhul vaja tuvastada,
kas võimuesindaja suhtes kasutati vägivalda tema ametikohustuste täitmisel.
Kohus leiab, et süüdistatava süü talle süüks pandud kuriteo toimepanemises on leidnud tõendamist
ning seda alljärgnevalt.
Kriminaalasja menetlusega on kindlaks tehtud ning puudub vaidlus selles, et käesolev
kuriteosündmus sai alguse sellest, et süüdistatav läks 15.11.2015.a Liblika 6, Pärnu asuvasse
Comarketisse ja soovis osta õlut, mille eest ei tasunud ta nõuetekohaselt, jättes raha kassasse, kus
puudus teenindaja. Seepeale tekkis süüdistataval konflikt turvamehe P. M., kes selgitas, et
soovitud kauba eest tuleb korrektselt tasuda kassas. Turvamehe ja Jüri Nahkuri vaheline konflikt
päädis sellega, et turvamees paigaldas Jüri Nahkurile käerauad ning kinnitas ta nendega
ostukärude piirdetoru külge. Järgnevalt tehti väljakutse politseile. Sündmuskohale saabusid
politseiametnikud P. H. ja A. V., kes täitsid oma teenistuskohustusi. Vaidlus puudub selles, et
sündmuskohal politseiametnikud vahetasid Jüri Nahkurile paigaldatud turvamehe käerauad
politseiametnike käeraudade vastu ning politseiametnikud asusid süüdistatavat politseiautosse
toimetama. Samuti on ilmselge, et teenistuskohustusi täitev politseiametnik on võimuesindaja.
Kriminaalasja kohtulikul uurimisel ilmnes vastuolu ühelt poolt süüdistatava Jüri Nahkuri ning
teiselt poolt kannatanu P. H. seisukohtades. Kannatanu selgitas kohtus, et 15.11.2015.a said nad
teenistusülesannete täitmisel väljakutse. Sündmuskohal oli alkoholijoobes, mida kinnitab ka
indikaatorvahendi kasutamise protokoll (t.l 35), ning agressiivselt meelestatud meesterahvas,
kellele oli turvamees paigaldanud käerauad. Politseiametnikud asusid turvamehe käeraudasid
vahetama politsei käeraudade vastu. Pärast käeraudade vahetamist asuti meest politseiautosse
toimetama. Kogu kauplusest välja toimetamise aja rabeles isik politseinikele vastu, püüdes lahti
saada ja trügis ukse poole. Käeraudade paigaldamise ajal hoidis kannatanu süüdistatavat kinni ning
paarimees paigaldas käeraudu. Kannatanu asus seisvas asendis meesterahva selja taga vasakul
pool. Kinnipeetu kinni hoidmise käigus lõi kinnipeetud isik vasaku jalaga ülevalt alla vastu
kannatanu jalalaba terava löögi. Kannatanu hinnangul oli tegemist konkreetse löögiga, mis tehakse
siis, kui soovitakse kedagi lüüa. Kannatanu kinnitas kohtus, et löögi tagajärjel tundis ta valu ning
hüppas löögi saanud küljega eemale. Löögijärgselt jäi kannatanu kauplusesse maha ning teine
politseinik toimetas süüdistatava autosse. Lööjana tundis kannatanu kohtus ära Jüri Nahkuri.
Süüdistatav väitis kohtus, et ta oli antud olukorras kannatanu, leides, et hoopis turvamees ja
politsei panid tema vastu kuriteo toime. Samuti väitis süüdistatav kohtus, et ta ei saanud kedagi
lüüa, kuna tal oli jalas sandaalid.
Hindamaks süüdistuse põhjendatust, tuleb kohtul hinnata, kelle ütlusi saab pidada usutavamateks
ning kuidas haakuvad süüdistatava ja kannatanu seisukohad muude kriminaalasja menetluses
kindlaks tehtud faktiliste asjaoludega.
Antud juhul ei ole kohtul alust kahelda kannatanu ütlustes, sest neid kinnitavad teised
kriminaalmenetluse käigus ja kohtu uuritud tõendid. Samuti puudub politseiametnikul igasugune
huvi anda teise isiku kohta ebatõepäraseid ja süüstavaid ütlusi, seda enam, et kannatanu on kohtus
kinnitanud, et süüdistatavat ta isiklikult ei tunne.
Tunnistaja E. O. ütluste kohaselt töötas ta 15.11.2015.a Liblika 6, Pärnu asuvas Comarketis
vahetuse vanemana. Nimetatud kuupäeval oli neil kaupluses intsident seoses ühe meesterahvaga,
kes ei tahtnud kauba eest korrektselt tasuda. Järgnevalt tekkis meesterahval kähmlus kaupluse
turvatöötajaga, kes paigaldas isikule käerauad. Seejärel kutsus tunnistaja politsei. Meesterahvas oli
kogu aja agressiivselt meelestatud, ta räuskas, karjus ja vehkis jalaga. Samuti oli isik tunnistaja


                                                                                                  3
                                                                                        1-15-10912

hinnangul joobes, sest tema käitumine ei olnud päris adekvaatne. Siis kui politsei kohale jõudis,
asusid politseinikud turvamehe käeraudasid vahetama enda käeraudade vastu. Tunnistaja selgituste
kohaselt hakkas meesterahvas politseinikele vastu. Seejärel nägi tunnistaja, kuidas meesterahvas
lõi naispolitseinikku jalalaba peale. Tunnistaja kinnitas, et see löök ei olnud juhuslik vaid tahtlik,
sest löök oli täie jõuga. Lööjana tundis tunnistaja kohtusaalis ära Jüri Nahkuri. Samuti selgitas
tunnistaja, et kannatanu võpatas toimunud löögi peale ja ütles „ai“. Seega on tunnistaja kinnitanud,
et 15.11.2015.a Liblika 6, Pärnu Comarketis lõi süüdistatav P. H. ning löögi tagajärjel tundis
kannatanu valu.
Kohtus andis tunnistajana ütlusi ka patrullpolitseinik A. V.. Tunnistaja selgitas, et 15.11.2015.a
kella 16.00 paiku said nad välja kutse Comarketisse. Sündmuskohale läks ta koos P. H..
Sündmuskohale jõudes nägi ta agressiivset käeraudades meesterahvast, kes karjus, ropendas ja
vehkis jalgadega turvamehe suunas. Isik oli tunnistaja hinnangul alkoholijoobes, kuna oli tunda
alkoholi lõhna. Seejärel aitas ta meesterahva maast ülesse ja asus käeraudu vahetama, et turvamehe
käerauad tagastada. Käeraudade vahetamise ajal nägi ta, kuidas meesterahvas tegi jalaliigutuse.
Tunnistaja ei näinud kumma jala pihta isik kannatanule lõi. Samas kinnitas tunnistaja, et nägi
järsku liigutust, mis ei meenutanud astumist. Tegemist oli järsu, löögile iseloomuliku jala
liigutusega, mille peale kannatanu ütles „ai“ ja astus kõrvale. Tunnistaja nägi ühte lööki. Edasi
toimetas tunnistaja isiku politseiauto tagaistmele, kus meesterahvas esiistmete vahelt püüdis
tunnistajat jalaga lüüa, kuid pihta ei saanud. Lööjana tundis tunnistaja ära süüdistatava J. N.. Seega
politseinik A. V. ütlustega on leidnud kinnitust, et 15.11.2015.a Comarketi kaupluses lõi Jüri
Nahkur P. H., mille tagajärjel kannatanu tundis valu.
Tunnistaja P. M. ütluste kohaselt oli ta 15.11.2015.a Comarketis turvamees ning kaupluses tekkis
konflikt ühe meesterahvaga. Isiku agressiivse käitumise tõttu paigaldas tunnistaja talle käerauad ja
kutsuti politsei. Politsei saabumiseni käitus isik agressiivselt, märatses ja karjus. Politsei
saabumisel nägi tunnistaja, kuidas kinnipeetu lõi naispolitseinikku jalaga. Löök oli tugev, kuna
kannatanu hakkas lonkama. Tunnistaja nägi ühte löögi vastu kannatanu jalga põlvest alla poole.
Lööjana tundis P. M. ära Jüri Nahkuri.
Tunnistaja selgitas, et löök toimus, siis kui meesterahavas oli veel põrandal. Samas on nii
kannatanu kui ka patrullpolitseinik A. V. kinnitanud, et löömine toimus püstises asendis. Kohtu
hinnangul tunnistaja lihtsalt eksib löögi toimumise kohas möödunud aja tõttu või mõnel muul
põhjusel, kuid see ei anna veel alust tunnistaja ütlused täielikult tõendikogumist välja jätta.
Olukorras, kus kinnipeetud, agressiivselt käituv meesterahvas märatses, karjus ja vehkis jalaga,
võis tunnistajale jääda mulje, et ta juba siis lõi kannatanut jalaga. P. M. selgitused selle kohta, et ta
nägi, et meesterahvas lõi jalaga naispolitseinikku, kattuvad teiste tunnistajate ütlustega. Samas
tunnistaja ütlused löögi toimumise koha kohta tuleb tõendikogumist välja jätta, kuna need on
vastuolus teiste tunnistajate ütlustega. Seega on ka P. M. ütlustega leidnud tuvastamist, et
15.11.2015.a Comarketis lõi Jüri Nahkur jalaga naispolitseinik P. H..
Kohtus andis tunnistajana ütlusi ka süüdistatava taotletud tunnistaja A. Ž.. Tunnistaja selgitas, et
nägi 15.11.2015.a kaupluses toimunud intsidenti/rüselust. Saabudes asusid politseinikud Jüri
Nahkuril käeraudu vahetama. Tunnistaja väitis kohtus, et süüdistatava ja politseinike vahel
rüselust ei toimunud, vaid vahetati lihtsalt käerauad. Tunnistaja kinnitas, et tema ei näinud, et Jüri
Nahkur oleks politseinikku löönud. Esmalt väitis tunnistaja, et Jüri Nahkur istus rahulikult
põrandal. Samas järgmisel hetkel selgitas, et J. Nahkur karjus. Kohtuniku küsimustele vastates
selgitas tunnistaja jällegi, et J. Nahkuri kauplusest väljatoimetamine oli rahulik, samas tunnistaja
sõnade kohaselt ei olnud see ka rahulik, sest J.Nahkur karjus. Rüselust politseinikega nägi ta ühe
korra, siis kui toimus käeraudade vahetus ja J. Nahkur püüdis oma kätt lahti rabeleda. Lõpuks
selgitas tunnistaja, et J. Nahkuri kauplusest välja toimetamine toimus ikkagi rahulikult. Kohtu
hinnangul on tunnistaja ütlused vastuolulised. Esmalt väidab tunnistaja, et rüselust ei olnud, siis
väidab, et korra ta ikka nägi rüselust ja siis taaskord väidab, et J. Nahkuri kauplusest välja
toimetamine toimus rahulikult. Lisaks on tunnistaja ütlused vastuolus kolme teise tunnistaja ja


                                                                                                      4
                                                                                     1-15-10912

kannatanu ütlustega. Ei ole eluliselt usutav, et kolm tunnistajat ja kannatanu eksivad sündmuste
kirjeldamisel, kuid A. Ž. mäletab sündmuste õiget käiku. Kohus leiab, et A. Ž. ütlused tuleb
tõendikogumist välja jätta, kuna need on vastuolulised ning ei haaku teiste tunnistajate ja
kannatanute ütlustega, s.t. tema ütlused ei ole usaldusväärsed.
Kohtus uuriti kaupluse Comarketi videosalvestist, mille kohta on koostatud ka asitõendi
vaatlusprotokoll (t.l 36-44), kõnealusest sündmusest. Salvestiselt on näha, et turvamehe ja
süüdistatava vahel toimub rüselus, turvamees paigaldab J. Nahkurile käerauad ning kinnitab ta toru
külge. Samuti nähtub J. Nahkuri agressiivne käitumine, vehkimine jalaga turvamehe suunas.
Politseiametnikud vestlevad saabumisel turvamehega. Seejärel aitavad J. Nahkuri maast püsti ning
asuvad tal käeraudu vahetama. Järgnevalt on J. Nahkuri kauplusest välja toimetamise ajal näha, et
naispolitseinik astub kõrvale ja jääb kauplusesse. Lööki politseinikuga jalalaba pihta salvestiselt
otseselt näha ei ole, samas ei tähenda see seda, et politseiniku löömist ei toimunud. Salvestiselt on
näha, et naispolitsenik astub järsku kõrvale ja jääb kauplusesse maha. Kohtu hinnangul viitab
kirjeldatu selgelt sellele, et kõrvale astumine pidi olema millestki tingitud. Kannatanu kinnitas
kohtus, et ta hüppas selle küljega eemale, kuhu löögi sai. E. O. selgitas kohtus, et löögi peale
kannatanu võpatas. Ka A. V. märkis kohtus, et kannatanu ütles löögi peale „ai“ ja astus kaks
sammu kõrvale. Hinnates videosalvestiselt nähtuvat koostoimes teiste tõenditega, siis on
põhjendatud arvata, et P. H. kõrvale astumine oli tingitud jalalaba pihta saadud löögist. Seega ka
vaadeldud salvestis kinnitab, et J. Nahkur lõi politseinik P. H.. Juhul kui eelkirjeldatud lööki ei
oleks toimunud, siis ei oleks kannatanul olnud mitte mingisugust põhjust järsult kõrvale astuda.
Eelnevale tuginedes leiab kohus, et antud juhul on leidnud vastuvaidlematut tõendamist, et
15.11.2015.a Comarketi kaupluses lõi süüdistatav kannatanut. Samuti on tuvastatud, et nii enne
lööki kui ka pärast käitus Jüri Nahkur agressiivselt. Intsidendijärgset argessiivsust kinnitavad A.
V. ütlused, mille kohaselt püüdis J. Nahkur ka teda politseiautos jalaga lüüa, kuid ei tabanud.
Teise isiku löömine valu tekitades on kvalifitseeritav KarS § 121 lg 1 järgi ehk vägivallateona.
Kannatanu P. H. on politseiametnik ehk võimuesindaja. Tema suhtes vägivallateo toimepanemise
ajal täitis ta oma teenistusülesandeid. Seega on käesoleval juhul tuvastatud, et politseiniku vastu
kasutati vägivalda seoses tema ametikohustuste täitmisega. Eeltooduga on täidetud KarS § 274 lg
1 sätestatud kuriteo objektiivne koosseis.
Kaitsja leidis, et KarS § 274 lg 1 sätestatud kuriteokoosseis ei ole täidetud, kuna puudub
subjektiivne koosseis ehk tahtlus. Kohus kaitsja seisukohaga ei nõustu ja leiab, et subjektiivsest
küljest on antud tegu toime pandud KarS § 16 lg 3 kohaselt otsese tahtlusega. Riigikohus on oma
01.03.2006.a lahendi nr 3-1-1-142-05 p-s 20 asunud seisukohal, et vaieldamatult saab isiku
teoeelne- ja järgne käitumine anda teavet lisaks objektiivsetele tehioludele ka süüteokoosseisu
subjektiivse külje kohta. Antud juhul on tuvastatud, et nii enne löögi sooritamist kui ka pärast
käitus Jüri Nahkur agressiivselt. Süüdistatav oli nii turvamehe kui ka politseinike suhtes
agressiivne, vehkides enne toime pandud tegu turvamehe suhtes jalaga ning pärast tegu püüdis
politseinikku autos lüüa. Samuti on tunnistajad ja kannatanu kinnitanud, et löök ei paistnud n.ö
kogemata löögina, vaid oli konkreetne tahtlik löök. Kohtu hinnangul ei saa lööki hinnates jätta
tähelepanuta seda, et see pandi toime jalaga konkreetselt süüdistatava taga seisnud isiku ehk
kannatanu suunas. Võttes arvesse teoeelset- ja järgset käitumist ning tunnistajate ja kannatanu
selgitusi löögi iseloomu kohta, siis ei ole eluliselt usutav, et süüdistatav võis kannatanut lüüa
rabelemise käigus ettevaatamatusest. Eelnevast lähtudes leiab kohus, et J. Nahkur pidi teadma või
vähemalt möönma, et kannatanust politseinikku jalalaba pihta lüües põhjustab ta talle valu, st
paneb toime vägivalla kasutamise võimuesindaja vastu tema ametikohustuste täitmisel. Seega J.
Nahkur teadis ja tahtis või vähemalt möönas süüteokooseisule vastava asjaolu saabumist.
Õigusvastasust ja süüd välistavad asjaolud puuduvad. Hinnates tõendeid kogumis, on käesolevas
kriminaalasjas leidnud täielikku tõendamist süüdistatava poolt talle KarS § 274 lg 1 järgi
inkrimineeritud kuriteo toimepanemine.




                                                                                                  5
                                                                                      1-15-10912

Kaitsja seadis kohtus kahtluse alla süüdistatava suhtes käeraudade kasutamise õiguspärasuse.
Kohus leiab, et see ei oma tähtsust käesoleva kriminaalasja lahendamise seisukohalt, samuti ei
vabasta J. Nahkuri vastutusest KarS § 274 lg 1 järgi. Kohtul puudub igasugune alus kahelda
politseiametnike pädevuses ja tegevuse õiguspärasuses 15.11.2015.a aset leidnud situatsiooni
lahendamisel, samuti on käesoleval juhul leidnud vastuvaidlematut tuvastamist, et Jüri Nahkur oli
agressiivne. Seetõttu ei pea kohus ka vajalikuks täiendavalt hinnata käeraudade kasutamise
õiguspärasust. Samuti ei ole kohtu hinnangul politseiametniku löömine kohane meede politseinike
tegevusega rahulolematuse väljendamiseks.
Süüdistatav leidis kohtus, et antud juhul oli hoopis tema kannatanu. Kohus märkis eelnevalt, et
antud juhul puudub igasugune alus kahelda sündmuskohal viibinud politseiametnike
professionaalsuses. Samuti on käesoleval juhul Politsei- ja Piirivalveameti uurija leidnud, et
turvamehe P. M. käitumises 15.11.2015.a Comarketi kaupluses puudus kuriteokoosseis, mistõttu
puudus alus P. M. suhtes kriminaalmenetluse alustamiseks (t.l 55-57). Süüdistatava väited
kannatanuks olemise kohta on ilmselgelt tagantjärele otsitud, et õigustada oma käitumist.
Süüdistatav väitis kohtus, et ta ei saanud kannatanut lüüa, kuna tal olid jalas sandaalid. Kohus
leiab, et sandaalid ei takista löögi sooritamist. Ainuke vahe võib olla löögi tugevuses, kuna ilmselt
näiteks turvajalatsitega sooritatud löök võib olla valusam, kui sandaalidega tehtud löök. See, et
süüdistatav võis kanda sandaale, ei tähenda, et ta politseiametnikku jalaga ei löönud. Kohtu
hinnangul, kui süüdistataval jalas olnud sandaalid ei takistanud teda liikumisel kodust kauplusesse,
ei takistanud need süüdistatavat ka löögi sooritamisel. Seega on süüdistatava vastav selgitus
ilmselgelt tagantjärele otsitud. Tegemist on paljasõnalise ja tõendamata väitega.
Süü ja karistus
KarS § 274 lg 1 näeb karistusena ette kuni viieaastase vangistuse. Kohus ei tuvastanud
kriminaalasja menetlusega teo õigusvastasut ega süüd välistavaid asjaolusid. Seega on
süüvõimeline süüdistatav Jüri Nahkur pannud toime seaduses sätestatud süüteokoosseisule vastava
teo. KarS § 56 lg 1 kohaselt on isiku karistamise aluseks tema süü. Karistuse mõistmisel kohtu
poolt arvestatakse kergendavaid ja raskendavaid asjaolusid, võimalust mõjutada süüdlast edaspidi
hoiduma süütegude toimepanemiset ja õiguskorra kaitsmise huvisid. KarS § 56 lg 2 kohaselt võib
vangistust mõista ainult siis, kui karistuse eesmärke ei ole võimalik saavutada kergema
karistusega.
Kohus ei tuvastanud Jüri Nahkuri puhul karistust kergendavaid ega raskendavaid asjaolusid. J.
Nahkuri süüd antud kuriteos tuleb pidada väikseks. Antud juhul piirdus vägivalla kasutamine ühe
tahtliku löögiga, mistõttu ei saa vägivalda hinnata raskeks. Samuti ei tekitanud Jüri Nahkur
kannatanule püsivaid või meditsiinilist sekkumist vajavaid vigastusi, samas oli vägivalla
kasutamine täiesti põhjendamatu.
Varasemalt on Jüri Nahkurit kriminaalkorras karistatud Pärnu Maakohtu 16.02.2009.a otsusega
KarS § 263 p 1 järgi rahalise karistusega 300 päevamäära, mis on tasumata. Seega on tegemist
kehtiva karistusega. Kuigi käesoleval juhul on tegemist teiseliigilise kuriteoga, siis ei ole rahaline
karistus mõjutanud Jüri Nahkurit hoiduma kuritegude toimepanemisest. Samuti nähtub teatisest J.
Nahkuri keskmise päevasissetuleku ja elatustaseme kohta (t.l 59), et ilmselgelt puuduksid J.
Nahkuril vahendid rahalise karistuse tasumiseks. Seetõttu tuleb karistusliigi valikul minna edasi
raskemale karistusliigile – vangistusele. Arvestades isiku süü suurust ja seda, et teol ei olnud
raskeid tagajärgi, leiab kohus, et Jüri Nahkurile on võimalik mõista sanktsiooni miinimummäära
lähedane vangistus. Kohus leiab, et antud juhul on kohaseks karistuseks kuus kuud vangistust,
millest tuleb KarS § 68 lg 1 alusel maha arvata eelvangistuses viibitud kolm päeva (t.l 13-15).
Samuti leiab kohus, et kuna süüdistatava suhtes ei ole varasemalt vabadusekaotusliku karistust
kohaldatud, siis on põhjendatud mõista vangistus tingimisi käitumiskontrollita. Võttes arvesse
mõistetava vangistuse pikkust, leiab kohus, et antud juhul on kohaseks katseajaks üks aasta ja kuus
kuud. Lähtudes eeltoodust, leiab kohus, et Jüri Nahkur tuleb süüdi tunnistada KarS § 274 lg 1 järgi
ning mõista talle karistuseks kuus kuud vangistust. KarS § 68 lg 1 alusel arvata karistusaja hulka


                                                                                                   6
                                                                                     1-15-10912

eelvangistuses viibitud aeg 15.11 – 17.11.2015.a, s.o kolm päeva. Seega kandmisele kuulub viis
kuud ja 27 päeva vangistust. KarS § 73 lg 1 ja 3 alusel jätta vangistus tingimisi täitmisele
pööramata juhul, kui Jüri Nahkur ei pane ühe aasta ja kuue kuulise katseaja jooksul toime uut
tahtlikku kuritegu. KarS § 78 p 1 alusel katseaja algust arvata alates kohtuotsuse kuulutamisest, s.o
07.03.2016.a.
Menetluskulud
KrMS § 180 lg 1 sätestab, et süüdimõistva kohtuotsuse korral hüvitab menetluskulud
süüdimõistetu. Jüri Nahkurilt tuleb KrMS § 180 lg 1 alusel välja mõista KrMS § 175 lg 1 p 4
alusel kaitsja tasu summas 792 eurot riigi õigusabi korras määratud kaitsja osalemise eest
kriminaalasja menetluses ning KrMS § 179 lg 1 p 2 alusel sundraha 645 eurot, kokku 1437 eurot.
Tõkendit ei ole kohaldatud, tsiviilhagi ei ole esitatud.
Asitõend – CD-plaat turvakaamera salvestisega – KrMS § 126 lg 3 p 1 alusel jätta kriminaalasja
juurde.


(allkirjastatud digitaalselt)

Teet Olvik
kohtunik




                                                                                                  7

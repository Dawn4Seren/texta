                                  KOHTUOTSUS
                              EESTI VABARIIGI NIMEL

Kohus                           Pärnu Maakohus

Kohtunik                        Ingrid Niinemägi

Otsuse tegemise aeg ja koht     13.septembril 2016.a. Paide kohtumajas

Tsiviilasja number              2-16-7674

Tsiviilasi                      MSu hagi HS`u vastu elatise nõudes

Menetlusosalised ja nende Hageja: MS, isikukood xxxxxxxxxx, elukoht xxxxx xxxxx
esindajad                 xxxxx xxxx
                          Hageja seaduslik esindaja SP, isikukood xxxxxxxxx, elukoht
                          xxxx xxxxx xxxx xxxxx
                          Kostja: HS, isikukood xxxxxxxxxx, elukoht xxx xxxxx xxxxx
                          xxxx

Hagihind                        1935 eurot

Kohtuistungi aeg                24.08.2016

RESOLUTSIOON
1. Rahuldada hagi osaliselt.
2. Välja mõista HS MS`u ülalpidamiseks elatis igakuiselt 150 eurot alates 16.09.2016 kuni
MS`u täisealiseks saamiseni xx.xx.xxxx.
4. Elatis kanda SP pangakontole nr xxxxxxxxxxxxxxxxxxxx Swedbank.

MENETLUSKULUDE JAOTUS
Menetluskulud jätta poolte endi kanda.

EDASIKAEBAMISE KORD
Kohtuotsust võib vaidlustada apellatsiooni korras Tallinna Ringkonnakohtus, esitades
apellatsioonkaebuse 30 päeva jooksul alates otsuse apellandile kättetoimetamisest, kuid mitte
hiljem kui viie kuu möödumisel esimese astme kohtu otsuse avalikult teatavakstegemisest.
Ringkonnakohus võib apellatsioonikaebuse lahendada kirjalikus menetluses, kui kaebaja ei taotle
selle lahendamist istungil.
Kohus selgitab, et menetlusabi taotlemise korral peab menetlusabi taotleja seaduses sätestatud
tähtaja järgimiseks tegema tähtaja kestel ka menetlustoimingu, mille tegemiseks ta menetlusabi
taotleb, eelkõige esitama kaebuse. Kaebuse põhjendamiseks või riigilõivu tasumiseks või kaebuses
esineva sellise puuduse kõrvaldamiseks, mis on seotud menetlusabi taotlemisega, annab kohus
sellisel juhul mõistliku tähtaja pärast menetlusabi andmise taotluse lahendamist, kui nimetatud
                                                                                      2-16-7674


taotlus ei olnud esitatud põhjendamatult või tähtaja pikendamise eesmärgil. See ei välista
menetlustähtaja ennistamist.

Hageja nõue
Hagiavalduse kohaselt palub hageja kostjalt välja mõista elatis seaduses sätestatud
miinimummääras alates elatishagi kohtule esitamist. Kui varem on laps elanud mõlema vanema
juures, siis alates xx.xx.xxxx elab laps ema juures, isa on toetanud last minimaalselt ega ole
tundnud huvi lapse käekäigu vastu.
Kohtuistungil jääb hageja esindaja nõude juurde, kuid tunnistab, et kostja on tasunud lapse
ülalpidamiseks alates 16.05.2016 neljal kuul 150 eurot, kokku 600 eurot, mille võrra on nõue
väiksem. Ka leiab hageja esindaja, et ainuüksi kostja väide lapse viibimise kohta mõnel päeval
kuus kostja juures ei anna alust elatise vähendamiseks, kuna lapsele vajalikud olulised kulutused
teeb ema.

Kostja vastuväited
Kostja vaidleb hagile vastu elatise suuruse osas ning leiab, et elatise põhjendatud suurus on
maksimaalselt 150 eurot. Kostja põhjendab oma valmisolekut maksta mitte rohkem kui 150 eurot
kuus sellega, et tema igakuisest sissetulekust rohkemaks ei jagu, kuna tema ülalpidamisel on veel
kaks last. Lisaks kasvatab kostja oma praeguse abikaasaga koos ühiselt veel kahte last. Kostja ei
nõustu hageja esindaja väidetega, et ta lapse ülalpidamises ja kasvatamises ei osale, laps viibib
sageli kostja juures, seal on olemas kõik lapse arenguks vajalik ning kostja koos abikaasaga on
hoolitsenud lapse tervise ning hammaste eest.

Kohtu seisukoht ja põhjendused
1. Perekonnaseaduse (PKS) § 96 kohaselt on ülalpidamist kohustatud andma täisealised esimese ja
teise astme ülenejad ja alanejad sugulased. Tulenevalt PKS § 97 p-dest 1 ja 2 on ülalpidamist
õigustatud saama alaealine laps ning laps, kes täisealiseks saanuna jätkab põhi- või kutsehariduse
omandamist põhikoolis, gümnaasiumis või kutseõppeasutuses. Vastavalt PKS § 99 lg-le 1
määratakse ülalpidamise ulatus kindlaks ülalpidamist saama õigustatud isiku vajadusest ja tema
tavalisest elulaadist lähtudes, kusjuures ülalpidamise kindlaksmääramisel arvestatakse õigustatud
isiku kõiki eluvajadusi, sealhulgas tema võimete ja kalduvuste kohase hariduse ja kutsealase
ettevalmistusega seotud kulutusi, alaealise ülalpeetava puhul ka tema kasvatamise kulutusi.

2. PKS § 100 lg 2 kohaselt täidab alaealise lapse vanem lapse ülalpidamiskohustust elatise
maksmise teel eeskätt juhul, kui ta ei ela lapsega koos või ei osale lapse kasvatamises. Antud juhul
elab laps koos emaga ning kui kostja on teinud kulutusi lapse ülalpidamiseks, on lapsega kooselava
vanema kanda siiski suurem osa lapse ülalpidamiskulusid.

3. PKS § 101 lg 1 kohaselt ei või igakuine elatis ühele lapsele olla väiksem kui pool Vabariigi
Valitsuse kehtestatud kuupalga alammäära, mis alates 01.01.2016 on 215 eurot. Riigikohtu lahendi
3-2-1-78-13 p 15 kohaselt ei tule selles ulatuses lapse vajaduste rahuldamise kulusid tõendada.
Hageja nõuab kostjalt elatist PKS § 101 lg-s 1 sätestatud määras ning arvestada tuleb kostja poolt
alates mai 2016 igakuuliselt makstud 150 euroga nelja kuu jooksul nagu mõlemad pooled on
kinnitanud.

4. PKS § 102 lg 2 kohaselt ei vabane vanemad ülalpidamiskohustusest selles ulatuses, milles nad
on võtnud endale muid kohustusi. Seega ei saa kohus arvestada elatise väljamõistmisel poolte poolt
esitatud tõenditega erinevate kohustuste ja võlgnevuste kohta (tl 27-29; 30; 61-63). Küll aga tuleb
elatise väljamõistmisel arvestada PKS § 102 lg 2 alusel kostja teiste lastega, kelle suhtes on kostjal
seadusest tulenev ülalpidamiskohustus (tl 31). PKS § 102 lg 2 alusel võib kohus mõjuval põhjusel


                                                                                              2
                                                                                      2-16-7674


vähendada elatist alla käesoleva seaduse § 101 lg-s 1 sätestatud määra, kui vanemal on teine laps,
kes elatise väljamõistmisel käesoleva seaduse § 101 lg-s 1 sätestatud määras osutuks varaliselt
vähem kindlustatuks kui elatist saav laps. Seega tuleb kohtul hinnata kummagi vanema varalist
seisundit. Kuigi pooled on väitnud vastaspoolel täiendavate tulude omamist, ei ole kumbki pool
lisatulu kinnitanud ning need väited on tõendamata, samas tuleneb TsMS § 230 lg-st 1 tuleneb
poole kohustus tõendada neid asjaolusid, millele tuginevad tema väited. Kohus hindab poolte
varalist seisundit palgatõendite alusel (tl 35-36; 59-60), muud vara pooled ei ole nimetanud ega
tõendanud. Nimetatud palgatõenditest nähtub hageja esindaja keskmine 6 kuu töötasu 1082,95
eurot ja kostja töötasu 1541,38 eurot. Kuna kostjal on ülalpidamiskohustus veel 2 lapse suhtes,
tähendaks kostjalt lisaks elatise väljamõistmine hageja poolt nõutud suuruses olukorda, kus kostja
teised lapsed oleksid vähem kindlustatud kui elatist nõudev laps järgmise arvestuse alusel:
1)hageja (1082,95 + 215 = 1297,95) : 2
2)kostja (1541,38 – 215 = 1326,38) : 3
Seega kujuneks kostja sissetulekuks tema enda ja 2 ülalpeetava kohta inimesele 442,13 eurot,
samas hageja vastav arv on 648,98 eurot.
Eeltoodust lähtudes leiab kohus, et põhjendatud on elatise väljamõistmine kostja poolt nõustutud
summas, s.o. 150 euro ulatuses kuus. Et kostja on tasunud elatist 4 kuu eest, igakuuliselt 150 eurot,
mõistab kohus elatise välja alates 16.09.2016, mil möödub 4 kuud elatishagi esitamisest.

Kohus selgitab, et vanemate varalise seisundi või lapse vajaduste muutumisel võib esitada nõude
elatise suuruse muutmiseks.

Menetluskulud
Riigilõivuseaduse § 22 lg 1 p 2 kohaselt ei võeta riigilõivu elatise nõudmise hagi eest.
Pooled ei ole menetluskulude väljamõistmist vastaspoolelt taotlenud.
Seega jäävad poolte kantud menetluskulud nende endi kanda.




/allkirjastatud digitaalselt

Ingrid Niinemägi
Kohtunik




                                                                                              3

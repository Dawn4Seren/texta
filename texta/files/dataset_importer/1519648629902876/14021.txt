                                  KOHTUOTSUS
                              EESTI VABARIIGI NIMEL

Kohus                              Tallinna Ringkonnakohus
Kohtukoosseis                      Ulvi Loonurm, Imbi Sidok-Toomsalu, Liili Lauri
Otsuse tegemise aeg ja koht        31.05.2016, Tallinn
Kohtuasja number                   2-10-38482
Kohtuasi                           Osaühingu Bannister hagi AS East-West Consulting
                                   vastu võlgnevuse väljamõistmiseks ja AS East-West
                                   Consulting vastuhagi Osaühingu Bannister vastu
                                   käsunduslepingu ülesütlemise avalduse tühisuse ja
                                   käsundiandja lepingurikkumise tuvastamiseks
Vaidlustatud kohtulahend           Harju Maakohtu 11.01.2016 otsus

Kaebuse esitaja ja kaebuse liik    Osaühingu Bannister apellatsioonkaebus
Apellatsioonkaebuse hind           37 707 eurot 87 senti
Menetlusosalised ja nende          Hageja Osaühing Bannister (rk 11483728), seaduslik
esindajad                          esindaja Evgeny Ragrin, tehingulised esindajad
                                   advokaadid Aivar Pihlak ja Henrik Kirsimäe
                                   Kostja AS East-West Consulting (rk 10493819),
                                   tehinguline esindaja Viktor Kaasik
Kohtuistungi toimumise aeg         12.05.2016


RESOLUTSIOON
1. Harju Maakohtu 11.01.2016 otsus tühistada osas, milles maakohus jättis hagi
rahuldamata ja selles osas teha asjas uus otsus, millega hagi rahuldada.
2. Välja mõista AS-lt East-West Consulting võlgnevuse katteks põhivõlga 37 707 eurot
87 senti, intressi 801 eurot 68 senti ja viivist 21 976 eurot 73 senti perioodi 07.04.2009-
31.05.2016 eest Osaühingu Bannister kasuks.
3. Välja mõista AS-lt East-West Consulting viivis VÕS § 113 lg 1 teises lauses
nimetatud määras põhivõlalt 37 707 eurot 87 senti Osaühingu Bannister kasuks alates
01.06.2016 kuni kohustuse täitmiseni.
3. Hageja apellatsioonkaebus rahuldada.
4. Harju Maakohtu 11.01.2016 otsus on osas, milles kohus võttis vastu AS East-West
Consulting loobumise vastuhagist käsunduslepingu ülesütlemise avalduse tühisuse ja
käsundiandja lepingurikkumise tuvastamiseks ja menetluse selles osas lõpetas,
jõustunud.
5. Esimese astme kohtu menetluses ja apellatsioonimenetluses kantud menetluskulud
jätta kostja kanda.
Edasikaebamise kord
Otsuse peale võib esitada kassatsioonkaebuse Riigikohtule 30 päeva jooksul otsuse kassaatorile
kättetoimetamisest, kuid mitte pärast viie kuu möödumist otsuse avalikult teatavaks tegemisest.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel.

Juhul kui menetlusosaline taotleb menetlusabi, peab ta esitama tähtaja kestel
kassatsioonkaebuse. Kaebuse põhjendamiseks või riigilõivu tasumiseks või kaebuses esineva
sellise puuduse kõrvaldamiseks, mis on seotud menetlusabi taotlemisega, annab kohus
mõistliku tähtaja pärast menetlusabi taotluse lahendamist, kui nimetatud taotlus ei ole esitatud
põhjendamatult või tähtaja pikendamise eesmärgil.

Asjaolud ja menetluse käik
1. 09.08.2010 esitas Osaühing Bannister (hageja) Harju Maakohtule hagi AS East-West
Consulting (kostja) vastu, milles palus mõista kostjalt hageja kasuks välja põhivõla 590 000
krooni (37 707 eurot 87 senti), intressi ja viivise.

Hagiavalduse kohaselt sõlmisid pooled 15.08.2008 lepingu, mille järgi kohustus kostja tegema
toiminguid hagejale kuuluvate kinnistute (nn Lutheri kvartali) detailplaneeringu algatamiseks,
vastuvõtmiseks ja kehtestamiseks. Hageja tasus kostjale lepingu alusel ettemaksuna 590 000
krooni (koos käibemaksuga), s.o 37 707 eurot 87 senti, mida soovib kostjalt koos intressi ja
viivisega tagasi saada, sest kostja rikkus lepingut, mistõttu ütles hageja lepingu üles.

Lepingu järgi oli kostjal õigus esindada hagejat kõigi asjassepuutuvate isikute ees ja kohustus
osaleda hageja asemel detailplaneeringu arhitektuurikonkursi tingimuste väljatöötamisel.
10.10.2008 edastas hageja kostjale e-kirjaga juhised arhitektuurikonkursi tingimuste kohta.
Hageja soovis, et konkursil osalejate osalemistasu oleks 100 000 krooni ja konkursi võitja
preemia 250 000 krooni. Samuti soovis hageja, et arhitektuurikonkursi tingimustes oleks
hoonestuse otstarbeks märgitud 70% elamispinda ja 30% äripinda. Kostja kooskõlastas hageja
soove arvestamata hageja eest konkursi osalemistasu 147 500 krooni ja preemiaraha 500 000
krooni ning hoonestuse funktsioonide suhtes vastavalt 50% ja 50%. Lepingu p 4.4 järgi pidi
kostja regulaarselt teavitama hagejat tööde täitmise käigust. Kostja kooskõlastas
arhitektuurikonkursi tingimused omavoliliselt, hagejaga nõu pidamata. Poolte 19.-27.01.2009
peetud kirjavahetuses möönis kostja, et konkursitingimused ei olnud kooskõlas hageja tahtega –
oluliseks erinevuseks olid konkursist osavõtuga seotud tasud ja ehitusmahtude suhe.

Lepingu järgi oli kostjal lisaks kohustus algatada Lutheri kvartali detailplaneering. Selleks tuli
kostjal esitada vormikohane taotlus koos lahendusskeemiga. Kostja ei esitanud Tallinna
Linnavalitsusele nõuetekohast taotlust detailplaneeringu alustamiseks ega koostanud
lahendusskeemi, mistõttu esitas hageja ise, 26.11.2008 detailplaneeringu algatamise taotluse.

Kuna kostja rikkus oluliselt oma lepingulisi kohustusi, esitas hageja kostjale lepingu
ülesütlemise avalduse, mis edastati kostjale 05.02.2009. Kostja rikkus oluliselt lepingut, sest
hageja oli sunnitud arhitektuurikonkursi tühistama ja korraldama talle sobivatel tingimustel uue
konkursi. Kostja pidanuks lepinguliste kohustuste täitmisel tegutsema hagejale lojaalselt ja töö
olemusest tuleneva vajaliku hoolsusega ning viisil, mis taganuks hageja juhistel põhineva
tulemuse ja parima kasu. Kostja seevastu tegutses oma äranägemisel. I etapi tööde


                                                                                              2
lõpptulemusena pidi toimuma hageja juhistele vastav arhitektuurikonkurss. Kostja ei
kooskõlastanud oma tegevust hagejaga ega täitnud kohustust hagejat teavitada.

Kostja vastuväited
2. Kostja vaidles hagile vastu ja palus jätta selle rahuldamata.

Kostja ei koostanud arhitektuurikonkursi tingimusi. Tingimused koostas kolmas isik hageja ja
kolmanda isiku vahel sõlmitud lepingu alusel. Kostja võttis tingimuste koostajalt töö vastu, sest
tal ei olnud alust töö vastuvõtmisest keelduda. Kui hageja ei nõustunud arhitektuurikonkursi
tingimustega, sai ta seitsme päeva jooksul alates töö vastuvõtmisest esitada tingimuste
koostajale pretensiooni. Kostja ei vastuta arhitektuuritingimuste eest. Hageja esindaja on hiljem
kooskõlastanud arhitektuuritingimuste täiendavad tingimused, kus osalemistasud ja
preemiaraha olid sama suured kui algsetes konkursitingimustes.

Hageja seaduslik esindaja esitas detailplaneeringu algatamise taotluse, milles palus
planeeringuala ja kontaktvööndi ulatuse määrata skeemi esitamata. Planeerimise selles
staadiumis ei saa lahendusskeemi esitada. Kostja pidi täitma käsundi oma erialaste teadmistele
tuginedes. Kostja ei teinud ühtegi olulist toimingut hagejaga kooskõlastamata. Hagejal ei olnud
õigust anda käsundisaajale üksikasjalikke juhiseid käsundi täitmise viisi ja tingimuste kohta.

Vahepealne menetluse käik
3. 22.06.2011 otsusega jättis maakohus hagi rahuldamata ja menetluskulud hageja kanda.
Hageja esitas apellatsioonkaebuse, milles palus maakohtu otsuse tühistada ja teha uue otsuse,
millega hagi rahuldada.

4. 11.05.2012 otsusega jättis Tallinna Ringkonnakohus apellatsioonkaebuse rahuldamata ja
maakohtu otsuse muutmata, kordamata maakohtu põhjendusi. Apellatsiooniastme
menetluskulud jättis ringkonnakohus hageja kanda. Hageja esitas kassatsioonkaebuse, milles
palus ringkonnakohtu otsuse tühistada ja saata asi ringkonnakohtule uueks läbivaatamiseks.

5. 31.01.2013 otsusega tühistas Riigikohus Harju Maakohtu 22.06.2011 ja Tallinna
Ringkonnakohtu 11.05.2012 otsuse ning saatis asja samale maakohtule uueks läbivaatamiseks.

Vastuhagi
6. 29.04.2013 esitas kostja vastuhagi hageja vastu, milles palus tuvastada TsÜS § 86 lg 1 ja lg 2
p 2 ning VÕS § 6 lg-te 1 ja 2 alusel, et 05.02.2009 lepingu ülesütlemisavaldus oli tühine ning et
hageja esindaja JR tegevus 15.08.2008 käsunduslepingu täitmisel osas, mis puudutas
arhitektuurivõistluse tingimuste väljatöötamist ajavahemikus 04.12.2008–04.02.2009, oli
vastuolus hea usu põhimõttega ja rikkus käsunduslepingu p 8.1 sätteid.

Maakohtu otsus
7. Maakohus jättis 11.01.2016 otsusega hagi rahuldamata ja võttis vastu vastuhagist loobumise,
lõpetades vastuhagis menetluse. Menetluskulud jättis kohus hageja kanda.

Vaidlus puudus, et pooled sõlmisid 15.08.2008 lepingu, mille järgi kohustus kostja tegema
Tallinnas Lutheri kvartali detailplaneeringu algatamiseks, vastuvõtmiseks ja kehtestamiseks
vajalikke toiminguid. Toiminguid tuli teha kolmes etapis, iga etapi eest kohustus hageja
maksma kostjale 1 000 000 krooni ja hageja tasus lepingu alusel 19.08.2008 kostjale
ettemaksuna 500 000 krooni, millele lisandus käibemaks 90 000 krooni. Pooled vaidlesid, kas
hageja ütles 15.08.2008 käsunduslepingu kehtivalt üles ja kas hagejal oli õigus nõuda kostjale

                                                                                             3
tasutud ettemaksu tagasi. Käsunduslepingu ülesütlemise aluseks VÕS § 631 järgi võib olla
lepingurikkumine, aga ka muu seadusest tuleneva kohustuse rikkumine või muu asjaolu, sh
käsundiandja usalduse kaotus, mille tõttu ei saa oodata, et pooled täidavad lepingut edasi.

Hageja oli seisukohal, et usalduse kaotus kostja vastu tekkis kostja lepingurikkumiste
tulemusena. Lepingu ülesütlemine toimus 04.02.2009 avaldusega, milles endas lepingu
ülesütlemise põhjust ei olnud nimetatud. Hageja leidis, et kostja rikkus lepingut sellega, et
keeldus detailplaneeringu algatamise taotlusele lisamast lahendusskeemi. 05.11.2008 esitas
hageja juhatuse liige detailplaneeringu algatamise taotluse, milles palus määrata planeeringuala
ja kontaktvööndi ulatuse ilma lahendusskeemi esitamata. Seega palus hageja ise algatada
detailplaneeringu ilma lahendusskeemita, mistõttu ei saanud lahendusskeemi esitamata jätmist
kostjale ette heita. Tunnistaja LS, kes osales detailplaneeringu koostamisel, ütlustest nähtuvalt
ei olnud ilma planeeringuala piiri ja kontaktala piiri andmata lahendusskeemi esitamine
otstarbekas. Tunnistaja ÜK ütluste kohaselt lahendusskeemi ei ole vaja arhitektuurivõistluses.
Avalikul arhitektuurikonkursil on palju osavõtjaid ja palju erinevaid lahendusi.
Lahendusskeemi aluseks sai tulevase arhitektuurivõistluse võidutöö, mida avalduse esitamise
ajal veel ei olnud. Lahendusskeemi teeb tavalisel juhul planeerija. Planeerija oli K-projekt.
Tavaliselt ei ole konkurssi, tellija võtab arhitekti, arhitekt teeb joonised ja esitatakse
lahendusskeem Linnaplaneerimise Ametile. Seega ei rikkunud kostja detailplaneeringu
algatamise taotlusele lahendusskeemi lisamata jätmisega oma lepingulisi kohustusi ja
detailplaneeringu algatamise taotlusele lahendusskeemi lisamata jätmine ei saanud olla usalduse
kaotuse aluseks lepingu ülesütlemiseks.

Hageja leidis, et kostja rikkus lepingut ka sellega, et kostja kooskõlastas arhitektuurikonkursi
tingimustes hoonestuse funktsioonide suhteks 50% elamispinda ja 50% äripinda, kuigi hageja
soovis suhteks vastavalt 70% ja 30%. Lutheri kvartali arhitektuurikonkursi tingimuste p-st c
2.1.4 nähtus, et elu- ja äriruumide suhet ei ole protsendina määratud. Konkursi tingimuste
kohaselt oli konkursi eesmärgiks pakkuda alale sobiv hoonestuse funktsioonide suhe. Hageja ei
esitanud vastavat juhist kostjale enne arhitektuurikonkursi tingimuste kooskõlastamist, s.o enne
13.01.2009. Konkursi tingimused koostas KK, kelle ütluste kohaselt muudeti võistlustingimusi
hageja juhatuse liikme JR nõudmisel ja kehtestati minimaalne eluruumide pind ruutmeetrites.
Hoonestuse funktsioonide suhet KK ütluste kohaselt ei olnud protsendina märgitud. Seega ei
pidanud hageja hoonestuse funktsioonide suhte protsendina fikseerimist arhitektuurikonkursi
tingimustes oluliseks.

VÕS § 621 lg 1 järgi ei olnud hagejal õigust sekkuda käsundi esemeks oleva tegevuse
üksikasjadesse. Kuigi hageja andis 15.08.2008 lepinguga kostjale volituse esindada end kui
detailplaneeringu taotluse esindajat kõikide asjassepuutuvate isikute ees ilma erivolituseta,
pidas hageja samas ka ise ilma kostjat sellest informeerimata tihedat suhtlust isikutega, kelle
tegevus oli suunatud pooltevahelise lepingu esemeks oleva eesmärgi saavutamisele.
Arhitektuurikonkursi tingimuste väljatöötamine oli hageja ja Osaühingu KOMISSAROV
ARHITEKTUUR vahel 07.11.2008 sõlmitud lepingu alusel viimase ülesandeks. 07.11.2008
lepingu p 4.1 järgi esindas hagejat seda lepingut puudutavates küsimustes Viktor Kaasik.

KK, kes koostas arhitektuurikonkursi tingimused, ütluste kohaselt sai esimene
arhitektuurivõistluse tingimuste projekt kiiresti valmis, ülejäänud töö seisnes selle
parandamises, muudeti konkursi tingimusi ja kehtestati minimaalne eluruumide pind
ruutmeetrites. Hageja poolt 02.03.2009 heakskiidetud võistlustingimuste p c 2.1.4 kohaselt tuli
alale mahutada 50 000 m2 elamispinda. Hoonestuse funktsioonide suhet protsendina ei olnud
märgitud. 15.08.2008 poolte vahel sõlmitud töövõtulepingu p 3.5 kohaselt lepingu p-s 2.1

                                                                                             4
märgitud minimaalse äri- ja/või elamispinna saavutamisel oli töövõtja töö preemiaks 200 000
eurot. Tegemist oli vaid loodetava parima tulemusega ja selle saavutamisel oli kostjale ette
nähtud preemia. Seega parima tulemuse mittesaavutamine tõi lepingust tulenevalt kaasa
preemiast ilmajätmise, mitte lepingu erakorralise ülesütlemise.

Hageja leidis, et kostja rikkus lepingut, kui kooskõlastas arhitektuurikonkursi osalemistasuna ja
preemiarahana suuremad summad, kui hageja juhis ette nägi. 10.10.2008 e-kirjas soovis hageja
osalemistasu suuruseks 100 000 krooni ja auhinnarahaks 250 000 krooni. Kostja kooskõlastas
auhinnarahaks 500 000 krooni ja osalemistasuks 147 500 krooni. Hageja kooskõlastas need
tingimused pärast konkursi väljakuulutamist. Kostja rikkus seega talle antud juhist. Samas
saatis kostja hagejale 20.01.2009 e-kirja, milles nõustus, et hageja võtab summa, mille võrra
osalemistasu ja preemiaraha oli hageja soovist kõrgem, kostja preemiast maha. Kuigi kostja
kooskõlastas arhitektuurikonkursi osalemistasuna ja preemiarahana suuremad summad, kui
hageja juhis ette nägi, ei esitanud hageja selles osas pretensioone 7 päeva jooksul. Võttes
arvesse mõlema poole huvisid, ei andnud see hagejale alust mõjuval põhjusel lepingu
ülesütlemiseks.

Lisaks heitis hageja kostjale ette, et kostja kooskõlastas arhitektuurikonkursi tulemused
omavoliliselt. Lepingu p 4.4 sätestas, et kostja oli regulaarselt kohustatud, mitte harvem kui üks
kord kuus informeerima hageja esindajat töö käigust. Kostja oli kohustatud eelnevalt
informeerima hageja esindajat küsimustest, mis on seotud muinsuskaitsealaste hoonete
võimaliku lammutamise ja/või restaureerimisega. Seega ei nähtunud lepingust kostja kohustus
kooskõlastada hagejaga arhitektuurikonkursi tingimused. Selles osas kostja lepingut ei
rikkunud. Konkursi tingimuste väljatöötamine ja kooskõlastamine oli reguleeritud hageja ja
Osaühingu KOMISSAROV ARHITEKTUUR vahel 07.11.2008 sõlmitud lepingu p-dega 1.1 ja
1.2.

Hagejal puudus mõjuv põhjus lepingu ülesütlemiseks lepingu rikkumiste tõttu, mis põhjustas
usalduse kaotuse. Kuna ülesütlemine oli tühine, puudus hagejal alus ettemaksu
tagasinõudmiseks. Samuti puudus hagejal alus nõuda intressi ja viivist. Eeltoodule tuginedes jäi
hagi rahuldamata. Kohus võttis vastuhagist loobumise vastu ja lõpetas vastuhagi menetluse.
Juhindudes TsMS § 162 lg-st 1 jäid hagimenetluse kulud hageja kanda.

Apellatsioonkaebus
8. Hageja palub apellatsioonkaebuses maakohtu otsuse tühistada osas, millega jäeti hagi
rahuldamata ja menetluskulud hageja kanda ning teha uus otsus, millega hagi rahuldada või
alternatiivselt saata asi uueks läbivaatamiseks samale maakohtule. Menetluskulud palub hageja
jätta kostja kanda. Maakohus hindas ebaõigesti või ei hinnanud üldse tõendeid, jättis
tähelepanuta ja tuvastamata asjas tähtsust omavad asjaolud ja kohaldas vääralt materiaal- ja
menetlusõiguse norme.

Maakohus kohaldas vääralt VÕS § 631, kuna ei arvestanud hageja väidet ja Riigikohtu
seisukohta usalduse kaotuse, kui iseseisva lepingu ülesütlemise aluse kohta. Kohus küll
järeldas, et hageja etteheidetavad rikkumised ei põhjustanud usalduse kaotust, kuid jättis
analüüsimata, usalduse kaotuse lepingu lõpetamise alusena, mis võis tuleneda muudest
asjaoludest.   Sellist   kostja     käitumist   käsitles   hageja     põhjalikult    07.04.2015
menetlusdokumendis. Maakohus ei ole Riigikohtu lahendis esiletoodud asjaolusid analüüsinud
ega hinnanud. Usalduse kaotust, mis oli tingitud muudest asjaoludest, tuleb sisustada hageja kui
käsundiandja subjektiivse hinnangu kaudu – kas usalduse kaotus poolte vahelist suhtlemist
arvestades võis tekkida või tekkis. Hageja tõendas usalduse kaotuse aluseks olevaid asjaolusid

                                                                                              5
(IV kd, tl 94-116). Maakohus ei arvestanud, et lepingu lõpetamise ja usalduse kaotuse aluseks
oli kostja süstemaatiline ennastõigustav ning lepingu eesmärkidele ja hageja juhistele vastukäiv
omavoliline tegevus ehk lojaalsuse puudumine. Ka kostja ise viitas pooltevahelises
kirjavahetuses usalduse puudumisele (IV kd, tl 98 p 4). Kohus ei analüüsinud seda, kas lepingu
täitmise jätkamine olukorras, kus kostja keeldus hageja juhiste järgmisest, oli hageja jaoks
mõistlik.

Maakohus kohaldas vääralt VÕS § 621. Hageja edastas kostjale juhiseid nii osalemis- ja
preemiatasude, hoonestuse ehitusmahtude kui ka arhitektuurikonkursi ja lahendusskeemi osas.
Maakohus, nimetades hageja juhiseid üksikasjalikeks, ei analüüsinud, millised konkreetsed
lepingu täitmist puudutavad käsundiandja juhised olid üksikasjalikud VÕS § 621 lg 1 mõistes
ning kas juhised puudutasid käsundi täitmise viisi. Riigikohus leidis, et juhiste andmine kuulus
hageja kui käsundiandja kompetentsi ning juhised olid kostjale käsundi täitmisel õiguslikult
siduvad (p 14). Hageja jääb osalemis- ja preemiatasude, hoonestuse ehitusmahtude ning
lahendusskeemi koostamise kohustuse osas maakohtus esitatud väidete juurde.

Hageja ei saanud osalemis- ja preemiatasude juhiste eiramise pretensiooni õigust tähtaegselt
kasutada, kuna tingimuste vastuvõtmise kuupäeva seisuga oli arhitektuurikonkurss kostja poolt
omavoliliselt kooskõlastatud tingimustel juba avalikult välja kuulutatud ja töö KK-lt vastu
võetud. Hageja sai konkursi väljakuulutamisest teada alles 16.01.2009. Pretensioonide
esitamise õigus puudutas hageja õigust esitada 07.11.2008 lepingust tulenevalt pretensioone
Osaühingule KOMISSAROV ARHITEKTUUR seoses lepinguliste kohustuste täitmisega.
Pretensioonide esitamise õigus ei õigustanud käsundiandja juhistest kõrvalekaldumist. Kostja
rikkumist ei muuda olematuks ka asjaolu, et hagejal oli teoreetiliselt kolmandast isikust
konkursi tingimuste koostajalt õigus nõuda osalemis- ja preemiatasude ning teiste tingimuste
parandamist. Kuna hagejal ei olnud võimalust arhitektuurikonkursi tingimused üleandnud
kolmandale isikule tähtaegselt pretensioone esitada, pöörduski hageja kostja poole ja
20.01.2009 e-kirjas võttis kostja rikkumise omaks.

Hageja etteheide kostjale ehitusmahtude osas, ei seisne selles, et ehitusmahud ei olnud
vormiliselt kooskõlastatud konkursi tingimustes protsentuaalse ega murdosalise näitajaga, vaid
selles, et elu- ja äripindade hoonestuse suhe oli jagatud pooleks, mis on erinev nii lepingust
tulenevast miinimumsuhtest, kui ka hageja juhistena edastatud elu- ja büroopindade
ehitusmahtude suhtest. Maakohus jättis arvestamata lepingust tulenevad ja kokkulepitud hageja
juhised ehitusmahtude kohta ning tõlgendas vääralt lepingus toodud ehitusmahtude kokkulepet
kui äramuutuvat kokkulepet TsÜS § 102 lg 3 mõistes. Kuna hageja esitas kostjale juhised lisada
ehitusmahud ka arhitektuurikonkursi tingimustesse lepingutes sätestatud kujul, olid need
juhised konkursi tingimuste väljatöötamisel kostjale siduvad ja täitmiseks kohustuslikud.
Juhiste eiramine on käsitletav kostja kohustuste olulise rikkumisena.

Kostja rikkus lepingut, kuna jättis hageja juhiseid eirates lahendusskeemi koostmata. Maakohtu
seisukoht lahendusskeemi koostamise kohustuse puudumise osas on vastuolus seadusega
(29.05.2003 Tallinna Linnavolikogu määruse nr 35 „Tallinna linna ehitusmäärus” § 14 lg-d 3, 4
ja 5). Kostja kohustust tõendas ka asjaolu, et hageja tasus kostjale lepinguliste kohustuste
täitmiseks ettemaksu.

Maakohus kohaldas vääralt VÕS § 620 ja § 624. Kostja kohustus kooskõlastada
arhitektuurikonkursi tingimused hagejaga tulenes lepingu p-st 4.4. Kostja ületas talle antud
volitusi. Konkursi tingimuste kooskõlastamise ja teavitamise kohustus tulenes ka lepingu
olemusest (hoolsus- ja teatamiskohustus). Lisaks jättis maakohus tähelepanuta, et territooriumil

                                                                                             6
asusid 7 riigikaitsealust kultuurimälestist ja kostja kaasas omavoliliselt konkursi tingimustesse
mälestussammaste muinsuskaitset puudutava osa. Kuna konkursi tingimuste esimene osa ei
vastanud Tallinna Linnaplaneerimise Ameti 04.12.2008 kirjale nr 1/2-1/3017 ning konkursi
tingimustes avaldatud planeeringuala ja kontaktvööndi skeemid ning kinnistute planeeritav
detailplaneeringu maa-ala suurus olid valed, oli konkurss juriidiliselt tühine.

Maakohus kohaldas vääralt TsMS § 436, kuna otsus ei ole piisavalt põhjendatud, põhjendused
on raskesti jälgitavad ja kohati vastuolulised. Maakohus jaotas vääralt menetluskulud seoses
kostja hagist loobumisega (TsMS 168 lg 4) ning rikkus TsMS § 2, kuna viimane istung asjas
toimus 07.04.2015 ja kohus tegi otsuse alles 11.01.2016.

Vastus apellatsioonkaebusele
9. Kostja vaidleb apellatsioonkaebusele vastu, palub jätta see rahuldamata, maakohtu otsus
muutmata ja menetluskulud hageja kanda.

Ringkonnakohtu seisukoht
10. Vastavalt TsMS § 651 lg-le 1 kontrollib ringkonnakohus apellatsiooni korras esimese astme
kohtu otsuse seaduslikkust ja põhjendatust üksnes osas, mille peale on edasi kaevatud. Harju
Maakohtu 11.01.2016 otsust ei ole praegusel juhul vaidlustatud osas, millega maakohus võttis
vastu kostja loobumise vastuhagist käsunduslepingu ülesütlemise avalduse tühisuse ja
käsundiandja lepingurikkumise tuvastamiseks ja menetluse selles osas lõpetas. Selles osas on
maakohtu otsus TsMS § 456 lg 4 teise lause kohaselt jõustunud.

Kolleegium leiab, et maakohtu otsus tuleb TsMS § 657 lg 1 p 2 alusel hagi rahuldamata jätmise
osas tühistada ning ringkonnakohtul on võimalik teha uus otsus, millega rahuldada hagi täies
ulatuses. Vastavalt tuleb muuta ka maakohtu poolt määratud menetluskulude jaotust.
Apellatsioonkaebus kuulub rahuldamisele.

TsMS § 652 lg 1 p-st 1 lähtuvalt võtab ringkonnakohus apellatsioonkaebuse läbivaatamisel ja
lahendamisel aluseks esimese astme kohtus tuvastatud faktilised asjaolud niivõrd, kuivõrd
puuduvad kahtlused vastavate faktiliste asjaolude tõendamise menetluse või protokolli
õiguspärasuse või ebapiisava ulatuse kohta ja ringkonnakohus ei pea nimetatud asjaolude uut
tuvastamist vajalikuks.

Pooled ei vaielnud selle üle, et nad sõlmisid 15.08.2008 lepingu, mille järgi kohustus kostja
tegema Tallinnas Lutheri kvartali detailplaneeringu algatamiseks, vastuvõtmiseks ja
kehtestamiseks vajalikke toiminguid, toimingud tuli teha kolmes etapis, iga etapi eest kohustus
hageja maksma kostjale 1 000 000 krooni ning hageja tasus lepingu alusel 19.08.2008 kostjale
ettemaksuna 500 000 krooni (millele lisandus käibemaks 90 000 krooni).

Pooled vaidlesid selle üle, kas hageja ütles 15.08.2008 lepingu kehtivalt üles ning kas hagejal
on seetõttu õigus nõuda kostjale tasutud ettemaksu tagasi. TsMS § 693 lg 2 järgi on Riigikohtu
otsuses esitatud seisukohad õigusnormi tõlgendamisel ja kohaldamisel sama asja uuesti läbi
vaatavale kohtule kohustuslikud. Riigikohus on 31.01.2013 tehtud otsuses sama vaidlust läbi
vaadates nõustunud alama astme kohtutega, et poolte leping on käsundusleping VÕS § 619
mõttes. Riigikohus pidas samas lahendis ennatlikuks kohtute seisukohta, et asjas ei esine
asjaolusid, mis andnuks hagejale alust leping VÕS § 631 alusel erakorraliselt üles öelda.
Riigikohus heitis maa- ja ringkonnakohtule ette, et kohtud jätsid põhjendamatult tähelepanuta,
et hageja tugines hagi alusena ka usalduse kaotusele, mille kohaselt võib käsundiandja usalduse
kaotus käsundisaaja vastu anda käsunduslepingu olemust arvestades alust käsundusleping

                                                                                             7
erakorraliselt VÕS § 631 alusel üles öelda. Riigikohus kohustas maakohut sama lahendi p-s 15
hindama, kas asjaolu, et kostja rikkus hageja antud juhiseid, ning muud asjas esitatud asjaolud,
sh poolte kirjavahetus, mis järgnes kostja rikkumisest teadasaamisele, andsid hagejale alust
kahelda kostja lojaalsuses ja põhjustasid hageja usalduse kaotuse kostja vastu sel määral, et
hagejalt ei saanud enam oodata käsunduslepingu jätkamist ning hagejal oli alus leping VÕS §
631 alusel erakorraliselt üles öelda. Kolleegium märkis, et kui hageja ütles poolte 15.08.2008
lepingu kehtivalt üles, võis hageja nõuda, et kostja tagastaks talle lepingu alusel üleantu.

Apellatsioonkaebuses ei nõustu hageja maakohtu seisukohaga, et kostjapoolsed
lepingurikkumised ja kostja lepingu täitmisest tulenevad asjaolud ei olnud aluseks hagejal
kostja suhtes usalduse kaotuse tekkimiseks. Hageja leiab, et kohus kohaldas vääralt VÕS § 631
ja rikkus TsMS § 436 lg-s 1 sätestatut, jättes mitmed hageja kaalukad ja olulised argumendid
tuvastatud asjaoludest välja ning et otsus on piisavalt põhjendamata. Hageja leiab, et maakohus
ei järginud Riigikohtu juhiseid.

Vastuseks apellatsioonkaebuse väidetele märgib ringkonnakohus järgmist.

VÕS § 621 lg 1 kohaselt peab käsundisaaja käsundi täitmisel järgima käsundiandja juhiseid.
Riigikohus selgitas otsuse nr 3-2-1-180-12 p-s 14, et hagejal oli õigus anda kostjale juhiseid
arhitektuurikonkursi oluliste tingimuste, sh osalustasu ja preemiarahade suuruse kohta ning
kostjal oli kohustus järgida hageja juhiseid, kui ta esindas hagejat suhetes kolmanda isikuga,
kes töötas hageja jaoks välja konkursitingimused. Ekslik oli maakohtu seisukoht, et hageja
poolt juhiste andmine oli sekkumine käsundi esemeks oleva tegevuse üksikasjadesse.
Riigikohus on otsuse p-s 14 selgitanud, et arhitektuurikonkursi osalustasu ja preemiaraha
suuruse kohta käsundisaajale juhiste andmist ei saa pidada üksikasjalike juhiste andmiseks
käsundi täitmise viisi või tingimuste suhtes VÕS § 621 lg 1 teise lause mõttes, millesse
käsundiandja ei või sekkuda. Seega kuulus eespoolnimetatud juhiste andmine hageja kui
käsundiandja kompetentsi ning juhised olid kostjale käsundi täitmisel õiguslikult siduvad.

Poolte vahel sõlmitud lepingu järgi oli kostjal õigus esindada hagejat kõigi asjassepuutuvate
isikute ees ja kohustus osaleda hageja asemel detailplaneeringu arhitektuurikonkursi tingimuste
väljatöötamisel. Hageja edastas kostjale juhiseid nii osalemis- ja preemiatasude, hoonestuse
ehitusmahtude kui ka arhitektuurikonkursi ja lahendusskeemi osas. Hageja soovis, et konkursil
osalejate osalemistasu oleks 100 000 krooni ja konkursi võitja preemia 250 000 krooni. Samuti
soovis hageja, et arhitektuurikonkursi tingimustes oleks hoonestuse otstarbeks märgitud 70%
elamispinda ja 30% äripinda (I kd, lk 12 jj). Vaidlust ei olnud selles, et hageja oli kostjale
10.10.2008 e-kirjaga andnud juhised osalemis- ja preemiatasu suuruse kohta. Kostja hageja
juhiseid ei arvestanud ja kooskõlastas hageja eest konkursi osalemistasu 147 500 krooni ja
preemiaraha 500 000 krooni ning hoonestuse funktsioonide suhtes vastavalt 50% elamispinda ja
50% äripinda. Vaatamata hagejalt eelnevalt saadud juhistele kooskõlastas kostja 13.01.2009
konkursi tingimused osalemis- ja preemiatasude osas suuremate määradega, ületades hageja
juhistest tulenevat osalemistasu 1885 euro 46 sendi ja preemiafondi 15 977 euro 91 sendi võrra.
Sellega ületas kostja arhitektuurikonkursi tingimusi kooskõlastades oluliselt hageja poolt
avalikult lubatud ja tasumisele kuuluvate tasude eelarvet. Kostja kooskõlastas
arhitektuurikonkursi tingimused omavoliliselt, hagejaga nõu pidamata, kuigi lepingu p 4.4 järgi
pidi kostja regulaarselt teavitama hagejat tööde täitmise käigust. Ringkonnakohus leiab, et
hageja on poolte kirjavahetusega jt kirjalike tõenditega ning tunnistaja 03.04.2014 ütlustega
tõendanud, et kostja kooskõlastas konkursi tingimused erinevalt lepingust ja hageja juhistest
võrdsetes osades (V kd, lk 184 -189), millise jagunemise korral oleks elu- ja äripinna suhe
olnud 50/50%. Kuna see erines oluliselt hageja poolt kooskõlastatud ehitusmahtudest ja antud

                                                                                            8
juhistest, oli juhiste eiramine käsitletav kostja kohustuste olulise rikkumisena. Poolte 19.-
27.01.2009 kirjavahetuses on kostja möönnud, et konkursitingimused ei olnud kooskõlas hageja
tahtega.

Ringkonnakohus ei pea õigeks maakohtu järeldust, et kuna hageja ei esitanud seoses
arhitektuurikonkursi tingimustes osalemis- ja preemiatasude juhiste eiramisega pretensiooni 7
päeva jooksul, ei andnud see rikkumine hagejale alust mõjuval põhjusel lepingu ülesütlemiseks.
Hageja pretensiooni esitamise õigus tulenes 07.11.2008 Osaühinguga KOMISSAROV
ARHITEKTUUR sõlmitud lepingust. Riigikohus on selgitanud kolmandale isikule pretensiooni
esitamisega seonduvalt (vt otsuse nr 3-2-1-180-12, p 14), et asjaolu, kas hageja sai suhetes
kolmanda isikuga olukorda pärast kostja tegutsemist parandada või mitte, ei muuda olematuks
asjaolu, et kostja jättis hagejat kolmanda isiku ees esindades kostja ja hageja vahelisest
käsundussuhtest tulenevad hageja juhised järgimata. Riigikohtu hinnangul võib selline
käitumine olla käsitletav lepingu rikkumisena, kuna kostja tegevusest tingitult oli konkurss juba
välja kuulutatud. VÕS § 1009 järgi on konkursi korraldajal juba väljakuulutatud konkursi
tingimuste muutmine oluliselt piiratud.

Üheks kostja lepinguliseks kohustuseks oli lepingu lisaks olevas metoodikas ettenähtud
lahendusskeemi koostamine. Ringkonnakohus ei nõustu maakohtuga, et lahenduskeemi
koostamata jätmisega ei rikkunud kostja oma kohustusi. Hageja ei olnud loobunud
lahendusskeemi koostamise nõudest ja pooled ei olnud muutnud selles osas esialgset
kokkulepet. Hageja oli tasunud kostja lepinguliste kohustuste täitmiseks ettemaksu ja
tõendatud on, et ta oli korduvalt kostjalt nõudnud lahendusskeemi koostamist. Maakohus jättis
hageja vastavad väited tähelepanuta, rikkudes sellega TsMS § 442 lg-t 8.

Riigikohus on praeguses asjas 31.01.2013 otsuse p-s 13 selgitanud, et käsunduslepingu olemust
arvestades võib käsundiandja usalduse kaotus käsundisaaja vastu anda alust käsundusleping
erakorraliselt VÕS § 631 alusel üles öelda. Käsundiandja usalduse kaotuse võib mh põhjustada
käsundisaajalt oodatava lojaalsuse puudumine või käsundiandja juhiste eiramine. Käsundisaaja
peab VÕS § 620 lg 1 järgi tegutsema käsundi täitmisel käsundiandjale lojaalselt ja käsundi
laadist tuleneva vajaliku hoolsusega ning VÕS § 621 lg 1 esimese lause järgi peab käsundisaaja
käsundi täitmisel järgima käsundiandja juhiseid.

Ringkonnakohus ei nõustu maakohtu seisukohaga, mille kohaselt ei olnud kostjal kohustust
kooskõlastada hagejaga arhitektuurikonkursi tingimusi ning seetõttu ei rikkunud kostja
lepingut. Kuigi sellist kohustust ei olnud lepingus otse sätestatud, tulenes see lepingu p 4.4
lausest 3, mille kohaselt dokumendid, mis esitatakse Tallinna Linnaplaneerimise Ametile,
kooskõlastatakse eelnevalt tellija seadusliku esindajaga. Arhitektuurikonkursi tingimuste
väljatöötamine ja nende kooskõlastamine oli reguleeritud hageja ja Osaühingu KOMISSAROV
ARHITEKTUUR vahel 07.11.2008 sõlmitud lepingu p-dega 1.1. ja 1.2. Kuna
arhitektuurikonkursi tingimuste kooskõlastamine sisaldas ka võistlustingimuste kooskõlastamist
Tallinna Linnaplaneerimise Ametiga ja võistlustingimuste arutelu tellijaga ning kostja esindaja
oli volitatud üksnes allkirjastama akte, ei olnud kostjal õigus kooskõlastada konkursi tingimusi.
Maakohus ei arvestanud 07.11.2008 lepingu p-des 1.1.2 ja 1.1.3 kokkulepituga (IV kd, lk 38-
39). Asja materjalide kohaselt toimus 08.01.2009 Tallinna Linnaplaneerimise Ametis koosolek,
kus osales kostja ja kus otsustati kinnitada konkursi tingimused ja nõustuti konkursi
väljakuulutamisega 12.01.2009 (III kd, lk 117). Et hageja ei olnud teadlik toimunust ja et teda
ei olnud eelnevalt teavitatud ega temaga eelnevalt arutatud ega kooskõlastatud
arhitektuurikonkursi tingimusi, nähtus hageja esitatud pooltevahelisest kirjavahetusest (III kd,
lk 118 jj). Ringkonnakohtu hinnangul rikkus kostja sellise käitumisega VÕS § 620 lg-st 1

                                                                                             9
tulenevat hoolsus- ja teatamiskohustust, mille kohaselt käsundisaaja peab käsundi täitmisel
tegutsema käsundiandjale lojaalselt ja käsundi laadist tuleneva vajaliku hoolsusega. VÕS § 624
lg 1 kohaselt käsundisaaja peab teatama käsundiandjale kõigist käsundi täitmisega seotud
olulistest asjaoludest, eelkõige nendest, mis võivad ajendada käsundiandjat juhist muutma,
samuti andma käsundiandja nõudmisel talle teavet käsundi täitmise kohta. Arhitektuurikonkursi
tingimuste näol on tegemist käsundi täitmisega seotud olulise asjaoluga, mille sisust pidi kostja
hagejat teavitama.

Ringkonnakohtu hinnangul on kostja käitumine hinnatav lepingu rikkumisena, mis andis
hagejale alust kahelda kostja lojaalsuses ning põhjustas käsundiandja usalduse kaotuse kostja
vastu määral, et hagejalt ei saanud enam oodata käsunduslepingu jätkamist. Eeltoodut
arvestades oli hagejal alus leping VÕS § 631 alusel erakorraliselt üles öelda. Hageja on kostja
suhtes usalduse kaotuse aluseks olevaid asjaolusid tõendanud.

Eeltoodut arvestades kuulub maakohtu otsus tühistamisele ja hageja nõue tuleb uue otsusega
rahuldada. Vastavalt VÕS § 196 lg-le 4 kuulub lepingu ülesütlemisel üleantu tagastamisele ja
kostjal tuleb ettemaksu summa 37 707 eurot 87 senti hagejale tagastada. Hageja palus kostjalt
välja mõista tagastatavalt summalt intressid vastavalt VÕS § 189 lg 1 lausele 3. Hageja
intressinõue perioodi eest 19.08.2008 kuni 06.04.2009 summas 801 eurot 68 senti kuulub
rahuldamisele. Kostja hageja arvutuskäigule vastuväiteid ei esitanud.

VÕS § 101 lg 1 p 6 kohaselt kui võlgnik on kohustust rikkunud, võib võlausaldaja rahalise
kohustuse viivitamise korral nõuda viivist. Ringkonnakohus leiab, et hageja viivisenõue kuulub
rahuldamisele ja kostjalt tuleb välja mõista viivis alates 07.04.2009 kuni kohustuse kohase
täitmiseni. Ajavahemiku 07.04.2009 kuni 31.05.2016 eest moodustab viivis põhinõudelt
summas 37 707 eurot 87 senti 21 976 eurot 73 senti.

Menetluskulude jaotus
Maakohus on jätnud TsMS § 162 lg 1 kohaselt menetluskulud hageja kanda. Ringkonnakohtu
otsusega rahuldatakse nii hagi kui apellatsioonkaebus täies ulatuses, mistõttu tuleb nii maa- kui
ringkonnakohtu menetluses kantud kulud jätta TsMS § 162 lg 1 ja § 171 lg 1 alusel kostja
kanda.

Kuivõrd kostja loobus vastuhagist, tuleb vastuhagist loobumisega seotud hageja menetluskulud
jätta TsMS § 164 lg 4 kohaselt vastuhagi esitaja, s.o kostja kanda.

Maakohus ei ole vaidlustatud kohtuotsuses hüvitatavate menetluskulude rahalist suurust
kindlaks määranud. Eelmärgitut arvestades ei määra menetluskulude rahalist suurust
apellatsioonkaebuse lahendamisel kooskõlas TsMS § 174 lg-ga 4 kindlaks ka ringkonnakohus.
Menetluskulude rahalise suuruse määrab käesolevas asjas kindlaks maakohus pärast
kohtuotsuse jõustumist TsMS § 177 lg-s 2 sätestatud korras.



/allkirjastatud digitaalselt/        /allkirjastatud digitaalselt/   /allkirjastatud digitaalselt/
        Ulvi Loonurm                 Imbi Sidok-Toomsalu                   Liili Lauri




                                                                                             10

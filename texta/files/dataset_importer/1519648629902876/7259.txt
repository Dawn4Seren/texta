                                                                     Väärteoasi 4-16-5627




                          KOHTUOTSUS
                               EESTI VABARIIGI NIMEL

 Kohus                          Tartu Maakohus
 Otsuse tegemise aeg ja koht    13. september 2016. a Jõgeva kohtumaja

 Väärteoasja number             4-16-5627

 Kohtunik                       Raina Pärn

 Väärteoasi                     Menetlusaluse isiku Urmas Sardise kaebus Politsei- ja
                                Piirivalveameti Lõuna prefektuuri 30.06.2016. a otsusele
                                väärteoasjas nr 278016005457


                                Menetlusaluse isik: Urmas Sardis (isikukood: 37105262713;
                                elukoht: xxxxxxxxxxxxxxxxxxxxxxxxxxxxxx: )
 Menetlusosalised ja nende
 esindajad                      Kohtuväline menetleja: Politsei- ja Piirivalveameti Lõuna
                                prefektuuri      Jõgeva     politseijaoskonna patrullitalituse
                                patrullpolitseinik Taivo Rosi.

                                Kirjalik menetlus
 Menetlusliik


RESOLUTSIOON
1. Jätta Politsei- ja Piirivalveameti Lõuna prefektuuri 30.06.2016. a otsus väärteoasjas nr
278016005457 muutmata ja Urmas Sardise kaebus rahuldamata.
2. Karistuse (juhtimisõiguse äravõtmine 3 kuuks) kandmise aeg hakkab kulgema alates
kohtuotsuse jõustumisest.
3. Liiklusseaduse § 127 kohaselt on isik, kelle suhtes on jõustunud juhtimisõiguse äravõtmise
otsus, kohustatud viie tööpäeva jooksul otsuse jõustumisest arvates loovutama oma juhiloa
Maanteeametile.


Edasikaebamise kord
Kohtuotsuse peale võib esitada kassatsiooni Riigikohtule. Kassatsioonkaebuse võivad esitada
menetlusaluse isiku advokaadist kaitsja, kohtuväline menetleja või tema advokaadist esindaja.
Kassatsioon tuleb esitada Riigikohtule 30 päeva jooksul alates päevast, mil kohtuotsus oli
kohtumenetluse pooltele kätte toimetatud.


ASJAOLUD JA MENETLUSE KÄIK
12.06.2016. a koostati Urmas Sardise suhtes väärteoprotokoll nr AB1458381 (tl 8-9, 26).
Väärteokirjelduse kohaselt juhtis Urmas Sardis 12.06.2016. a kell 21.12 Tallinn-Tartu-Võru-
Luhamaa mnt 153. kilomeetril mootorsõidukit Audi A6 Allroad, registreerimismärgiga
xxxxxxx asulavälisel teel kiirusega 147 km/h (+/- 5 km/h). Urmas Sardis ületas lubatud
sõidukiirust mitte vähem kui 52 km/h. Kirjeldatud teoga rikkus Urmas Sardis liiklusseaduse
(edaspidi LS) § 15 lg 1 p 1 nõudeid ja pani toime LS § 227 lg-s 3 sätestatud väärteo.
Politsei- ja Piirivalveameti Lõuna prefektuuri Jõgeva politseijaoskonna 30.06.2016. a otsusega
karistati Urmas Sardist LS § 227 lg-s 3 sätestatud väärteo toimepanemise eest sõiduki
juhtimisõiguse äravõtmisega kolmeks kuuks (tl 10-12, 24-25). Kohtuvälise menetleja otsuse
põhjenduste kohaselt on väärteo toimepanemine tõendatud tunnistaja ütluste, menetlusaluse
isiku ütlustega kahetsuskirjas ja kiirusmõõturi kasutamise protokolliga. Karistuse määramisel
arvestati Urmas Sardise kehtivaid samalaadseid rikkumisi ja kahetsust. Tegemist ei ole kerge
või ebaolulise rikkumisega.
Menetlusalune isik Urmas Sardis esitas 25.07.2016. a Tartu Maakohtu Tartu kohtumajale
kaebuse (tl 1-3) kohtuvälise menetleja otsusele, milles taotleb Politsei- ja Piirivalveameti Lõuna
prefektuuri 30.06.2016. a otsuse tühistamist. Kaebuse kohaselt tuleb karistuse mõistmisel
juhinduda KarS § 56 lg-st 1. Urmas Sardis osundab, et käesolevas väärteoasjas on kohtuväline
menetleja karistuse määramisel viidanud KarS § 57 lg 1 p-le 3, mis annab diskretsiooniõigust
omavale ametnikule õiguse arvestada karistuse määramisel kergendava asjaoluna
puhtsüdamlikku ülestunnistust. Kohtuväline menetleja on konstateerinud fakti, et Urmas Sardis
avaldas puhtsüdamlikku kahetsust, palub viimast võimalust ja põhjendab juhtimisõiguse
vajalikkust. Urmas Sardis leiab, et arvestades käesolevat juhtumit ja üldist kohtupraktikat, on
kohtuvälised menetlejad ja seadusandja osutanud erilist tähendust puhtsüdamlikule
ülestunnistusele, mis oma ebamäärasuses ja silmakirjalikkuses nõuab kodanikelt deklaratiivset
ja sisutut vormelit. Urmas Sardise märgib, et keegi ei rõõmusta karistuse üle, mis rikub inimese
heaolu ja piirab tema vabadusi (õigust osaleda liikluses). Urmas Sardise kaebusest nähtuvalt
võib kahetsus tuleneda õigusrahu rikkumisest või heaolu langusest, mis on oma olemuselt väga
erineva kategooria väärtused, mistõttu mõiste „puhtsüdamlik kahetsus“ oma määratlematus
üldistuses ei tohiks omada olulist tähendust karistuse mõistmisel. Urmas Sardis leiab, et Eesti
õiguspraktika on karistuse määramisel jätnud tähelepanuta KarS § 56 lg-st 1 tuleneva
võimaluse ja kohustuse mõjutada süüdlast edaspidi hoiduma süütegude toimepanemisest ja
õiguskorra kaitsmise huvisid. Õiguskorra kaitsmise peamiseks huviks ja väärtuste hierarhia
tipuks on kindlasti õigusrahu, mille hulka mahub ka eesmärk mõjutada süüdlast edaspidi
hoiduma süütegude toimepanemisest. Urmas Sardis nõustub asjaoluga, et kohtuvälise menetleja
poolt kohaldatud karistus on kooskõlas menetlusaluse isiku süü raskuse ja karistuse eesmärgiga,
kuid leiab, et määratud karistus ei ole parim vahend õigusrahu tagamisel. Urmas Sardis on
tunnistanud oma süüd ja palunud alles jätta sõiduki juhtimise õiguse. Eripreventsioon on
suunatud süüdlase parandamisele. Urmas Sardise hinnangul piirab temale määratud karistus,
s.o juhtimisõiguse äravõtmine, oluliselt tema võimalust teha tööd, saada selle eest tasu ja täita
kohustusi. Juhtimisõigus on Urmas Sardisele vajalik eelkõige tema töö tõttu - tööga hallatavad
objektid on laiali erinevates Eesti linnades (Võrus, Tartus, Rakveres, Tallinnas, Pärnus), aga ka
Läti Vabariigis. Nimetatud linnade vahel ühistranspordiga liiklemine ei mahu mõistliku tööaja
sisse. Urmas Sardis leiab oma kaebuses, et sõiduki juhtimise õiguse äravõtmine kolmeks kuuks
halvendab Urmas Sardise pere heaolu, mõjutab ettevõtte arengut ja selline määratud karistus ei
                                                2
tee Urmas Sardisest paremat inimest. Selline karistus tekitab pigem kibestumust ja ka vajadust
sotsiaalabi saamiseks. Urmas Sardise hinnangul tuleks talle määrata rahaline karistus, mis ühest
küljest mõjutaks tema heaolu, kuid samas ei tooks kaasa kannatusi kolmandatele isikutele.
Teadmine kehtiva karistuse olemasolust, mis võimaldaks iga järgmise rikkumisega
juhtimisõiguse ära võtta tunduvalt pikemaks ajaks, kui käesoleva juhtumi puhul, on Urmas
Sardise hinnangul piisav sunnivahend, mis peaks välistama edaspidised rikkumised. Urmas
Sardis leiab, et rahatrahvi määramise korral oleks tal koheselt võimalik tõestada oma
õiguskuulekust. Kolmeks kuuks sõiduki juhtimisõiguse äravõtmine ei omaks üldpreventiivset
signaali, kuna sellesisuline sõnum ei leviks väga laialt. Võimalus jätkata täisväärtuslikku elu
omaks Urmas Sardise hinnangul suuremat üldpreventiivset mõju. Urmas Sardis palub asendada
talle määratud karistus sõiduki juhtimisõiguse äravõtmine rahatrahviga.
Tartu Maakohtu Tartu kohtumaja 01.08.2016. a määrusega saadeti Urmas Sardise kaebus
vastavalt kohtualluvusele Tartu Maakohtu Jõgeva kohtumajja (tl 16).
Kohus nõudis VTMS § 116 alusel Politsei- ja Piirivalveameti Lõuna prefektuurilt välja
väärteotoimiku (tl 20).
09.08.2016. a määrusega võttis kohus Urmas Sardise kaebuse menetlusse. Kohus määras, et
kohtuvälisel menetlejal tuleb esitada kirjalik seisukoht ning täiendavad materjalid, s.o kõik
väärteootsuse aluseks olnud tõendid ja materjalid (tl 29).
Kohtuväline menetleja esitas kirjaliku seisukoha (tl 31-37), milles palub jätta kaebuse
rahuldamata ja kohtuvälise menetleja otsuse muutmata. Kohtuväline menetleja leiab, et ei ole
tuvastatud väärteomenetlusega seotud rikkumisi, mis tooksid kaasa otsuse tühistamise. Samuti
ei ole tuvastatud mõõtemetoodilisi- või protseduurilisi reeglite rikkumisi. Kohtuvälise
menetleja hinnangul on kiirusmõõteseadme kasutamise protokollis fikseeritud kiiruse
ületamine 52 km/h on õiguslikku alust omav mõõtetulem. Kohtuväline menetleja märgib, et
12.06.2016. a oli pühapäev, mis on Tallinn-Tartu-Võru-Luhamaa maanteel suhteliselt tiheda
liiklusega päev. Seega seadis menetlusalune isik oma teoga ohtu ka kaasliiklejad. Ohu
ilmnemisel läbib piirkiirust ületav sõiduk oluliselt pikema reageerimisteekonna, mis omakorda
pärsib sõiduki seismajäämist enne takistust. Liiklusõnnetuse toimumisel on kiirust ületava
sõiduki jääkkiirus vahetult enne avariid suurem ning seeläbi kasvab ka võimalike vigastuste
hulk juhile ja kaasliiklejatele. Sõidukiiruse valik on juhi teadlik otsus, mis ei saa sõltuda teistest
liiklejatest. Lubatud sõidukiiruse ületamine 52 km/h on tahtlikult toime pandud süütegu, mis
on üks raskemaid liiklusalaseid rikkumisi ning tegemist on enamohtliku väärteoga. Selline
sõidukiiruse ei saa juhile jääda märkamatuks. Kohtuväline menetleja jääb varasemalt
väärteoasjas koostatud otsuses väljendatud seisukohtade juurde ning osundab, et Urmas Sardist
on varasemalt korduvalt karistatud samalaadsete liiklusalaste süütegude toimepanemise eest
rahatrahvidega. Varasemalt on Urmas Sardist kahel korral (aastase vahega) karistatud LS § 224
lg-s 2 sätestatud rikkumiste eest rahatrahviga. Rahatrahvid on käesolevaks ajaks tasutud ja
karistusregistri andmetel on Urmas Sardisele viimati määratud väärteokaristus käesolevalt
kehtiv. Vaatamata varasemalt karistusena määratud rahatrahvidele paneb Urmas Sardis toime
sarnaseid rikkumisi. Seega Urmas Sardis ei ole hakanud seaduskuulekamalt käituma.
Kohtuväline menetleja, võttes arvesse asjaolu, et käesolevas väärteomenetluses on süüteo
kvalifikatsiooniks raskema lõike rikkumine, näitab Urmas Sardise ükskõikset suhtumist
varasemalt määratud rahatrahvidesse. Seega ei ole Urmas Sardisele varasemad karistused
avaldanud piisavat mõju ning isiku karistamine sarnase karistusliigiga ei saa olla mõjus. LS §-
s 227 sätestatud väärteo eripära arvestades sõltub isiku süü suurus ja karistuse raskus isiku poolt
lubatud piirmäära ületavast sõidukiiruse ületamise määrast. Kohtuväline menetleja määras
menetlusalusele isikule karistusena juhtimisõiguse äravõtmise kolmeks kuuks, mis on ¼
võimalikust sanktsioonist. Kohtuväline menetleja, võttes arvesse menetlusaluse isiku juhitud
sõiduki kiirust ning LS § 227 lg-s 3 sätestatud sanktsiooni vahemikku, leiab, et Urmas Sardise
                                                  3
süü on keskmise suurusega. Lisaks eeltoodule arvestas kohtuväline menetleja menetlusaluse
isiku kahetsust ning leiab, et tema karistamine ¼-ga maksimum sanktsioonist on igakülgselt
põhjendatud. Kohtuvälise menetleja hinnangul pidi menetlusalune isik käesoleva rikkumise
toimepanemise ajal olema teadlik temal kehtiva rikkumise olemasolust, kuid see ei hoidnud
Urmas Sardist uue rikkumise toimepanemisest. Samuti märgib kohtuväline menetleja, et kuna
menetlusalust isikut, kes omab juhtimisõigust ja seega on teadlik kehtestatud liiklusnõuetest,
on varasemalt karistatud suurima lubatud sõidukiiruse ületamise tõttu, pidi olema teadlik
asjaolust, et suurimat lubatud sõidukiirust ületades võib tagajärjeks olla rikkumise eest
karistusena määratav rahatrahv või juhtimisõiguse äravõtmine (põhi- või lisakaristusena).
Menetlusalune isik pidi temale süüksarvatud väärtegu toime pannes olema teadlik asjaolust, et
juhtimisõigus on talle vajalik seonduvalt tema tööga. Kohtuväline menetleja on seisukohal, et
isik peab tegema kõik endast oleneva, et tema olukord tema enda tahtliku süülise käitumise
tõttu ei halveneks ja tema senine elulaad säiliks. Kohtuvälise menetleja hinnangul viitab Urmas
Sardise käitumine väärteo toimepanemisel üheselt sellele, et juhina liikluses osalemisel ohutuse
tagamine ja juhtimisõiguse säilimine on tema jaoks teisejärgulised. Kohtuväline menetleja on
oma kirjalikus seisukohas viidanud varasemale kohtupraktikale, mille kohaselt töökoha
kaotamise võimalus ei ole iseenesest mootorsõiduki juhtimisõiguse äravõtmist välistav asjaolu.
KarS § 50 lg 2 kohaselt ei või mootorsõiduki juhtimisõigust ära võtta üksnes isikult, kes kasutab
sõidukit liikumispuude tõttu (Riigikohtu otsus nr 3-1-1-26-10). Kohtuvälise menetleja
hinnangul võib antud olukorras kasutada analoogiat ning juhtimisõiguse äravõtmine karistusena
on igakülgselt õiguspärane.


KOHTU SEISUKOHT
1. Kohus leiab, et kuna kohtumenetluse pooled ei ole avaldanud soovi asja arutamisest
kohtuistungil osa võtta, on võimalik väärteoasi lahendada VTMS § 120 lg 1 kohaselt kirjalikus
menetluses, juhindudes kohtulahendi tegemisel VTMS §-st 132. Kohus teavitas menetlusalust
isikut ja kohtuvälist menetlejat väärteoasja arutamisest kirjalikus menetluses ning tegi teatavaks
kohtulahendi avalikult teatavaks tegemise aja.
2. VTMS § 123 lg 2 alusel arutab maakohus väärteoasja täies ulatuses, sõltumata esitatud
kaebuse piiridest, kontrollides kohtuvälise menetleja otsuse tegemise aluseks olnud faktilisi ja
õiguslikke asjaolusid.
Kaebuses on Urmas Sardis taotlenud kohtuvälise menetleja 30.06.2016. a otsuse tühistamist
ning uue otsuse tegemist, millega määrata talle karistuseks rahatrahv. Kuigi Urmas Sardis ei
ole vaidlustanud talle etteheidetud väärteo toimepanemist, tuleb sellele vaatamata kohtul
lähtuda VTMS § 123 lg-st 2 ning kontrollida kohtuvälise menetleja otsuse tegemise aluseks
olnud faktilisi ja õiguslikke asjaolusid. Sellest tulenevalt hindab kohus Urmas Sardisele
etteheidetava väärteo toimepanemist tervikuna, vaatamata kaebuses esitatud taotlusele.
3. Kohus, tutvunud väärteoasjas materjalidega, uurinud ja hinnanud esitatud tõendeid kogumis,
leiab, et Politsei- ja Piirivalveameti Lõuna prefektuuri 30.06.2016. a üldmenetluse otsus tuleb
jätta muutmata ja Urmas Sardise kaebus rahuldamata. Kohus põhjendab otsustust järgmiselt.
4. Väärteoprotokolli kohaselt heidetakse Urmas Sardisele ette, et tema 12.06.2016. a kell 21.12
Tallinn-Tartu-Võru-Luhamaa mnt 153. kilomeetril juhtis mootorsõidukit Audi A6 Allroad,
registreerimismärgiga xxxxxx, asulavälisel teel kiirusega 147 km/h (+/- 5 km/h). Seega Urmas
Sardis ületas lubatud sõidukiirust mitte vähem kui 52 km/h.
LS § 227 lg 3 sätestab vastutuse mootorsõidukijuhi poolt lubatud suurima sõidukiiruse
ületamise eest 41-60 kilomeetrit tunnis.


                                                4
Kohtu hinnangul on väärteoasjas kogutud tõenditega usaldusväärselt tõendatud, et Urmas
Sardis juhtis 12.06.2016. a kell 21.12 Tallinn-Tartu-Võru-Luhamaa mnt 153. kilomeetril
mootorsõidukit Audi A6 Allroad, registreerimismärgiga xxxxxx, asulavälisel teel kiirusega 147
km/h (+/- 5 km/h). Seda kinnitab heli- ja videosalvestis (tl 43). Kohtu hinnangul on heli- ja
videosalvestise puhul tegemist lubatava tõendiga VTMS § 31 lg 11 alusel. Kiirusmõõturi
kasutamise protokollist nähtub, et kiiruse mõõtmist on teostatud seadmega LaserCam 4
LE0027. Kiirusmõõturit testiti 12.06.2016. a kell 12.06 ning tulemuseks on märgitud
„töökorras“ (tl 27). Kiirusmõõtur on taadeldud vastavalt mõõtevahendi taatlustunnistusele nr
TTRS-16/00029 21.01.2016. a (tl 40). Taatlustunnistuse kohaselt vastab mõõtevahend
Majandus- ja Kommunikatsiooniministri 12.12.2006. a määruse nr 104 lisa 2 p-le 8.2. Urmas
Sardise juhitava sõiduki (Audi A6 Allroad, registreerimismärgiga xxxxxx) kiirust mõõdeti
Tallinn-Tartu-Võru-Luhamaa mnt 153. kilomeetril ning kiiruse mõõtmisel tuvastati sõiduki
kiiruseks 147 km/h, arvestades laiendmääramatust +/- 5 km/h, oli seega kiiruseks 142 km/h.
Lisaks eelviidatud tõenditele on väärteoasjas tõendiks ka Urmas Sardise enda ütlused. Urmas
Sardise ütluste kohaselt ei vaadanud ta spidomeetrit (tl 8, 26). Lisaks nähtub Urmas Sardise
vastulausest, et suur ja ohtlik liiklusrikkumine oli tema poolt toime pandud tingituna
ideaalsetest ilmastikuoludest, olematust liiklusest, hilisest ajast, aga ka asjaolust, et Urmas
Sardis sõitis sõidukiga Audi A6 Allroad (registreerimismärgiga xxxxxxx, mistõttu puudus tal
kiiruse tunnetus (tl 5-6).
Vaidlust ei ole selles, et Tallinn-Tartu-Võru-Luhamaa mnt 153. kilomeetril on asulaväline tee.
See tähendab, et tegemist on alaga, kus piirkiirus on vastavalt LS § 15 lg 1 p-le 1 90 km/h.
Seega on eeltoodud tõenditega veenvalt tuvastatud, et Urmas Sardis ületas lubatud sõidukiirust
mitte vähem kui 52 km/h.
Eeltoodust tulenevalt on tuvastatud, et väärteoprotokollis märgitud ajal ja kohas juhtis Urmas
Sardis mootorsõidukit Audi A6 Allroad, registreerimismärgiga xxxxxx, kiirusega 147 km/h (+/-
5 km/h), ületades sellega LS § 15 lg 1 p-s 1 sätestatud suurimat lubatud sõidukiirust asulavälisel
teel, s.o 90 km/h. Kuna Urmas Sardis on ületanud lubatud sõidukiirust mitte vähem kui 52 km/h,
on ta toime pannud LS § 227 lg-s 3 sätestatud väärteo.
5. Kohus on seisukohal, et Urmas Sardis on väärteo toime pannud otsese tahtlusega.
KarS § 16 lg 3 järgi paneb isik teo toime otsese tahtlusega, kui ta teab, et teostab
süüteokoosseisule vastava asjaolu, ja tahab või vähemalt möönab seda.
Urmas Sardise ütlusi arvesse võttes, leiab kohus, et Urmas Sardis ületas lubatud sõidukiirust
teadlikult, st ta oli teadlik, et ületab sõidukiirust ja ta ka tahtis kiirust ületada. Nii on Urmas
Sardis selgitanud, et pani rikkumise toime kuna ilmastikuolud olid ideaalsed, samuti oli liiklus
hilise aja tõttu olematu, Urmas Sardise jaoks oli sõiduk uus, mistõttu puudus tal kiiruse tunnetus
ning lisaks Urmas Sardis ei jälginud spidomeetrinäitu. Lisaks kinnitab kohtu arvates Urmas
Sardise tahtlust ka ületatud kiiruse suurus, milleks on 52 km/h. Sellises määras kiiruse
ületamine on mootorsõiduki juhile selgelt tajutav ja selgelt on tegemist juhi teadliku valikuga.
6. Eeltoodust tulenevalt on Urmas Sardise tegevuses täidetud LS § 227 lg-s 3 sätestatud
väärteokoosseisu objektiivsed ja subjektiivsed tunnused. Kohus ei tuvastanud õigusvastasust ja
süüd välistavaid asjaolusid. Sellest tulenevalt leiab kohus, et on kohtuväline menetleja on
süüteo õigesti kvalifitseerinud.
7. Karistuse mõistmisel tuleb juhinduda KarS § 56 lg-st 1, mille kohaselt on karistamise aluseks
isiku süü. Karistuse mõistmisel kohtu poolt või määramisel kohtuvälise menetleja poolt
arvestatakse kergendavaid ja raskendavaid asjaolusid, võimalust mõjutada süüdlast edaspidi
hoiduma süütegude toimepanemisest ja õiguskorra kaitsmise huvisid.


                                                5
LS § 227 lg-s 3 sätestatud väärteo toimepanemise eest näeb seadus karistusena ette rahatrahvi
kuni 200 trahviühikut, aresti või sõiduki juhtimisõiguse äravõtmise kuni 12 kuud.
Kohtuväline menetleja määras Urmas Sardisele karistuseks sõiduki juhtimise õiguse äravõtmise
kolmeks kuuks.
Kohus leiab, et Urmas Sardisele määratud karistus on kohane ja põhjendatud. Süü suuruse
hindamisel on kohtu arvates põhjendatult arvesse võetud ületatud kiiruse suurust (s.o vähemalt
52 km/h). Nimetatud asjaolu iseloomustab teo raskust ja ohtlikkust, kuna tegu kvalifitseeritakse
LS § 227 lg 3 järgi, mis näeb ette karistamise kiiruse ületamise eest 41-60 km/h. Samuti on
oluline, et Urmas Sardis on ületanud kiirust LS § 227 lg-s 3 sätestatud keskmises määras. Kohtu
arvates tuleb arvestada sedagi, et kiirust on ületatud tiheda liiklusega maanteel ja ajal, kui suure
tõenäosusega on liikluses ka kaasliiklejaid. Kohus arvestab ka Urmas Sardise enda suhtumist
teosse - kiiruse ületamist on Urmas Sardis põhjendanud, et ei jälginud spidomeetrinäitu. Kohtu
hinnangul iseloomustab see rikkumise raskust, kuna juhi kohustuseks on olla liikluses
järjepidevalt tähelepanelik ja seda eriti olukorras, kus sõidetakse autoga, mille tehniline iseloom
ei ole juhile täpselt teada (Urmas Sardis on selgitanud, et kiiruse tunnetus puudus, kuna sõiduk
on uus). Olukorras, kus juhi tähelepanu hajub, suureneb oluliselt oht teiste liiklejate
kahjustamiseks. Äärmiselt suurel kiirusel sõites on ohustatud kõik liiklejad, kuna piirkiiruse
eesmärgiks on tagada turvaline liiklemine.
Karistuse määramisel on arvesse võetud kergendava asjaoluna Urmas Sardise kahetsust (KarS
§ 57 lg 1 p 3). Kohtul ei ole sellele vastuväiteid.
Karistust raskendavaid asjaolusid kohtuväline menetleja ei tuvastanud. Ka kohus ei tuvastanud
raskendavaid asjaolusid KarS § 58 mõttes.
Karistuse määramisel tuleb arvestada, et karistusregistri väljatrükist (tl 39) nähtuvalt Urmas
Sardist on varasemalt karistatud samalaadse väärteo, s.o mootorsõidukijuhi poolt lubatud
sõidukiiruse ületamise toimepanemise eest. Politsei- ja Piirivalveameti Lõuna prefektuuri
30.10.2015. a otsusega määrati Urmas Sardisele LS § 227 lg 2 alusel rahatrahv summas 200
eurot. Seega on Urmas Sardisele määratud samalaadse väärteo toimepanemise eest rahaline
karistus. Rahatrahv on tasutud koheselt, s.o järgmine päev pärast otsuse tegemist. Kohtu
hinnangul on oluline seegi, et pärast Urmas Sardisele piirkiiruse ületamise eest rahatrahvi
määramist on Urmas Sardis jätkanud samalaadsete väärtegude toimepanemist. Käesoleval ajal
arutatava kiiruse ületamise on Urmas Sardis toime pannud vähem kui 8 kuud pärast karistuse
määramist ja tasumist. Lisaks on Urmas Sardist ka varasemalt karistatud kiiruse ületamiste eest
rahatrahvidega, mis on tasutud (tl 38). Kohtu arvates ilmestab Urmas Sardise varasem
käitumine liikluses tema suhtumist talle mõistetud karistusse, aga ka õiguskorda üldiselt. Urmas
Sardisele ei ole varasemalt määratud rahalised karistused avaldanud piisavat mõju. Urmas
Sardisele on määratud rahatrahvid, mis on tasutud, kuid mingeid järeldusi Urmas Sardis nendest
teinud ei ole. Samuti peab kohus oluliseks, et käesoleval ajal on Urmas Sardis ületanud kiirust
väga olulises määras, seades ohtu kõikide teiste liiklejate elud ja tervised, aga ka vara. Urmas
Sardise hoolimatut suhtumist liiklusnõudesse järgida lubatud sõidukiirust kinnitavad ka tema
enda ütlused, millest nähtub, et ta ei jälginud spidomeetrinäitu.
Kohtuvälise menetleja otsusega määrati Urmas Sardisele karistuseks sõiduki juhtimisõiguse
äravõtmine kolmeks kuuks. Kohus, lähtudes menetlusaluse isiku süüst ning eri- ja
üldpreventiivsetest kaalutlustest, leiab, et Urmas Sardisele põhikaristusena määratud sõiduki
juhtimise õiguse äravõtmine kolmeks kuuks on põhjendatud ja vajalik. Kohus leiab, et
liiklusreeglite mittetäitja jaoks on kõige vahetumaks ja otseselt mõju avaldavaks meetmeks
vaieldamatult liiklusest eemaldamine. Seega võimaldab juhtimisõiguse äravõtmine ka Urmas
Sardise suhtes paremini karistuseesmärke saavutada (varasemalt määratud rahatrahvid
eesmärke täitnud ei ole). Ühtlasi võimaldab juhtimisõiguse äravõtmine täita karistuse
                                                 6
üldpreventiivseid eesmärke, kuna kohtu arvates ei saa õiguskorra kaitsmise huvidega olla
kooskõlas olukord, kus isik karistamatult jätkab liiklusalaste rikkumiste toimepanemist (ja
järjepidevalt kujutab endast ohtu teistele) ning teda liiklusest ei eemaldata. Lisaks vajavad
kohtu hinnangul õiguskorra kaitsmise huvid isiku jõulisemat karistamist olukorras, kus isik on
varasemalt samalaadse liiklusalase süüteo toime pannud. Seda põhjusel, et välistada isikutel
tekkida võivat karistamatuse tunnet olukordades, kus riiklik sund on ühiskonna huvides
äärmiselt vajalik vahend, st üldise turvatunde tagamiseks ja selle kontrolli all hoidmiseks.
Kohtu seisukohta ei muuda ka asjaolu, et Urmas Sardis vajab juhtimisõigust oma töö tõttu.
Siinkohal nõustub kohus kohtuvälise menetleja seisukohas tooduga, et Urmas Sardisel oli ka
rikkumise ajal teada, et teda võidakse karistada ka juhtimisõiguse äravõtmisega. See ei hoidnud
Urmas Sardist rikkumise toimepanemisest.
7. Eeltoodust tulenevalt leiab kohus, et Politsei- ja Piirivalveameti 30.06.2016. a üldmenetluse
otsus väärteoasjas nr 278016005457 tuleb jätta muutmata ja Urmas Sardise kaebus
rahuldamata.

/allkirjastatud digitaalselt/

Raina Pärn
Kohtunik




                                               7

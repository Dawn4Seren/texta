                         KOHTUMÄÄRUS
 Kohus                             Tallinna Halduskohus
 Kohtunik                          Monika Laatsit
 Määruse tegemise aeg ja koht      1. august 2016, Tallinn
 Haldusasja number                 3-16-1292
 Haldusasi                         M.K.u kaebus kohtu poolt tekitatud kahju hüvitamiseks
                                   summas 994,42 eurot
 RESOLUTSIOON                      Tagastada kaebus läbivaatamatult.
 Edasikaebamise kord               Määruse peale on õigus esitada määruskaebus Tallinna
                                   Ringkonnakohtule Tallinna Halduskohtu kaudu 15 päeva
                                   jooksul määruse kättesaamisest arvates.


ASJAOLUD JA MENETLUSE KÄIK
1. AS SEB Liising esitas 26.09.2011 M.K.u vastu hagiavalduse 6637,38 euro
väljamõistmiseks. Harju Maakohtu 21.12.2012 otsusega tsiviilasjas nr 2-11-8381 rahuldati hagi
osaliselt, mõistes M.K.ult AS SEB Liising kasuks välja 6014,98 eurot. Tallinna
Ringkonnakohus jättis 05.06.2013 otsusega Harju Maakohtu otsuse muutmata ning
ringkonnakohtu otsuse peale esitatud kassatsioonkaebus jäi Riigikohtu 25.09.2013 määrusega
menetlusse võtmata.
2. M.K. esitas 29.06.2016 Tallinna Halduskohtule Justiitsministeeriumi vastu kaebuse, milles
taotles kohtu poolt tekitatud varalise kahju hüvitamist summas 994,42 eurot.
Kaebuse põhjenduste kohaselt tekitas Eesti Vabariigi kohtuvõim (Harju Maakohtu, Tallinna
Ringkonnakohtu ja Riigikohtu kaudu) kaebajale varalist kahju sellega, et on teinud
matemaatiliselt ebaõige otsuse. Kaebaja hinnangul suurendasid kohtud alusetult AS-i SEB
Liising hagi nõuet 994,42 euro võrra, võttes arvestuste tegemisel õige summa (6637,38 eurot)
asemel aluseks suurema summa (7631,80 eurot). Nende summade vahe moodustabki kaebajale
tekitatud kahju.
KOHTU PÕHJENDUSED
3. Halduskohtumenetluse seadustiku (HKMS) § 121 lg 2 p 2 kohaselt võib kohus tagastada
kaebuse määrusega selle esitajale, kui kaebusega ei ole võimalik saavutada kaebuse eesmärki.
Riigikohus on viidatud sätte alusel kaebuse tagastamist pidanud õigeks olukordades, kus teatud
nõude esitamine ja menetlemine on iseenesest võimalik, kuid selline kaebus jääks rahuldamata
(vt Riigikohtu 04.06.2013 määrus asjas nr 3-3-1-86-12, p 15 ja 23.10.2013 määrus asjas nr 3-
3-1-29-13, p 24).
4. Kohtu hinnangul puuduvad kaebusel ilmselgelt eduväljavaated ning see tuleb HKMS § 121
lg 2 p 2 alusel tagastada.



                                                                                      1(2)
5. Riigivastutuse seaduse (RVastS) § 15 lg 1 näeb ette, et isik võib nõuda kohtumenetluse
käigus, sealhulgas kohtulahendiga tekitatud kahju hüvitamist üksnes juhul, kui kohtunik on
kohtumenetluse käigus toime pannud kuriteo.
Kohtule teadaolevalt ei ole tsiviilasjas nr 2-11-8381 lahendeid teinud Harju Maakohtu, Tallinna
Ringkonnakohtu ega Riigikohtu kohtunikke kuriteos süüdi mõistetud ning sellele ei tugine ka
kaebaja. Kuna puudub RVastS § 15 lg-s 1 sätestatud eeldus kohtu poolt tekitatud kahju
hüvitamise nõude rahuldamiseks, on kaebus perspektiivitu olenemata sellest, et kaebaja väitel
esinesid tsiviilasjas nr 2-11-8381 tehtud otsustes matemaatilised vead. Viidatud tsiviilvaidlus
lõppes Riigikohtu 25.09.2013 määrusega, millega jäeti kaebaja kassatsioonkaebus menetlusse
võtmata. Kaebajal ei ole võimalik halduskohtusse hüvitamiskaebuse esitamise teel juba
lõppenud tsiviilvaidlust uuesti avada.
6. HKMS § 104 lg 5 p 2 kohaselt tasutud riigilõiv tagastatakse, kui kohus tagastab kaebuse
selle esitajale, välja arvatud juhul, kui see toimub HKMS § 121 lg 2 alusel. Kuna kohus tagastab
kaebuse HKMS § 121 lg 2 p 2 alusel, siis tasutud riigilõivu ei tagastata.



/allkirjastatud digitaalselt/
Monika Laatsit




                                                                                       2(2)

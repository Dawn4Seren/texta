                              KOHTUOTSUS
                                   EESTI VABARIIGI NIMEL

Kohus                               Harju Maakohus
Kohtunik                            Liili Lauri
Otsuse avaldamise aeg ja koht       20.06.2016, Tallinn, Kentmanni kohtumaja
Tsiviilasja number                  2-15-121766
Tsiviilasi                          XXXXAS-i hagi XXXXOÜ vastu võla saamiseks
Tsiviilasja hind                    113,85 eurot
Menetlusosalised ja nende           Hageja XXXXAS (Registrikood XXXX, asukoht: XXXX )
esindajad
                                    Hageja lepinguline esindaja jurist Aet Peetso (Realia
                                    Õigusbüroo OÜ, registrikood 12535672, asukoht: Tartu mnt
                                    16, Tallinn 10117, e-post: aet@exlege.ee)
                                    Kostja XXXXOÜ (Registrikood XXXX, asukoht: XXXX)
                                    Kostja lepinguline esindaja vandeadvokaat Merilin Valdmaa
                                    (AB Aivar Pilv, Vabaduse väljak 10, Tallinn 10146, e-post
                                    merilin@apilv.ee)
Kohtuistung                         26.05.2016.a.
Kohtuistungil osalenud isikud       Hageja lepinguline esindaja Aet Peetso, kostja lepinguline
                                    esindaja vandeadvokaat Merilin Valdmaa, kostja seaduslik
                                    esindaja XXXX
RESOLUTSIOON
1. Jätta XXXXAS-i hagi XXXXOÜ vastu võla 113.85 euro saamiseks rahuldamata.

Menetluskulude jaotus
2. Jätta menetluskulud hageja kanda.
3. Välja mõista hagejalt XXXXAS kostja XXXXOÜ kasuks menetluskulud summas 379,33 eurot.

Edasikaebamise kord
Kohtuotsuse peale võib esitada apellatsioonikaebuse Tallinna Ringkonnakohtule 30 päeva jooksul
alates kohtuotsuse kättetoimetamisest, kuid mitte hiljem kui 5 kuu jooksul arvates avalikult
teatavaks tegemisest. Apellatsioonkaebuse esitamisel tuleb tasuda riigilõiv.
Juhul kui apellatsioonkaebuses on märkimata, kas apellant soovib asja arutamist kohtuistungil, võib
apellatsioonikohus asja lahendada kirjalikus menetluses. Menetlusabi taotluse esitamine ei pikenda
eelmärgitud menetlustoimingute tegemiseks ettenähtud tähtaegu.



Hageja nõue ja asjaolud
1. Hagiavalduse kohaselt pöördus kostja 2015. aasta mais hageja kinnisvarahindaja XXXXpoole
sooviga tellida kostja seadusliku esindaja õe XXXX omandis olevale korteriomandile, asukohaga
XXXX, Rakvere linn turuväärtuse määramiseks eksperthinnang ja palus koostatud eksperthinnangu
edastada Krediidipanka. Hageja esindaja XXXX käis 11.05.2014. a korteriomandiga kohapeal
tutvumas, tegi korteriomandist fotod, koostas eksperthinnangu ja edastas eksperthinnangu aluseks
oleva XXXXAS arve nr 1502702 kostja seadusliku esindaja e-posti aadressile XXXX. Ostja talle
edastatud arvet maksetähtajaks ei tasunud ja hageja esindaja XXXXpoolt telefonitsi tehtud
korduvad meeldetuletused ja kirjalikult edastatud täiendava tähtaja tähtpäevaks arvet ei tasutud.
Kostja seaduslik esindaja väitis, et ta ei ole hageja poolt osutatud teenust tellinud. Kostja on hageja
poolt osutatavat kinnisvara hindamisteenust ka varem kasutanud ning on oma igapäevases
majandustegevuses kinnisvara vahendusteenusega tegelev juriidiline isik, kes on teadlik
hindamisteenuse osutamise tingimustest. Hageja palub kostjalt välja mõista põhivõlgnevus 100
eurot, hagiavalduse esitamise päevaks sissenõutavaks muutunud viivis 100 eurot ja alates
05.01.2016 viivis VÕS § 113 sätestatud määras kuni kohtulahendi jõustumiseni.

Hageja seisukoht kostja vastuväidete osas

2. Kostja poolt esitatud vastulause lisana lisatud XXXXOÜ eksperthinnangust nähtub, et XXXXOÜ
esindaja teostas korteriomandi hindamiseelse ülevaatuse juba 30.04.2015.a ja hageja esindaja
teostas korteriomandi hindamiseelse ülevaatus hagiavaldusele lisatud AS XXXX eksperthinnangu
kohaselt 11.05.2015. a ehk siis 11 päeva hiljem. Lisaks erinevatele ülevaatuse toimumise aegadele
on käsundisaajad väljastanud kostjale osutatud teenuse arved erinevatel kuupäevadel - XXXXOÜ
väljastas eksperthinnangu teenuse osutamise eest arve nr 279292 15.05.2015 ja AS XXXX väljastas
eksperthinnangu teenuse osutamise eest arve nr 1502702 18.05.2015 ehk siis kolm päeva hiljem
ning ilmselgelt oli kostjale selleks hetkeks juba teada, et mõlemad teenusepakkujad on asunud
suuliselt esitatud käsundit täitma. Juhul kui kostja tegelikuks sooviks oli suulise hinnangu
teadasaamine, siis oli tal võimalus eelnimetatud info teada saada hageja esindaja poolsel
korteriomandiga tutvumisel so 11.05.2015. a. Kuna kostja täiendavaid korraldusi hageja esindajale
ei andnud, asus hageja esindaja telefonitsi esitatud eksperthinnangut koostama. Arvestades kahe
tellimuse täitmise vahele jäävat ajaperioodi oli kostjal võimalus hagejale teatada, et ta siiski ei soovi
hageja teenust kasutada. Käesoleval juhul kostja seda ei teinud ja hageja lähtus vastavalt esitatud
käsundist s.o. koostada korteriomandile eksperthinnang. Kostjal oli võimalik tekkinud olukord
mõistlikult lahendada koheselt peale hageja esindaja poolt saadetud kirjade kättesaamisel, kuid
kahjuks kostja eelnimetatud võimalust ei kasutanud ja lisaks kirjadele mittevastamisele ei vastanud
ka mitme kuu vältel hageja esindaja telefonikõnedele. Hageja hinnangul andis kostja teadlikult
käsundi kahele kinnisvarabüroole ja seda lootuses, et maksab ära temale soodsama tulemuse
koostanud teenuseosutaja arve ja jätab teise arve lihtsalt maksmata, lootuses, et ehk teenuseosutaja
ühel hetkel esitatud arve tühistab. Hageja hinnangul on kostja tegevus pahatahtlik ja vastuolus hea
usu ja mõistlikkuse põhimõttega. Hageja palub kohtul jätta kostja vastuväited tähelepanuta ja hageja
hagiavalduses esitatud nõuded rahuldada.
Kostja vastuväited

3.Kostja hagi õigeks ei võta ja ei tunnista kostja vastu suunatud nõudeid. 2015. aasta mais helistas
kostja AS XXXX kinnisvarahindajale, et saada korteriomandi asukohaga XXXX, Rakvere
turuväärtuse määramiseks eksperthinnangut. Kinnisvarahindaja lubas korterit vaadata ja siis öelda,
kui suure summa peale hindamisakti saab teha. Seejärel helistas kostja XXXXOÜ
kinnisvarahindajale, kes andis oma hinnangu. Kostja on ka varasemalt tellinud hagejalt
eksperthinnanguid ja tellimused alati ära maksnud, kuid seekord osutus XXXXOÜ antud hinnang
sobivamaks ning kostja tellis turuväärtuse hindamisakti XXXXOÜ-lt. AS XXXXKinnisvara
hindaja pidas kostja telefonikõnet ekslikult käsunduslepinguks ning ei juhindunud VÕS §624 lg1
käsundisaaja teatamiskohustusest, millise eksimuse tõttu tekkis tal väär arusaam käsunduslepingu
suulisest sõlmimisest ning selle eest tasumise kohustusest. Telefonikõne pakkumiste saamiseks ei
ole suuline käsunduslepingu sõlmimine, hageja ja kostja vahel puudub VÕS § 2 kohane kehtiv
võlasuhe ja seega ei ole hageja õiguste rikkumine hagi alusena toodud faktilistele asjaoludele
                                                                                                       2
tuginedes üldse võimalik. Kostja leiab, et hageja nõue on tõendamata. Hageja ei ole tõendanud
kostja poolt teenuse tellimist ega poolte vahel lepingu sõlmimist. Kostja ja hageja vahel oli välja
kujunenud tava, et enne hindamisakti tellimist annab maakler / hindaja oma esmase arvamuse,
millise hinnaga akti saab koostada ning alles seejärel otsustab kostja, kas ta soovib akti tellida. Nii
ka seekord kostja teavitas, et soovib saada esmalt hindaja XXXXesialgset arvamust ning alles
seejärel otsustab, kas soovib hindamisakti tellida. Hindaja XXXXtegi ettepaneku, et kuna ta
paikneb korteri vahetus läheduses, et siis ta läheb vaatab kiirelt korteri üle ning seejärel ütleb, mis
hinnaga saaks ta akti koostada. Peale korteriga tutvumist teavitas XXXX, et ilmselt oleks
hindamisakti kohane korteri väärtus ca 13 000 euro. Kuna sellise hinnaga hindamisakti tellimise
vastu ei olnud kostjal huvi, siis teavitas kostja, et ei soovi hindamisakti tellida. Sellega kostja ja
hindaja XXXXkontakt lõppes. Hindaja ei edastanud hindamisakti panka ega kostjale. Samuti ei
teavitanud hageja kostjat hindamisakti valmimisest ega küsinud panga kontakte, et hindamisakt
panka edastada. Hindaja XXXXküll kontakteerus kostjaga veel ka mais 2015 ning lubas koostada
hindamisakti hinnale 15 500 eurot, kuid kostja keeldus sellest pakkumisest ning väljendas üheselt,
et ta ei soovi hindamisakti koostamist. Seda muuhulgas põhjusel, et kostja oli juba selleks hetkeks
XXXXkinnisvarabüroolt hindamise tellinud, ei olnud kostja hageja hindamisaktist enam huvitatud.
Kostja sai hindamisakti koostamisest teada esmakordselt 18. juunil 2015, kui hageja edastas
kostjale arve. Seejuures teavitas kostja koheselt, et tegemist on arusaamatusega ning kostja ei ole
ekspertarvamust tellinud. Samasisulise vastuse edastas kostja ka hageja 26. juuni 2015. a
meeldetuletusele. Seega on kostja olnud alates arve saamisest järjekindlalt seisukohal, et ta ei ole
hagejalt hindamisakti tellitud ning seega ei ole kostjal ka kohustust tasuda teenuse eest, mida ta ei
ole tellinud ning mida talle ei ole osutatud. Seda, et kostja ei tellinud hagejalt korteri hindamisakti,
tõendab ka asjaolu, et hageja hindaja XXXXiga suhtlemisele järgnevalt pöördus kostja
XXXXpoole. Kuna viimati nimetatud kinnisvarabüroo esmane arvamus korteri väärtuse kohta oli
kostjale sobiv, siis tellis kostja neilt ka hindamisakti. Viidatud hindamisaktist nähtuvalt on korteri
ülevaatuse kuupäev 30.04.2015 ning hindamisaktist nähtuvalt on hindaja teinud selle tarvis
väljavõtteid e-kinnistusraamatust 06.05.2015, mis kinnitab, et nimetatud kuupäeva seisuga oli
kostja juba hindamisakti XXXXkinnisvarabüroolt tellinud. Hageja poolt koostatud hindamisaktis on
märgitud korteri ülevaatamise kuupäevaks 11.05.2015 ja hindamisakti tellimuse kuupäevaks samuti
11.05.2015. Kostjale on korteri selleaegne omanik XXXXkinnitanud, et hindaja XXXXkäis
korteriga tutvumas kas 28.04.2015 või 29.04.2015. Peale nimetatud kuupäeva ei ole hindaja
XXXXega ükski teine hageja maakler / hindaja korteri ülevaatust teostanud. Seejuures on
vaidlusalusel juhul oluline ka asjaolu, et kostja puhul on tegemist hageja püsikliendiga, kes on
viimase ca 3 aasta jooksul tellinud hagejalt 16 hindamisakti ning tasunud kõigi nende hindamiste
eest korrektselt, arveid kokku summas 1665 eurot. Kostja on arve tasumisest keeldunud, kuna ta ei
ole hagejalt hindamisakti tellinud ega ole ka seda hindamisakti saanud. Hagejal ei ole õigust esitada
kostjale ka arvet korteri väärtuse kohta suuliselt antud n.ö eelhinnangu eest. Kostja palub jätta hagi
rahuldamata ja menetluskulud hageja kanda.
Kohtu põhjendused
4. Kohus, tutvunud kohtule esitatud kirjalike tõenditega, kuulanud ära poolte seletused ning
hinnanud tõendeid kogumis, asub seisukohale, et hagi ei ole põhjendatud ja tõendatud ja tuleb jätta
rahuldamata.
5. Tsiviilkohtumenetluse seadustiku (TsMS) § 230 lg 1 kohaselt peab kumbki pool tõendama neid
asjaolusid, millele tuginevad tema nõuded ja vastuväited; lg 2 kohaselt tõendeid esitavad
menetlusosalised. TsMS § 231 lg 4 alusel omaksvõttu eeldatakse, kuni vastaspool ei vaidlusta
faktilise asjaolu kohta esitatud väidet selgesõnaliselt ja vaidlustamise tahe ei ilmne ka poole
muudest avaldustest. TsMS § 5 lg 1 ja § 436 lg 2 kohaselt lahendab kohus tsiviilasja vaid nende
asjaolude alusel, mida pooled on asjas esitanud. TsMS § 5 lg 2 kohaselt on pooltel võrdne õigus ja
võimalus oma väiteid põhjendada ja vastaspoole esitatu ümber lükata või sellele vastu vaielda. Pool


                                                                                                      3
määrab ise, mis asjaolud ta oma nõude põhjendamiseks esitab ja milliste tõenditega neid asjaolusid
tõendab.
6. TsMS § 438 lg 1 esimese lause kohaselt otsust tehes hindab kohus tõendeid, otsustab, mis
asjaolud on tuvastatud, millist õigusakti tuleb asjas kohaldada ja kas hagi kuulub rahuldamisele.

7. Hagiavalduse kohaselt kostja tellis hagejalt 2015. aasta mais eksperthinnangu korteriomandile
asukohaga XXXX, Rakvere linn turuväärtuse määramiseks. Hageja esindaja XXXXkäis
korteriomandiga kohapeal tutvumas 11.05.2015, tegi korteriomandist fotod, koostas
eksperthinnangu ja edastas arve kostjale. Kostja arvet ei tasunud, väites et ta ei ole hageja poolt
osutatud teenust tellinud. Hageja palub kostjalt välja mõista põhivõlgnevus 100 eurot, hagiavalduse
esitamise päevaks sissenõutavaks muutunud viivis 100 eurot ja alates 05.01.2016 viivis VÕS § 113
sätestatud määras kuni kohtulahendi jõustumiseni.

8. Kostja vastuväidete kohaselt ei ole ta hagejalt teenust tellinud ja pooled ei ole lepingut sõlminud.
Hageja kinnisvarahindaja lubas korterit vaadata ja öelda, kui suure summa peale saab hindamisakti
teha, telefonikõne pakkumiste saamiseks ei ole suulise käsunduslepingu sõlmimine. Poolte vahel oli
välja kujunenud tava, et enne hindamisakti tellimist annab maakler/hindaja oma esmase arvamuse,
millise hinnaga akti saab koostada ning alles seejärel otsustab kostja, kas ta soovib akti tellida.
Kuivõrd hindaja XXXX oli korteri vahetus läheduses, tegi ta ettepaneku, et läheb vaatab kiirelt
korteri üle ning seejärel ütleb, mis hinnaga saab hindamisakti koostada. Peale korteri üle vaatamist
teavitas XXXX, et ilmselt oleks hindamisakti kohane väärtus 13 000 eurot. Kuna sellise hinnaga
hindamisakti tellimise vastu ei olnud kostjal huvi, siis teavitas kostja, et ei soovi hindamisakti
tellida. Kostja tellis hindamisakti XXXXkinnisvarabüroolt. Kostja sai hageja poolt koostatud
hindamisaktist teada 18.06.2015, kui hageja edastas kostjale arve. Kostja teavitas hagejat kohe, et
kostja ei ole ekspertarvamust tellinud. Kostja on hageja püsikliendina ka varasemalt tellinud
hindamisakte ning poolte vahel on välja kujunenud tava, et hageja ei esita kostjale hinnatava vara
n.ö. eelhinnangu eest arvet ning selle eelhinnangu alusel on kostjal õigus otsustada, kas ta soovib
hindamisakti tellida või mitte.

9. Poolte vahel on seega vaidlus selle üle, kas kostja tellis hagejalt kirjaliku eksperthinnangu, mis
on hinnatav käsunduslepinguna.

10. Võlaõigusseaduse (VÕS) § 76 lg 1 kohaselt tuleb kohustus täita vastavalt lepingule või
seadusele. VÕS § 100 järgi kohustuse rikkumine on võlasuhtest tuleneva kohustuse täitmata jätmine
või mittekohane täitmine, sealhulgas täitmisega viivitamine. VÕS § 101 lg 1 p 1 alusel kui võlgnik
on kohustust rikkunud, võib võlausaldaja nõuda kohustuse täitmist. Vastavalt VÕS § 108 lg 1 kui
võlgnik rikub raha maksmise kohustust, võib võlausaldaja nõuda selle täitmist.

11. VÕS § 8 lg 1 kohaselt leping on tehing kahe või enama isiku (lepingupooled) vahel, millega
lepingupool kohustub või lepingupooled kohustuvad midagi tegema või tegemata jätma. VÕS § 619
kohaselt käsunduslepinguga kohustub üks isik (käsundisaaja) vastavalt lepingule osutama teisele
isikule (käsundiandja) teenuseid (täitma käsundi), käsundiandja aga maksma talle selle eest tasu, kui
selles on kokku lepitud.

12. Kohtu hinnangul ei ole hageja tõendanud poolte vahel lepingu sõlmimist ning asjaolu, et kostja
tellis hagejalt eksperthinnangu korteriomandile asukohaga XXXX, Rakvere linn turuväärtuse
määramiseks. Kohus on seisukohal, et hagiavalduse asjaolud ja esitatud tõendid, et hageja koostas
eksperthinnangu (tlk 29-55), esitas kostjale arve (tlk 58) ja käis korteriomandiga tutvumas, ainuüksi
ei kinnita poolte vahelise lepingu olemasolu, mille tingimustel kokku lepiti.

13. Hageja esitatud eksperthinnangust nähtuvalt on hindamisaruande kuupäev 14.05.2015 (tlk 29),
korteriomandi väärtuse kuupäev 11.05.2015 (tlk 29) ning ülevaatuse kuupäev 11.05.2015 (tlk 31).
                                                                                                     4
Kostja poolt tõendina esitatud XXXXeksperthinnangust (tlk 91-109) nähtuvalt on korteriomandi
väärtuse kuupäev 30.04.2015, ülevaatuse kuupäev 30.04.2015 ja hindamisaruande kuupäev
18.05.2015, samuti nähtub nimetatud eksperthinnangu lisast 4, et elektrooniline väljavõte
korteriomandist on võetud 06.05.2015. Kohtu hinnangul ei ole käesoleval juhul hageja tõendanud,
et hageja maakler/hindaja käis nimetatud korteriomandit vaatamas 11.05.2015.a. Hageja poolt
esitatud kõneeristuses (tlk 177- 179) ei tõenda samuti poolte vahelise lepingu olemasolu ega
asjaolu, et 11.05.2015 käis hageja maakler/hindaja korteriomandit üle vaatamas. Üksnes
kõneeristuse väljavõte ei tõenda, et nimetatud kuupäeval käidi korteriomandit vaatamas. Samuti on
kohus üle kuulanud tunnistajana korteriomandi endise omaniku XXXX(tlk 175), kelle tunnistuse
kohaselt käis hageja hindaja korterit vaatamas 28 või 29 mai. 2015.a. Isegi juhul, kui hageja
esindaja käis korteriomandiga tutvumas 11.05.2016, ei tõendaks nimetatud asjaolu, et poolte vahel
on leping sõlmitud, millistele asjaoludele tuginedes hageja tasu nõuab.

14. Kohtu hinnangul ei ole hageja esitanud tõendeid, mis tõendaksid kostja poolt hindamisakti
tellimist. Kostja väitel on hageja ja kostja vahel välja kujunenud tava, et enne hindamisakti tellimist
annab maakler/hindaja oma esmase arvamuse, millise hinnaga akti saab koostada ning alles seejärel
otsustab kostja, kas ta soovib kirjalikku hinnangut tellida. Kostja on varasemalt tellinud hagejalt
mitmeid eksperthinnanguid ja kõik arved tasunud. Välja kujunenud tava osas on kostja esitanud
kohtule e-kirjad kostja ja hageja maakleri vahelisest suhtlusest (tlk 140-144). VÕS § 25 lg 1
kohaselt lepingupooled on oma majandus- või kutsetegevuses sõlmitud lepingu puhul kohustatud
järgima iga tava, mille järgimises nad on kokku leppinud, ja praktikat, mis on nendevahelistes
suhetes tekkinud. Sama paragrahvi lg 2 kohaselt kui lepingupooled ei ole teisiti kokku leppinud, on
nad majandus- või kutsetegevuses sõlmitud lepingu puhul samuti kohustatud järgima iga tava, mida
isikud, kes seda liiki lepinguid vastaval tegevus- või kutsealal sõlmivad, tavaliselt tunnevad ja
enamasti arvestavad, välja arvatud juhul, kui sellise tava järgimine oleks vastuolus seadusega või ei
oleks vastavalt asjaoludele mõistlik. Hageja ei ole esitanud vastuväited selles osas, et hageja ja
kostja vahel välja kujunenud tava, et enne hindamisakti tellimist annab maakler/hindaja oma esmase
arvamuse, millise hinnaga akti saab koostada ning alles seejärel otsustab kostja, kas ta soovib akti
tellida ning, et kostja on varasemalt tellinud hagejalt mitmeid eksperthinnanguid ja kõik arved
tasunud, mis toetab samuti kostja vastuväiteid, et kostja küsis hagejalt vastavalt välja kujunenud
tavale maakleri/hindaja esmaarvamust.

15. Tsiviilseadustiku üldosa seaduse (TsÜS) § 5 alusel tsiviilõigused ja -kohustused tekivad
tehingutest, seaduses sätestatud sündmustest ja muudest toimingutest, millega seadus seob
tsiviilõiguste ja -kohustuste tekkimise, samuti õigusvastastest tegudest. Kohus nõustub kostjaga
selles, sest poolte lepingulist suhet ei kinnita dokumentaalsed tõendid ega poolte kohtuistungil
antud seletused. TsMS § 230 lg 2 kohaselt esitavad tõendeid menetlusosalised, § 199 lg 1 p 3
võimaldab poolel esitada taotlusi, TsMS § 436 lg 2 alusel rajab kohus otsuse üksnes asjas esitatud ja
kogutud tõenditele. Menetlusosalisel on õigus tõendeid esitada (TsMS § 199) ja samas kohustus
oma väiteid tõendada (TsMS § 230 lg 1). Kohtu korraldaval istungil tegi kohus ettepaneku
menetlusosalistele kuulata üle tunnistajad. Kohtuistungile ütlusi andma ilmunud tunnistajate
ütlustega ei selgunud ka võimalike muude hagejaga sõlmitud kokkulepped.

16. Eeltoodust tulenevalt jätab kohus hagi rahuldamata. Kohus leiab, et kuivõrd tõendamata on
poolte vaheline lepinguline suhe, ei saa olla VÕS § 8 lg 1 alusel kohtule esitatud rahaline nõue
kostjale täitmiseks kohustuslik. VÕS § 76 lg 1 kohaselt kohustus tuleb täita vastavalt lepingule või
seadusele. VÕS § 100 sätestab, et kohustuse rikkumine on võlasuhtest tuleneva kohustuse täitmata
jätmine või mittekohane täitmine, sealhulgas täitmisega viivitamine. Vastavalt VÕS § 115 lg 1 kui
võlgnik rikub kohustust, võib võlausaldaja koos kohustuse täitmisega või selle asemel nõuda
võlgnikult kohustuse rikkumisega tekitatud kahju hüvitamist, välja arvatud juhul, kui võlgnik
kohustuse rikkumise eest ei vastuta või kui kahju ei kuulu seadusest tulenevalt muul põhjusel
hüvitamisele.

                                                                                                     5
Menetluskulud
17. TsMS § 124 lg 1, § 133 lg 1 ja 2 alusel on hagihinnaks 113,8 eurot.
18. Kuna kohus jättis hagi rahuldamata, siis juhindudes TsMS § 173 jätab kohus kostja
menetluskulud hageja kanda.
19. Tulenevalt TsMS § 174 lg 1 ja 2, § 177 lg 1 p 1 määrab kohus käesolevaga kindlaks
menetluskulude rahalise suuruse. TsMS § 174 lg 8 kohaselt kohus määrab menetluskulude rahalise
suuruse kindlaks hagita menetluse sätete kohaselt, arvestades käesolevas jaos sätestatud erisusi.
Hagita menetluses lahendatavas asjas rakendab kohus TsMS § 477 lg 7 kohaselt uurimispõhimõtet,
st kontrollib avalduse vastavust seadusele ja avalduse tõendatust ka juhul, kui sellele ei ole esitatud
vastuväiteid. Seejuures ei ole kohus TsMS § 477 lg 5 järgi seotud menetlusosaliste esitatud
asjaoludega ega nende hinnanguga asjaoludele (RKTKm 03.06.2013, 3-2-1-65-13 p 14). Kohus
märgib, et kulude teiselt menetlusosaliselt väljamõistmise aluseks ei ole mitte lepingulise esindaja
poolt esitatud arved, vaid kulude põhjendatus ja vajalikkus. TsMS § 138 lg 1 kohaselt on
menetluskulud menetlusosaliste kohtukulud ja kohtuvälised kulud. TsMS § 138 lg 2 alusel
kohtukulud on riigilõiv, kautsjon ning asja läbivaatamise kulud. Kohtuvälised kulud on TsMS § 144
p 1 kohaselt menetlusosaliste esindajate ja nõustajate kulu.

20. Kostja on kohtule esitanud avalduse menetluskulude väljamõistmiseks. Kostja menetluskuluks
on vastavalt 26.05.2016 esitatud menetluskulude nimekirjale õigusabikulud summas 1120 eurot
(ilma käibemaksuta), sh 18.02.2016 nõupidamine kliendiga tsiviilasjas vaidluse all olevate
asjaoludega seoses (40 minutit), 29.02.2016 kostja vastuse koostamine tsiviilasjas nr 2-15-121766
(3 tundi), 08.03.2016 istungiks ettevalmistamine ja osalemine kohtuistungil (1 h 30 min),
06.04.2016 taotluse koostamine tsiviilasjas nr 2-15-121766 (40 min), 14.04.2016 istungiks
ettevalmistamine (15 min) ja osalemine kohtuistungil (50 min), 26.05.2016 istungiks
ettevalmistamine (15 min) ja osalemine kohtuistungil (50 min). Lisaks palub kostja
menetluskuludena välja mõista hagejalt äriregistrist tehtud päringute tasu summas 6 eurot. Kostja
palub hagejalt välja mõista viivis alates menetluskulude suurust kindlaks tegeva lahendi
jõustumisest kuni täitmiseni VÕS § 113 lg 1 sätestatud määras.

21. Kohtu hinnangul on kostja õigusabi kulu põhjendatud ja vajalik osaliselt. Kohtu hinnangul on
põhjendatud ja vajalik ajakulu nõupidamiseks kliendiga 30 minutit, kostja vastuse koostamiseks 1,5
tundi, arvestades, et tegemist on lihtsa vaidlusega, kus puuduvad keerukad asjaolud. Kohus peab
põhjendatud ajakuluks kohtuistungiteks ettevalmistumisel ja kohtuistungitel osalemisel kokku 3
tundi. 06.04.2016 taotluse koostamiseks peab kohus põhjendatud ajakuluks 20 minutit, arvestades,
et tegemist oli taotlusega tõendite kogumiseks ning nimelt kõneeristuse saamiseks.
Äriregistripäringud summas 6 eurot on kohtu hinnangul põhjendatud kulu.

22. Kuivõrd käesoleval juhul on tegemist lihtsa võla nõude vaidlusega ja hagi hinnaks on 113,85
eurot, siis kohtu hinnangul ei ole põhjendatud esindaja tunnihind 140 eurot. Kohus vähendab
esindaja tunnihinda poole võrra ning peab põhjendatuks esindaja tunnihinnaks 70 eurot tunnis.
Kokku on põhjendatud kostja õigusabikulu summas 379,33 eurot.
/allkirjastatud digitaalselt/
Liili Lauri
kohtunik




                                                                                                     6

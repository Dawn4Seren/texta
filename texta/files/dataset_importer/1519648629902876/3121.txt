                         KOHTUMÄÄRUS

 Kohus                            Tartu Maakohus

 Määruse tegemise aeg ja koht     10. novembril 2016. a Tartu kohtumajas

 Kriminaalasja number             1-14-9044

 Kohtukoosseis                    Kohtunik Peet Teidearu

 Kohtuistungi sekretär            Kelly Kasepuu

 Prokurör                         Lõuna Ringkonnaprokuratuuri abiprokurör Meelis Juursoo
                                  (istungil ei osalenud)

 Kriminaalasi                     Erki Vaariku tingimisi enne tähtaja lõppemist vangistusest
                                  vabastamise otsustamine

 Süüdimõistetu                    Erki Vaarik
                                  isikukood: 38908150377; viibimiskoht: Tartu Vangla
                                  asukohaga Turu 56, Tartu; elukoht vabanemise korral: XXXX


 Kaitsja                          Vandeadvokaadi vanemabi Kalju Kutsar riigi õigusabi korras

Juhindudes kriminaalmenetluse seadustiku (edaspidi KrMS) § 180 lg-st 1, 426 lg-test 1 ja 2 ja §
432 lg-test 3, 32, 33, kohtunik

                                           määras:

   1. Jätta Erki Vaarik Tartu Maakohtu 17.02.2015. a otsusega kriminaalasjas nr 1-14-
      9044 mõistetud vangistuse kandmiselt tingimisi enne tähtaega vabastamata.
   2. Vanglal edastada Erki Vaariku ennetähtaegse vabastamise materjalid kohtule uuesti
      4 (neli) kuud pärast käesoleva kohtumääruse jõustumist.
   3. Välja mõista Erki Vaarikult riigi tuludesse riigi õigusabi korras määratud kaitsjale
      makstud tasu 136 (ükssada kolmkümmend kuus) eurot ja 80 (kaheksakümmend)
      senti.

Makseinfo
Riigi kasuks välja mõistetud menetluskulud tuleb tasuda Maksu- ja Tolliameti arveldusarvele nr
EE351010052031000004 SEB Pank AS-is või arveldusarvele nr EE502200221014193355


                                                                                             1
Swedbank AS-is või arveldusarvele nr EE401700017002872300 Nordea Bank Finland PLC Eesti
filiaalis või arveldusarvele nr EE873300333499990003 Danske Bank AS Eesti filiaalis.

Menetluskulude tasumisel tuleb viitenumbriks märkida 99915700011110, selgituseks tuleb
märkida kohustatud isiku nimi, kohtuasja number ning makseliigi nimetus.

Vastavalt KrMS § 417 lg-le 2 ja §-le 423 on menetluskulude tasumiseks aega 1 kuu alates
kohtulahendi jõustumisest. Eelnimetatud tähtajaks menetluskulude tasumata jätmise korral
pööratakse kohtumäärus menetluskulude osas sundtäitmisele täitemenetluse seadustikus
ettenähtud korras. Täitemenetlusega kaasnevad täitemenetluse kulud, mis nõutakse välja
võlgnikult.

Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu Maakohtule
kirjalik määruskaebus 15 päeva jooksul, alates päevast, mil isik sai vaidlustatavast kohtumäärusest
teada või pidi teda saama.

Menetluse käik ja asjaolud
Tartu Maakohtu 17.02.2015. a otsusega kriminaalasjas nr 1-14-9044 tunnistati Erki Vaarik süüdi
karistusseadustiku (edaspidi KarS) § 184 lg 2 p-de 1, 2 järgi ja mõisteti temale karistuseks 3 aastat
ja 6 kuud vangistust. KarS § 68 lg 1 alusel hakati karistuse kandmise aja algust lugema alates Erki
Vaariku kahtlustatavana kinnipidamisest, s.o alates 15.05.2014. a. Kohtuotsus jõustus 05.03.2015.
a.
Kinnipeetava karistusaeg algas seega 05.03.2015. ja lõppeks selle täieliku ärakandmise korral
15.11.2017. a.
14.09.2016. a esitas Tartu Vangla maakohtule materjalid Erki Vaariku vangistusest tingimisi enne
tähtaega vabastamise kohta KarS § 76 lg 2 p 2 järgi. Materjalidest nähtuvalt vangla toetab Erki
Vaariku tingimisi ennetähtaegset vabastamist.

Kohtumenetluse poolte seisukohad
Prokurör esitas Erki Vaariku tingimisi enne tähtaega vabastamise võimalikkuse kohta kirjaliku
seisukoha, milles nõustub Tartu Vangla seisukohaga. Vaatamata sellele, et Erki Vaarik kannab
liitkaristust I astme kuriteo eest, et tal on kehtivad distsiplinaarkaristused ning et ta pani oma
viimase kuriteo toime katseajal, võiks ta siiski ennetähtaegselt vabastada. Ülejäänud karistusajaks
käitumiskontrollile allutamine võiks tema puhul olla tulemuslikum, kui järelejäänud vangistuse
lõpuni kandmine. Erki Vaarik on motiveeritud loobuma kuritegelikust käitumisest. Ta on osalenud
erinevates sotsiaalprogrammides, läbinud puidupingitöölise kursused, osalenud vangla tööhõives.
Lisaks on tal vabanedes olemas kindel elukoht õe juures, kes on lubanud teda toetada töö otsimisel
ning pakkunud ka materiaalset tuge.

Erki Vaarik avaldas kohtule, et soovib ennetähtaegselt vabaneda ning on nõus nende lisa-
kohustustega, mille osas vangla on ettepaneku teinud tema võimalikul vabastamisel.

Kaitsja toetas Erki Vaariku tingimisi enne tähtaega vabastamist, kuna kõik eeldused selleks on
olemas. Erki Vaarikule vanglast antud iseloomustus on positiivne. Distsiplinaarkaristusi on talle
küll kohaldatud, kuid need on olnud seotud suitsetamiskorra rikkumisega. Nüüdseks on Erki
Vaarik suutnud sellest pahest loobuda. Elukoht on tal vabaduses olemas, tal on ka võimalus minna
tööle XXXX. Erki Vaarik on nõus ka kõikide kohustustega, mis katseajaga kaasnevad.



                                                                                                   2
Kohtuniku seisukoht
Erki Vaarik kannab karistust KarS § 184 lg 2 p-de 1, 2 järgi, mis on tahtlik esimese astme kuritegu.
KarS § 76 lg 2 p 2 kohaselt võib kohus tahtlikus esimese astme kuriteos süüdlase katseajaga
tingimisi enne tähtaega vabastada, kui ta on tegelikult ära kandnud vähemalt kaks kolmandikku
mõistetud karistusajast, kuid mitte vähem kui 4 kuud. Käesolevaks ajaks on Erki Vaarik temale
mõistetud karistusajast vähemalt kaks kolmandikku, kuid mitte vähem kui 4 kuud ära kandnud.
Seega on olemas formaalne alus tema vangistusest tingimisi ennetähtaegseks vabastamiseks.

KarS § 76 lg 4 järgi arvestab kohus tingimisi enne tähtaega vangistusest vabastamise otsustamisel
materiaalse alusena kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib süüdlasele
kaasa tuua tingimisi enne tähtaega karistusest vabastamine.

Kohtule esitatud materjalidest nähtub, et Erki Vaariku kuritegelik aktiivsus on olnud suur. Teda
on korduvalt karistatud vägivallaga seotud kuritegude toimepanemise eest, viimasel korral
karistati teda narkootiliste ainete suures koguses ebaseadusliku käitlemise eest, mis oli toime
pandud korduvalt ja isikute grupis. Karistuseks on talle kohaldatud nii tingimisi kui ka reaalseid
vangistusi. Ükski kohaldatud meetmetest mõju ei avaldanud – Erki Vaarik jätkas õigusvastast
käitumist, seda isegi katseajal olles. Seejuures oli tema kuritegude toimepanemise
soodusteguriteks alkoholi liigtarbimine ning sellega kaasnev impulsiivsus ja agressiivsus, samuti
kergesti mõjutatavus teiste isikute poolt ning varalise kasu saamine.

Positiivne on see, et käesoleva vangistuse kandmise ajal on kinnipeetav tegelenud
taasühiskonnastavate tegevustega ning püüdnud uute kuritegude toimepanemiseni viivaid riske
maandada. Ta on osalenud majandustöödel, omandanud puidupingi töölise eriala ning läbinud
sotsiaalprogrammi „Õige hetk“, mis peaks aitama tal paremini aru saada oma käitumise ajenditest
ja nende võimalikest tagajärgedest.

Hea on seegi, et Erki Vaarikul on olemas vangistusest vabanemisel kindel elukoht, kokkulepped
töökoha osas ning lähedaste inimeste toetus ja tugi, kuna printsiibis peaks need aitama tal
valutumalt naasta ühiskonda ning hoiduda uute kuritegude toimepanekust.

Sellisetele positiivsetele asjaoludele vaatamata leiab kohus, et Erki Vaariku ennetähtaegne
vabastamine on käesoleval ajal ennatlik. Nimelt on vangistusest ennetähtaegse vabastamise
oluliseks tingimuseks süüdimõistetu õiguspärane käitumine vanglas, kuna see on oluline näitaja,
mis viitab süüdimõistetule kohaldatud karistuse tulemuslikkusele eripreventiivses mõttes. Kohtule
esitatud materjalidest nähtub aga, et Erki Vaarik seda eeldust täitnud ei ole. Tal on neli kehtivat
distsiplinaarkaristust vanglasisese suitsetamiskorra rikkumise eest. Tegu ei ole väikeste
rikkumistega, kui arvestada situatsiooni, milles kinnipeetav viibib. Nimelt võimaldab vanglas
suitsetamistarvete enda juures hoidmine vanglasisese subkultuuri teket, kuivõrd praktika näitab, et
kinnipeetavad kasutavad sigarette vanglasisese valuutana. Samuti suurendab selleks
mitteettenähtud kohas suitsetamine tulekahju tekkimise ohtu ning ohustab kaaskinnipeetavate
tervist. Lisaks tuleb arvestada sellega, et Erki Vaarik viibib kinnipidamisasutuses ning järelikult
ongi ta allutatud rangemale korrale ning tingimustele kui tavaelus. Kui Erki Vaarik sellega ei
arvesta ning ignoreerib vangla sisekorda, siis see näitab tema üleolevat suhtumist ühiskonnaelu
reeglitesse ka laiemalt. Asjaolu, et isik on allumatu vangistuse tingimustes, viitab suurele ohule,
et ta on seda ka vabaduses. Järelikult on olemas suur oht, et Erki Vaarik ei suuda või ei soovi
vabaduseski ennast ühiskonnas kehtestatud reeglitele allutada ning jätkab kuritegude
toimepanekut.



                                                                                                  3
Lisaks rõhutab kohus seda, et ennetähtaegne vabastamine ei ole kinnipeetavale tagatud absoluutne
õigus vabanemiseks. See on siiski vaid seadusega antud võimalus vabastada erandkorras need
isikud, kes on oma käitumisega näidanud, et nad on karistuse ja selle kandmise ajal kohaldatud
rehabilitatsioonitegevuse mõjul teinud vajalikke järeldusi, ning kelle puhul kohtul tekib piisav
veendumus, et nad ei jätka kuritegude toimepanemist.

KrMS § 426 lg 2 sätestab, et kui täitmiskohtunik keeldub süüdimõistetu tingimisi enne tähtaja
lõppemist vangistusest vabastamisest, võib ta määrata vangistusseaduse § 76 lg-s 3 sätestatud
kuuekuulisest või lg-s 4 sätestatud ühe aasta pikkusest tähtajast pikema või lühema tähtaja, millal
vabastamise küsimust uuesti arutada. Arvestades ülaltoodut ning KrMS § 426 lg-s 2 sätestatut,
leiab kohtunik, et Erki Vaariku ennetähtaegse vabastamise materjalid tuleb kohtule uuesti edastada
4 kuud pärast käesoleva kohtumääruse jõustumist. Kohtunik on seisukohal, et selline ajavahemik
on piisav, et hinnata seda, kas Erki Vaarik suudab enda käitumist kontrollida ning on
põhimõtteliseltki võimeline end ühiskonnaelureeglitele allutama.

Menetluskulud
Käesolevas asjas on menetluskuludeks Erki Vaariku riigi õigusabi korras määratud kaitsjale
makstud tasu ning sõidukulud kogusummas 136,80 eurot (KrMS § 175 lg 1 p 4). Lähtuvalt KrMS
§ 180 lg-st 1 tulevad riigi õigusabi osutamisega seotud kulud hüvitada Erki Vaarikul.



Peet Teidearu
Kohtunik
/allkirjastatud digitaalselt/




                                                                                                 4

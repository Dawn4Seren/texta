                                                                                   4-16-1893




                            KOHTUOTSUS
                                 EESTI VABARIIGI NIMEL


Kohus                                Harju Maakohus
Otsuse tegemise aeg ja koht          14. aprill 2016, Tallinn
Väärteoasja number                   4-16-1893 (2302,16,001549)
Kohtunik                             Märt Toming
Kohtuistungisekretär                 Eda Loor
Tõlk                                 Maksim Tšurkin
Väärteoasi                           Andrei Kuskovi kaitsja kaebus Põhja Prefektuuri
                                     Korrakaitsebüroo    liiklusjärelevalvekeskuse    liiklus-
                                     menetlustalituse vanemväärteomenetleja Triinu Riigori
                                     18.02.2016 otsusele väärteoasjas nr 2302,16,001549
                                     Andrei Kuskovi karistamises LS § 227 lg 3 ettenähtud
                                     väärteo toimepanemise eest rahatrahviga 100 trahviühiku
                                     ulatuses, so 400 eurot ja LS § 227 lg 5 p 2 alusel
                                     lisakaristusena     mootorsõiduki         juhtimisõiguse
                                     äravõtmisega 3 kuuks
Menetlusest osa võtnud isikud        Kohtuvälise menetleja esindaja: Enel Kuiv
                                     Menetlusalune isik: Andrei Kuskov, ik: 38005210313;
                                     elukoht: XXX
                                     Kaitsja: Maano Saareväli, AB Sirk ja Saareväli,
                                     Vabaduse pst 59, Tallinn, Harju maakond, 11211
RESOLUTSIOON
 1.    Jätta Andrei Kuskovi kaitsja kaebus Põhja Prefektuuri Korrakaitsebüroo
       liiklusjärelevalvekeskuse liiklusmenetlustalituse vanemväärteomenetleja Triinu Riigori
       18.02.2016 otsusele väärteoasjas nr 2302,16,001549 Andrei Kuskovi karistamises LS §
       227 lg 3 ettenähtud väärteo toimepanemise eest rahatrahviga 100 trahviühiku ulatuses,
       so 400 eurot ja LS § 227 lg 5 p 2 alusel lisakaristusena mootorsõiduki juhtimisõiguse
       äravõtmisega 3 kuuks rahuldamata.
 2.    Jätta       Põhja      Prefektuuri      Korrakaitsebüroo      liiklusjärelevalvekeskuse
       liiklusmenetlustalituse vanemväärteomenetleja Triinu Riigori 18.02.2016 otsus
       väärteoasjas nr 2302,16,001549 Andrei Kuskovi karistamises LS § 227 lg 3 ettenähtud
       väärteo toimepanemise eest rahatrahviga 100 trahviühiku ulatuses, so 400 eurot ja LS §
       227 lg 5 p 2 alusel lisakaristusena mootorsõiduki juhtimisõiguse äravõtmisega 3 kuuks
       muutmata ja tühistamata.
 3.    Määratud lisakaristuse, s.o mootorsõiduki juhtimisõiguse äravõtmise 3-kuuline tähtaeg
                                               1
      algab kohtuotsuse jõustumisest ning lõpeb 3-kuulise tähtaja möödumisel.
 4.   Vastavalt LS § 127 sätetele tuleb pärast otsuse jõustumist viie tööpäeva jooksul juhiluba
      loovutada Maanteeametile.
 5.   Vaidlustatud otsusega määratud rahatrahv 400 (nelisada) eurot tuleb edasikaebe tähtaja,
      s.o 30 päeva jooksul kohtuotsuse kuulutamisest tasuda vaidlustatud otsuses märgitud
      Rahandusministeeriumi arveldusarvele, märkides ära kohustusliku viitenumbri
      10220165027206.
 6.   VTMS § 204 lg 3 kohaselt, juhul, kui süüdlane ei ole tasunud rahatrahvi täies ulatuses
      kohtuotsuse peale edasikaebamise tähtaja jooksul, saadab lahendit täitmisele pöörav
      asutus, antud juhul kohtuväline menetleja, kümne päeva jooksul kohtutäiturile lahendi
      koopia, millele on tehtud märge jõustumise kohta.
Edasikaebamise kord
Kohtuotsusele võib menetlusaluse isiku advokaadist kaitsja, kohtuväline menetleja või tema
advokaadist esindaja esitada kassatsioonkaebuse. Kui kohtumenetluse pool soovib kasutada
kassatsiooniõigust, peab ta sellest kirjalikult teatama maakohtule seitsme päeva jooksul alates
kohtuotsuse lõpposa kuulutamisest. Kui üks kohtumenetluse pool on seitsmepäevase tähtaja
jooksul teatanud kassatsiooniõiguse kasutamise soovist ega ole sellest loobunud, on ülejäänud
kohtumenetluse pooltel kassatsiooniõigus olenemata sellest, kas nad ise on kassatsiooniõiguse
kasutamise soovist teatanud. Kassatsioon esitatakse Riigikohtule kirjalikult 30 päeva jooksul
alates otsuse avalikult teatavakstegemisest. Kohtuotsus on Harju Maakohtu Liivalaia
kohtumaja kantseleis Liivalaia 24 tutvumiseks kättesaadav alates otsuse kuulutamisest, s.o
alates 14.04.2016. Kui kassatsioonkaebuse esitamise soovist 7 päeva jooksul ei teatata,
jõustub kohtuotsus 22.04.2016. Kassatsiooniõiguse soovist 7 päevase teatamistähtaja jooksul
teatamise korral on kassatsiooni esitamise viimane tähtaeg 16.05.2016. Kui
kassatsioonkaebuse esitamisest teatamise järgselt kassatsiooni ei esitata, jõustub kohtuotsus
17.05.2016.
Kaebuse läbivaatamisel kohus tuvastas:
Põhja Prefektuuri Korrakaitsebüroo liiklusjärelevalvekeskuse liiklusmenetlustalituse
vanemväärteomenetleja Triinu Riigori 18.02.2016 otsusega väärteoasjas nr 2302,15,001549
karistati Andrei Kuskovi LS § 227 lg 3 ettenähtud väärteo toimepanemise eest rahatrahviga
100 trahviühiku ulatuses, so 400 eurot ja LS § 227 lg 5 p 2 alusel lisakaristusena
mootorsõiduki juhtimisõiguse äravõtmisega 3 kuuks selles, et Andrei Kuskov 30.01.2016 kell
12.36 Suur-Sõjamäe 30 juures Lasnamäe linnaosas Tallinnas juhtis mootorsõidukit kiirusega
95 (+/-3) km/h, teelõigul, kus suurim lubatud kiirus oli 50 km/h, ületades sellega lubatud
sõidukiirust mitte vähem kui 42 km/h, millega rikkus LS § 15 lg 1 p 2 nõudeid ja pani toime
LS § 227 lg 3 ettenähtud väärteo.
Otsusele esitas menetlusaluse isiku kaitsja kaebuse
Esitatud kaebuses vaidlustatakse kohtuvälise menetleja otsus karistuse kohaldamise ja selle
raskuse osas.
Karistusregistri andmete kohaselt on menetlusaluse isiku kohta karistusregistrisse kantud
andmed kolme järgmise väärteokaristuse kohta:
21.12.2015 otsus, LS § 232, trahv 140 eur,
04.04.2015 otsus LS § 227 lg 2, trahv 200 eur,
04.12.2013 otsus, LS § 227 lg 1, trahv 200 eur.
Sellistest karistusandmetest on lähtunud ka kohtuväline menetleja. Iseenesest on
karistusandmed õiged. Samas kolmandas positsioonis märgitud karistus võiks olla kustunud.
Menetlusalune isik tasus nimetatud karistusest 100 €. Asjaolude tõttu ununes teise osamakse
tegemine. Kohtuväline menetleja edastas karistuse kohtutäiturile täitmiseks. Kohtutäituri
büroo töötaja eksituse tõttu jäi menetlusaluse isiku trahv koos veel mitme isiku trahviga aga
täitmisele võtmata. See asjaolu selgus 10.03.2016 seoses kaitsja poolt läbi viidud uurimisega.
Kui trahv oleks õigeaegselt täitmisele võetud, oleks menetlusalusele isikule tasumata

                                              2
trahviosa meenunud ja see oleks saanud ka tasutud. Tänaseks oleks võinud trahv olla
kustunud.
Kaitse mõistab, et osaliselt vastutab oma karistuse täitmise eest ka menetlusalune isik, kuid
täitemenetluse süsteem on samas loodudki selleks, et täitmata karistused saaksid õigeaegselt
ja kiirelt täidetud. Kaitse leiab, et 04.12.2013 määratud karistus tuleks karistuse täitmisel jätta
tähelepanuta. Tänaseks on puuduolev summa tasutud.
Kohtuväline menetleja on süüd oluliselt suurendava asjaoluna toonud esile kiiruse ületamise
50 km/h piirangualas. Samas saabki lubatud kiirust ületada üksnes siis, kui mõõdetud kiirus
ületab lubatud kiiruse. Teisisõnu – alati on tegemist mõne piirangualaga ning kiiruse
ületamine jääb kiiruse ületamiseks sõltumata sellest, kas kiirust ületatakse asulas või
väljaspool asulat. Seega piiranguala iseenesest on süüneutraalne ega suurenda isiku süüd.
Seega on menetleja alusetult süüd suurendava asjaoluna käsitlenud kiiruse ületamist 50 km/h
piirangu alas. Nimetatud etteheide sisaldub põhimõtteliselt juba sanktsioonis.
Samas peab kaitsja oluliseks, et kuigi väärteo toimepanemise kohas kehtis tõepoolest üldine
asula liikumiskiirus 50 km/h, on Suur-Sõjamäe 30 asupaiga osas tegemist kesklinna ja tiheda
asumiga aladest eemale jääva tööstuspiirkonnaga, kus pärisuund on vastassuunast eraldatud
haljasribaga ning millisel teelõigul puudub intensiivne jalakäijate liiklus, sh ülekäigurajad.
Lisaks oli kiiruse ületamine lühiajaline, milline asjaolu nähtub menetlusaluse isiku
vastulausest, samuti kiirusmõõturi kasutamise protokollist. Tegemist oli lühiajalise
kiirendusega, mis olles igal juhul keelatud ja taunitav tegevus, võiks tingida siiski teiselt poolt
leebema suhtumise süü suurusesse.
Kokkuvõtvalt puuduvad asjas süüd oluliselt suurendavad asjaolud, samuti jääb kiiruse
ületamise määr LS § 227 lg-s 3 sätestatud määra alumisse serva, ületades piiri 2 km/h võrra.
Süüd kergendava asjaoluna on kohtuväline menetleja õigesti esile toonud puhtsüdamliku
kahetsuse. Seega on LS § 227 lg 3 sanktsiooni keskmises määras kohaldatud karistus ehk
mõnevõrra raskem, kui süüd kergendava asjaoluga arvestades olla võiks, kuid menetlusalune
isik ei vaidlusta rahatrahvi suurust.
Kaitsja leiab, et lisakaristuse kohaldamiseks käesolevas asjas puudub põhjendatud vajadus.
Menetlusalusel isikul on üks kehtiv karistus lubatud sõidukiiruse ületamise eest, mille kohta
tehtud otsus on jõustunud 21.04.2015.a ning, mis eelduslikult on seega toime pandud
6.03.2015.a. Vahepealsel ajal on menetlusalune isik liigelnud kiirust ületamata. Seega suudab
menetlusalune isik liigeldes kehtivast kiirusest üldjuhul siiski kinni pidada. Tõsi,
menetlusalust isikut on karistatud 21.12.2015.a kiirmenetluse korras raudteeülesõidukoha
ületamise nõuete rikkumise eest, kuid trahvi on kohaldatud alla sanktsiooni keskmise määra,
mis viitab vähesele süüle.
Seega kuigi menetlusalune isik omab kehtivaid karistatusi, ei ole väärtegude kordamise risk ja
tihedus selline, mis tingiks menetlusaluse isiku vältimatu liiklusest kõrvaldamise. Kaitse
leiab, et menetlusaluse isiku poolt väärteoga põhjustatud ebaõiglusele on võimalik ja
adekvaatne reageerida rahatrahviga. Lisakaristuse kohaldamine ei ole eripreventiivsetel
kaalutlustel põhjendatud.
Lisakaristuse      kohaldamine       rõhub      menetlusalust       isikut    rängemalt,      kui
proportsionaalsuspõhimõttest tulenevalt oleks vajalik. Menetlusalune isik vajab igapäevaselt
mootorsõiduki juhtimise õigust seoses tööga, kuna töötab XXX OÜ-s müügijuhina, kelle
tööülesannete hulka kuulub ka kauba transport ja tarnimine. Juhtimisõiguse kaotamine 3
kuuks muudab tööülesannete täitmise 3 kuuks võimatuks, tekitades täiendavat kulu tööandjale
ja võimalikku tululangust menetlusalusele isikule endale. Senise sissetuleku säilitamine on
siiski oluline, kuna teenindamist vajab koduliising, samuti autoliising.
Menetlusaluse isiku abikaasa on lapseootel. Lapse eeldatav sünniaeg saabub küll alles
juulikuus, kuid juba praegu abistab menetlusalune isik oma abikaasat transpordiga. Abikaasal
on küll ka juhiluba, kuid reaalselt ta autot praegusel ajal ei juhi. Peres on ka teine laps – XX
aastane, kellega tuleb samuti liikuda Nõmmel asuva kodu ja Lasnamäel asuva lasteaia vahel.
Juhtimisõiguse piiramine muudaks senise elukorralduse võimatuks ning eelkõige kannatavad
seeläbi menetlusaluse isiku lähedased.

                                                3
Menetlusalune isik teenindab kodulaenu ja autoliisingut. Nimetatud kohustused tingivad
vajaduse töötada ja saada senist sissetulekut, et ei halveneks pere ja ülalpeetavate toimetulek.
Tulenevalt ülaltoodust, kaalub kaitse arvates lisakaristusest tulenev ränk negatiivne mõju üles
õiguskorra kaitsmise huvidest lähtuva lisakaristuse kohaldamise vajalikkuse. Seda eelkõige
seetõttu, et menetlusaluse isiku näol ei ole tegemist liiklejaga, kes süstemaatiliselt ning
hoolimatult paneks toime ühetaolisi rikkumisi, eelkõige lubatud sõidukiiruse ületamisi suures
ulatuses.
Kohtuistungil selgitas menetlusalune isik, et on inimene, teeb vigu, arvab, et on lihtsalt
väsinud, tahab anda lapsele kõige paremat. Tunnistab, et ainult tema viga, on süüdi.
Emotsioonid, iga tööpäev sõidab bussiga, seal oli pühapäev. Tahtis ümber reastuda, pani
suunatule, taga oli üks auto, kohe tee lõpeb, saab natuke kiirendada. Otsustas, et läheb mööda.
Talle ka ei meeldi kui suunatuli ja keegi kohe ees pidurdab, segab taga autot, sõidab mööda.
Mis tehtud on tehtud. Palub tulla vastu. Vaja vastutada oma tegevuse eest. Teab, et ei ole vaja
emotsioonidest lähtuda, enam ei kordu, teab, mis saab juhtuda. Varasematest karistustest ei
tea, oli 3 aastat tagasi viimane, arvab, et on väsinud. Saab aru, et see tähendab ohtu, järgmine
kord ei juhtu. Raudteeülesõidu kohal karistuse osas selgitab, et rong sõitis ära, tõkkepuu
tõusis üles, oli punase tule taga, ei olnud tähelepanelik, lasi rongi läbi. Hakkas liikuma enne
kui punane tuli kustus, paar sekundit. Politseiauto oli pärast seda. Dokumentidest nähtuv
vanaema on emapoolne vanaema, kes elab vanaisaga, ta on ka haige, vanaema praegu ei tõuse
üldse, viib talle süüa iga nädal. Väikevend elab Saksamaal, isa on ka pärast operatsiooni,
naine ka ootab last, sõidavad käruga või sõidavad kuhu vaja. Naisel on juhtimisõigus, kuid
praegu on aeg, ta ei taha juhtida, et rahulikult vaja oodata last. Väike laps ka, on raske panna
autosse igal hommikul ja viia lasteaeda. Töö osas peab tellima kaupa välismaalt, vastu võtma,
sorteerima, ise toob kliendile ära. Kui midagi ei saa teha, siis enam ei võeta nende käest
kaupa. Vaja liisingut maksta, kulud maksta, mingit teist inimest pole ka praegu võimalust
tööle võtta. 1998 aastast peavad pereäri, olid töötajad aga praegu olukord, ei saa võtta juurde.
Sellel teelõigul on kaks sõidurida, üks vasakule, üks lõpeb ära. Sõitis rahulikult esimeses reas,
hakkas lõppema, soovis ümber reastuda, lülitas õigeaegselt suunatule hoiatamaks taga
sõitvaid. Nägi, et taga sõiduk hakkas kiirendama samamoodi nagu tema, ei andnud talle teed,
tee lõppes, õigem oleks pidurdada ja anda teed. Võttis vastu otsuse, et läheduses ei ole koole,
muid asutusi, otsustas kiirendada. Kuna ees oli vaba ruum, et ümber reastuda. Hea õppetund,
tegi enda jaoks järeldused, täielikult tunnistab oma süüd, lubab edaspidi vigu mitte teha, kuna
sellest võivad kannatada lähedased, sh ka tema ise.
Kaitsja seisukoht
Karistuse kergendamise kaebuse juures moment, et ei tahaks neid kaebusteks nimetada,
pigem sellised pöördumised, palve kohtu poole, et kergendada inimeste olukorda.
Paratamatult kaitsja kui ka kohtu ees teema, et kas järgida must-valgelt seadust ja põhimõtteid
või lubada sinna inimlikku aspekti. Iseenesest möönab, et vaadates andmeid varasemate
rikkumiste kohta, siis laias plaanis ei saa otsusele midagi ette heita. Kui isikut
iseloomustavatesse andmetesse natuke rohkem süüvida, miks midagi tehti, kui suur on
tõenäosus, et Andrei Kuskov edaspidi samasuguse käitumisstiiliga ei jätka, tekib ka
teistsuguseid värve ja lõpptulemus võiks olla teistmoodi. Kindlasti ei õigusta, ei saa väita, et
nii võib teha, on lubatud. Pigem rõhuasetus, kuidas vead inimesele tagasi nuhtleme, kas
karistus peab olema selline, et keerab kõik kraanid kinni või võiks lasta ka õhku läbi. Klient
selgitas rikkumise tagamaid, otsus mille vastu võttis oli vale. Antud juhul oli tingitud
hetkesituatsioonist, kus rea vahetamine oli võimatu, oli raskendatud teise liikleja nahaalsuse
tõttu. A.Kuskov kasutas ära eespool vaba ruumi, kiirendas sinna tühimikku. Sündmuskoht
eripärane, esimene rida, mida kasutas, lõppeb ära. Juhile valida, kas jääb karpi või kui pressib
vahele, teeb sellise kiirenduse. Õige valik oodata õiget hetke rea vahetuseks, antud juhul tegi
otsuse, mis ei olnud õige. Jutt ei ole välja mõeldud, seda kinnitavad ka kiirusemõõteseadme
protokolli kantud andmed. Näha, et Andrei Kuskovi poolt juhitud sõiduk kiirendab
intensiivselt, jõudis ette eessõitvast sõidukist. Ilmselt nägid ka politseiametnikud seda
situatsiooni, nii on fikseeritud protokolli. Puuduvad andmed, et oleks jätkanud rikkumist
                                               4
samasuguse kiirusega. Kiiruse ületamine oli suur, aga vältas ajas ja ruumis lühikest aega.
Teisisõnu ei tulnud kuskilt meeletu kiirusega, ei süstinud kuskile vahele, ei käitunud
paadunud liiklushuligaanina. Saab kirjeldada seda situatsiooni ka teisiti, aga andmeid, et
toimus teisiti, ei ole. Lisakaristuse kohaldamise vajaduse tingis mitte see rikkumine kui
selline, vaid Andrei Kuskovi varasem liiklusalane taust, kehtivate karistuste olemasolu. Taas
vaadates üldist pilti, 3 kehtivat karistust, et mida sa siis loodad. Teiselt poolt kui süveneda
karistustesse, korduvuse amplituud - 2013 karistatud kiiruse ületamise eest, järgmine karistus
2015 aprill, jättes kõrvale selle raudtee ülesõidu koha, järgmine ületamine 2016 alguses.
Iseenesest võib öelda, et aasta ringi suudab ilma, et sattuks politsei huviorbiiti. Siin võib olla
ka arvamusi mitmesuguseid, suudab joone peal püsida ja liiklusnõuded täita. Mida Andrei
Kuskov on õppinud varasematest karistustest, kas on üldse õpivõimeline, kaitse veendumust
kinnitab täna, tajudes Andrei hirmu ja kannatusi kohtuistungil, kohtumenetlus iseenesest, et
juhtimisõigus läinud, mitme kuu vältel tuleb eluga hakkama saada. Reaalne karistuse tajumine
juba distsiplineeriva mõjuga. See on prognoos, seda ei saa tõendada, igaühe siseveendumuse
küsimus, ka kohtuniku siseveendumuse. Nüüd, kui võtta kokku teo toimepanemise asjaolud,
valdav osa 365 päevast Andrei Kuskov järgib liiklusnõudeid, tänane olukord tööalaselt,
perekondlikult, tööalaselt ainus inimene, kes transporditeenust osutab, isa vana ja läbib
kemoteraapiat. Abikaasa on lapseootel, sellest tulenevalt ei soovi igapäevaselt autoroolis
liigelda. Teisi isikuid firmas tööl ei ole. Tuleb aidata ka teise väikese lapsega liikumisel. Seab
raskesse olukorda, kohtuvälisel menetlejal tavaks öelda, et olukord oli teada, kohus kirjutab
otsusesse sisse. Et aru anda, millised tagajärjed ootavad, on vaja viimast tilka karikasse, et
käitumisnormid selgeks saaks, see tänane kohtumenetlus on viimane. Sellel hetkel ei mõtle
tagajärgedele, nende asjaoludega tuleks arvestada, tähelepanu juhtinud ka senine
kohtupraktika. Rõhutab, et antud juhul tegemist kohaga, kus juriidilisi hoobasid liigutada koos
eluliste vajadustega, Andrei Kuskovi puhul loobuda lisakaristusest, siis keskmises määras
põhikaristuse kohaldamine temale ei ole ülemäära leebe. Palub kohtul rahuldada kaebus ja
tühistada lisakaristus, muus osas ei ole vaja otsust muuta. Repliigis leidis kaitsja, et
kohtuväline menetleja ei rääkinud valet juttu, kõik õige aga liialt lihtsalt, liiga kergekäelist
suhtumist tõlgendatakse hoolimatuks suhtumiseks. Jah, juhid minetavad aeg-ajalt kaine
mõistuse, teevad valed otsused, hoolimatus on midagi muud. Keelud, käsud, mul on „savi“,
hoolimatust ja inimlikku viga lahutab kaitsja hinnangul suur jupp maad. Sõltub vaataja
vaatepunktist, ei saa rääkida hoolimatusest tavapäraselt, vaid veast, mille eest kohaldatud
karistus liiga suur.
Kohtuvälise menetleja esindaja seisukoht
Kohtuvälise menetleja esindaja jäi väärteootsuses tehtud seisukohtade juurde. Kaitsja rääkis,
et lühikese ajavahemiku jooksul oli menetlusalune isik sunnitud võtma vastu otsuse. Jah,
otsus oli vale ja seadusega vastuolus. Kohtuvälise menetleja seisukoht on see, et isik, kellel on
juhtimisõigus, on läbinud vastavad õpped, üks sellest suunab, et võtaks vastu seadusega
kooskõlas olevaid otsuseid. Ei panda süüks, et reastus, vaid, et tema kiiruse ületamine alas kus
suurim lubatud sõidukiirus 50 km/h, ületas lubatud kiirust määras, mis on suurem isegi
asulavälisel teel lubatud sõidukiirusest. Selline ületamine on toime pandud teadlikult ja
tahtlikult. Kuigi karistuse üle arutades ainukesest tagajärjest sellisele teole on kohtuvälise
menetleja kohustus rääkida ka teistest võimalikest tagajärgedest. Kiirusepiirangud Eesti teedel
on kehtestatud eelkõige elu ja tervise kaitseks. Sellisel määral ületamine asulasisesel teel
oleks võinud lõppeda fataalsete tagajärgedega, on kahtlemata väga ohtlik tegu. Isegi liikluses
üks ohtlikumatest. Kui rääkida karistusest, on näha, et eelmise aasta aprillikuus karistatud
kiiruse ületamise eest § 227 lg 2 järgi, karistust kohaldati tema suhtes sanktsiooni keskmises
määras. Antud karistus ei avaldanud soovitud mõju isiku käitumisele. Kohtuvälise menetleja
hinnangul ei saa karistusi väärtegude toimepanemisel vaadata amplituudiga sarnaste
rikkumiste puhul. Menetlusaluse isiku suhtumist näitab ka detsembrikuus toimepandud
väärtegu. Raudteeülesõidukoha ületamine, mis ei olnud vastavuses nõuetega, on ka üldjuhul
tahtlikult toime pandud väärtegu. Sellised karistusandmed näitavad tema suhtumist
liiklusseaduse nõuetesse, hooletut suhtumist tagajärgedesse. Asjaolu, et juhtimisõiguse saab
ära võtta, on isikule teada kui möödunud aasta aprillikuus ületas kiirust, kuivõrd ka selle
                                                5
sanktsioon näeb ette sellist võimalust. Kui veel tagasi vaadata, oli 2013 aastal lg 2 kiiruse
ületamise eest samuti võimalik juhtimisõigus ära võtta. Kohtuväline menetleja kohaldas
rahatrahvi sanktsiooni keskmises määras. Tahtlikult toimepandud väärtegu ja eelmised
karistused soovitud mõju ei ole avaldanud. Kohaldada lisakaristust, mis koosmõjus
põhikaristusega täidab eripreventiivset eesmärki. Kohtuvälise menetleja hinnangul on
arvestades isiku süüd, iseloomustavaid andmeid, määratud õige ja proportsionaalne karistus.
Lisakaristuse kohaldamata jätmine oleks olnud ilmselgelt põhjendamatu. Tõepoolest on
kohtuvälise menetleja seisukoht, kui vajab juhtimisõigust tööülesannete täitmisel, pere eest
hoolsuskohustuse täitmiseks, peab arvestama, tegema endast kõik, et vältida olukordi, kus
olukord karistuse näol võiks saada elulaadi takistuseks. Kohtuväline menetleja ei näe
kaebuses toodud põhjendustes alust karistuse kergendamiseks või lisakaristuse tühistamiseks,
jätta kaebus rahuldamata.
Maakohtu seisukoht
Kohus tutvunud esitatud kaebusega, selle lisadega, kohtuistungil esitatud täiendavate
tõenditega, kuulanud ära kaebuse esitaja selgitused, kohtuvälise menetleja ja kaitsja
arvamused ning tutvunud kohtule edastatud väärteoasja kirjalike materjalidega, asub
alljärgnevale seisukohale.
Tulenevalt asjaolust, et VTMS § 123 lg 2 kohustab maakohut arutama väärteoasja täies
ulatuses, sõltumata esitatud kaebuse piiridest, kontrollides kohtuvälise menetleja otsuse
tegemise aluseks olnud faktilisi ja õiguslikke asjaolusid, peab kohus sellele järgnevalt
lahendama VTMS § 133 loetletud küsimused.
VTMS § 133 kohaselt peab kohus välja selgitama, kas ei esine väärteoasjas VTMS § 29
sätestatud väärteomenetlust välistavaid asjaolusid (p 1), kas leidis aset tegu, milles
menetlusalust isikut süüdistatakse (p 2), kas teo on toime pannud menetlusalune isik (p 3), kas
tegu on väärtegu ning kas see on õigesti kvalifitseeritud (p 4), kas karistus väärteo eest
määrati selleks pädeva kohtuvälise menetleja poolt (p 5), kas väärteo menetlemisel
kohtuvälise menetleja poolt on järgitud väärteomenetlusõigust (p 6), kas menetlusalusele
isikule karistuse määramine on toimunud kooskõlas karistuse kohaldamise alustega (p 7), kas
väärteomenetlus ei kuulu lõpetamisele VTMS § 30 sätestatud alustel (p 8) ning kas lõpetada
väärteomenetlus ja kohaldada karistusseadustiku §-s 87 sätestatud alaealisele kohaldatavaid
mõjutusvahendeid või anda väärteoasja materjalid üle alaealiste komisjonile (p 9), kuidas
lahendada taotlus hüvitada süüteomenetluses tekitatud kahju süüteomenetluses tekitatud kahju
hüvitamise seaduse kohaselt (p 10).
Liiklusjärelevalve käigus koostatud kiirusmõõturi kasutamise protokollist nähtub, et kaebuse
esitaja Andrei Kuskovi juhitud sõiduki BMW x5 reg. märgiga XXX sõidukiiruse mõõtmiseks
kasutati 30.01.2016 kella 12.36 paiku kiirusmõõturit Stalker II MDR (taatlustunnistus
TTRSS-16/00002, 16.01.2016). Kiirusmõõturi näidu kohaselt oli kaebuse esitaja juhitud
sõiduki sõidukiiruseks 95 km/h asulasisesel teel, kus suurimaks lubatud sõidukiiruseks oli 50
km/h. Vastavalt mõõtemetoodikale arvestati mõõtmisel laiendmääramatust +/- 3 km/h,
mistõttu oli lõplikuks mõõtetulemuseks 92 km/h ja lubatud sõidukiiruse ületamise määraks oli
seega mitte vähem kui 42 km/h. Taolistest andmetest saab tulla järeldusele, et mõõtetulemus
on mõõteseaduse § 5 lg 1 mõttes jälgitav, kuivõrd mõõtmist on teostanud pädev mõõtja,
kasutades taadeldud mõõtevahendit, järgides seejuures mõõtemetoodikat. Kohus leiab, et
väärteomenetluses tehtud mõõtmise tulemusega on väärteokoosseisu olemasolu menetlusaluse
isiku käitumises tuvastatud ning mõõtetulemusest sõltuvalt on menetlusaluse isiku käitumine
õigesti kvalifitseeritud LS § 227 lg-s 3 ettenähtud väärteona. Seega puuduvad väärteoasjas
VTMS § 29 sätestatud väärteomenetlust välistavad asjaolud VTMS § 133 p 1 mõttes. Samuti
on tuvastatud, et menetlusalusele isikule süüks arvatud tegu on aset leidnud (§ 133 p 2) ning
selle on toime pannud menetlusalune isik (§ 133 p 3). Kuna menetlusalune isik juhtis sõidukit
asulasisesel teel kiirusega, mis ületas lubatud suurimat sõidukiirust (50 km/h) mitte vähem kui
42 km/h, siis rikkus menetlusalune isik LS § 15 lg 1 p 2 nõudeid ja tegemist on väärteoga LS
§ 227 lg 3 mõttes ja see süütegu on õigesti kvalifitseeritud (§ 133 p 4).
                                              6
Vaidlustatud otsusest nähtuvalt määras menetlusalusele isikule karistuse Politsei- ja
Piirivalveameti      Põhja    prefektuuri    korrakaitsebüroo      liiklusjärelevalvekeskuse
liiklusmenetlustalituse vanemväärteomenetleja Triinu Riigor, kes on täidesaatva riigivõimu
volitustega asutuse ametnik VTMS § 9 p 1 ja § 10 lg 1 mõttes ning kuivõrd tegemist on
politseiametnikuga, siis VTMS § 10 lg 31 mõttes on vaidlustatud otsuse koostaja pädev otsust
koostama (§ 133 p 5). Väärteoasja materjalidest ei ilmnenud, et kohtuväline menetleja oleks
kohtuvälises menetluses väärteoasja menetledes või otsust koostades jätnud järgimata
väärteomenetlusõiguse nõudeid (§ 133 p 6).
Menetlusalust isikut karistati LS § 227 lg-s 3 ettenähtud väärteo toimepanemise eest
põhikaristusena rahatrahviga 100 trahviühiku ulatuses, so 400 eurot ja lisakaristusena LS §
227 lg 5 p 2 alusel mootorsõiduki juhtimisõiguse äravõtmisega 3 kuuks. LS § 227 lg 3
kohaselt karistatakse mootorsõidukijuhi poolt lubatud suurima sõidukiiruse ületamise eest 41-
60 km/h rahatrahviga kuni 200 trahviühikut või sõiduki juhtimisõiguse äravõtmisega kuni
kaheteistkümne kuuni ning LS § 227 lg 5 p 2 kohaselt võib kohaldada ka lisakaristusena
sõiduki juhtimise õiguse äravõtmist kolmest kuust kuni kuue kuuni. Seega järeldub, et
kohtuvälise menetleja määratud põhikaristus, rahatrahv 100 trahviühiku ulatuses, on määratud
ettenähtud sanktsiooni keskmises määras ja lisakaristust on kohaldatud ettenähtud sanktsiooni
alammääras. Seega on põhi- ja lisakaristuse määramine toimunud ettenähtud sanktsioonide
piirides ja karistuse määramine on toimunud kooskõlas karistamise kohaldamise alustega (p
7). Samuti puudub süü suurusest tulenevalt alus väärteomenetluse lõpetamiseks VTMS § 30
alustel (§ 133 p 8).
Väärteoasja materjalidest ja menetlusaluse isiku isikuandmetest nähtuvalt on menetlusaluse
isiku puhul tegemist täisealise isikuga, mistõttu puuduvad ka alused väärteomenetluse
lõpetamiseks ja alaealisele kohaldatavate mõjutusvahendite kohaldamiseks VTMS § 133 p 9
mõttes. Ja kuna puudub taotlus hüvitada süüteomenetluses tekitatud kahju, siis puudub ka
vajadus lahendada küsimus süüteomenetluses tekitatud kahju hüvitamiseks (§ 133 p 10).
Arvestades süüteo asjaolusid, s.h seda, et kiiruse ületamine mitte vähem kui 42 km/h ei
saanud menetlusalusele isikule kuidagi jääda märkamata ja menetlusaluse isiku ütlusi, et ta
kiirendas teadlikult, et saaks ümber reastuda, siis oli ta teadlik sõidukiiruse ületamisest.
Sellest tulenevalt leiab kohus, et antud süütegu pandi toime eesmärgipäraselt, so kavatsetult.
Süüd välistavaid ja õigusvastasust välistavaid asjaolusid kohus ei tuvastanud.
Seega on kohtu arvates tuvastamist leidnud, et menetlusalune isik ületas asulasisesel teel
mootorsõidukit juhtides lubatud suurimat sõidukiirust (50 km/h) mitte vähem kui 42
km/h võrra, millega rikkus LS § 15 lg 1 p 2 nõudeid ja pani toime LS § 227 lg 3
ettenähtud väärteo.
Karistuse määramine
Kohus nõustub kohtuvälise menetleja määratud karistuse liigi ja karistuse määraga ning
põhjendab seda järgnevalt.
Vastavalt KarS § 56 lg 1 sätetele on karistamise aluseks isiku süü. Karistuse mõistmisel kohtu
poolt või määramisel kohtuvälise menetleja poolt arvestatakse kergendavaid ja raskendavaid
asjaolusid, võimalust mõjutada süüdlast edaspidi hoiduma süütegude toimepanemisest ja
õiguskorra kaitsmise huvisid.
Käesoleval juhul võib lubatud suurima sõidukiiruse ületamise määra arvestades öelda, et
menetlusaluse isiku süü LS § 227 lg 3 mõttes on alla keskmise, kuna lubatud suurimat
sõidukiirust on LS § 227 lg-s 3 nimetatud vahemikku silmas pidades ületatud alammäära
lähedasena, s.o 42 km/h võrra, mis ületab vähesel määral LS § 227 lg 2 järgi süüteo
kvalifitseerimise ülempiiri. Antud väärteo eripära arvestades sõltub süü suurus isiku lubatud
piirmäära ületavast sõidukiiruse ületamise määrast ehk mida rohkem lubatud suurimat

                                               7
sõidukiirust ületatakse, seda suurem on isiku süü ja seda suurem peab olema ka määratud
karistus. See on tuletatav juba seadusest endast, kus on sätestatud karistuse määrad
diferentseeritult vastavalt lubatud piirmäära ületamisele. Arvestades LS § 227 lg 3
piirmäärasid, milleks on 41-60 km/h, siis menetlusaluse isiku lubatud piirmäära ületamine oli
42 km/h ehk sätestatud piirmäära alammäära lähedane, seega on ka isiku süü alla keskmise ja
karistus peab vastama vastava karistuse keskmise määra lähedasele määrale, kuivõrd omaks
võetud kohtupraktika kohaselt võetakse karistuse lähtepunktiks ettenähtud sanktsiooni
keskmine määr ja seda korrigeeritakse KarS § 56 lg 1 sätestatud karistuse määramist
mõjutavate asjaoludega, milliseid analüüsib kohus allpool, kuigi esitatud kaebuses
põhikaristuse määra ei ole vaidlustatud.
Süü kõrval arvestatakse ka karistust kergendavate ja raskendavate asjaolude olemasolu.
Kohtuvälise menetleja otsusest nähtuvalt on karistust kergendava asjaoluna arvestatud
kahetsust. Kahetsust avaldas menetlusalune isik ka kohtuistungil, mistõttu leiab kohus, et
kahetsust võib hinnata siirana ning asuda seisukohale, et kohtuvälise menetleja poolt
kahetsuse kergendava asjaoluna arvestamist võib pidada põhjendatuks. Samas ei saa kohus
väärteomenetluses seda kergendavat asjaolu enam teist korda arvestada ega asuda karistust
kergendama. Kohus asub seisukohale, et kahetsusel ei saa tahtliku süüteo toimepanemise
korral olla otsustavat mõju karistuse kergendamisel ning seda eriti käesolevas väärteoasjas,
kuivõrd menetlusalune isik ületas antud teelõigul lubatud suurimat sõidukiirust peaaegu
kahekordselt, ületades seejuures ka kiirusepiirangut, mis LS § 15 lg 1 p 1 kohaselt kehtib
asulavälisel teel.
KarS § 56 lg 1 kohaselt tuleb karistuse valikul lähtuda ka võimalusest, et karistus sunnib
isikut edaspidi loobuma uute süütegude toimepanemisest. Väärteoasjas leiduvast
karistusregistri andmebaasi väljatrükist nähtuvalt ei ole menetlusalune isik isikuks, keda ei ole
karistusregistrisse kantud. Menetlusaluse isiku karistusandmetest nähtuvalt on menetlusalusel
isikul kolm kehtivat karistust liiklusalaste väärtegude toimepanemise eest. Esitatud kaebuses
on leitud, et kui kohtuvälise menetleja otsuse täitmine oleks toimunud ettenähtud korra
kohaselt, siis ei oleks kolmandat kehtivat karistust, kuivõrd kohtutäituri büroo ei täitnud oma
ülesandeid nõuetekohaselt. Samas möönis kaebuse esitaja, et rahatrahvi tasumine on eelkõige
süüdlase ülesanne. Kohus asub seisukohale, et kaebuses esitatud arutluskäik võimalikest
variantidest miks trahv senini tasumata oli, on siiski ainetu. Menetlusalust isikut on pärast
vaidlusaluse rahatrahvi määramist veel kahel korral liiklusalaste väärtegude toimepanemise
eest karistatud ja menetlusalune isik on trahvid tasunud. Seejuures on viimane trahv tasutud
mõningase viivitusega, kuid eelviimane trahv tähtaegselt. Seega kahe viimase rahatrahvi
tasumine pidanuks menetlusalusele isikule meenutama ka varasema trahvi tasumise kohustust.
Kohtu arvates on kohusetundliku isiku jaoks oluline tähtsus sellel, kas tal on rahalisi
kohustusi riigi ees ja isik tunneb ise selle vastu huvi, kas riigil on tema vastu selliseid rahalisi
nõudeid, mis võivad tingida täitemenetluse alustamist või mõjutada riigi põhjendatud huvi
tema vastu. Kohus peab vajalikuks rõhutada ka seda, et isegi juhul, kui jätta arvestamata
vaidlusalune karistus aastast 2013, siis sellele vaatamata on menetlusalusel isikul kaks
karistust liiklusalaste väärtegude toimepanemise eest ning kumbagi neist väärtegudest saab
toime panna vaid tahtlikult. Seega on vaidlusalust väärtegu arvestades tuvastatud, et
menetlusalune isik on vähem kui aasta jooksul kolmel korral kinni peetud liiklusalaste
väärtegude toimepanemiselt. Seejuures on menetlusalusel isikul ka kehtiv karistus samalaadse
väärteo toimepanemise eest. Omaks võetud kohtupraktika kohaselt võib ka keskmise süü
korral kohaldada ettenähtud sanktsiooni keskmist määra ületavat karistust kui eelnevalt
karistatud isikus on vaja kinnistada arusaama keelunormi kehtivusest. Käesoleval juhul on
menetlusaluse isiku süü küll alla keskmise, kuid karistus määratud keskmises määras ning
kohtu arvates on kohtuvälise menetleja määratud karistus proportsionaalne nii süüd kui
eripreventiivseid eesmärke, kui ka kergendava asjaolu olemasolu arvestades.




                                                 8
Puutuvalt üldpreventiivse eesmärgi saavutamisse leiab kohus, et õiguskuulekate liiklejate
teadmine, et teadlikult ohtlikult käituvate juhtide käitumine saab karistatud ja sellega mingilgi
määral õiguskord kaitstud, võib suurendada ka liiklusohutust.
Lisakaristuse määramisse puutuvalt peab kohus vajalikuks osundada kohtupraktikale, mille
kohaselt lisakaristust nagu ka põhikaristustki tuleb mõista KarS § 56 alusel ja see peab
vastama karistuse eesmärkidele. See tähendab, et karistamise aluseks on isiku süü, arvestades
kergendavaid ning raskendavaid asjaolusid, võimalust mõjutada süüdlast edaspidi süütegude
toimepanemisest hoiduma ning õiguskorra kaitsmise huve. Seega tuleb esmajoones lähtuda
isiku süüst, mida kohus on juba eelpool hinnanud mõningal määral alla keskmise LS § 227 lg
3 mõttes.
Karistust kergendavate ja raskendavate asjaolude olemasolu on kohus analüüsinud juba
eelpool.
Kohtupraktika kohaselt täidab lisakaristus nii süüd heastavat kui ühiskonna turvalisust tagavat
ülesannet (Riigikohtu otsuse 3-1-1-122-13 p 9). Seega aktualiseerub lisakaristuse
kohaldamine juhtudel, mil põhikaristus ei ole eripreventiivse eesmärgi saavutamiseks piisav
ja süüdlane võib olla ühiskonnale jätkuvalt ohtlik. Kohtupraktika kohaselt võimaldab isiku
poolt teadlikult nõuete rikkumisest järeldada tema allumatust kehtestatud korrale, mis muudab
tema poolt uue samalaadse rikkumise toimepanemise võimaluse tõenäolisemaks ning tingib
ohu vältimiseks lisakaristuse kohaldamise. Samas ei saa isikutele lisakaristust kohaldada
automaatselt, vaid seda tuleb eraldi kaaluda ja põhistada.
Mis puudutab lisakaristuse kohaldamist või kohaldamata jätmist, siis peab kohus vajalikuks
viidata sellele, et väärteoasja materjalide kohaselt mõõdeti menetlusaluse isiku juhitud sõiduki
sõidukiiruseks mitte vähem kui 92 km/h teelõigul, kus suurimaks lubatud sõidukiiruseks on
50 km/h. Seejuures peab kohus vajalikuks märkida, et ka LS § 227 lg 3 näeb juba
põhikaristusena ette juhtimisõiguse äravõtmise kuni 12 kuuni ja LS § 227 lg 5 p 2 kohaselt
võib kohaldada lisakaristust lõikes 3 ettenähtud väärteo toimepanemisel kolmest kuust kuue
kuuni. Seega on menetlusalusele isikule inkrimineeritud väärteo toimepanemise eest võimalik
kohaldada juhtimisõiguse äravõtmist nii põhi- kui ka lisakaristusena.
Karistuse valikul tuleb lähtuda võimalusest, et karistus sunnib isikut edaspidi loobuma uute
süütegude toimepanemisest. Seejuures peab kohus vajalikuks rõhutada, et kui korduvalt
rikkumise toime pannud isiku puhul on samalaadse süüteo toimepanemise ohu olemasolu
tuletatav korduvuse faktist, siis esmakordse rikkumise puhul peaks lisakaristuse
kohaldamiseks esinema kas isiku süüd (nt piirmäära oluline ületamine, täiendavate
liiklusnõuete rikkumine) või tema isikut (nt hoolimatu suhtumine oma teosse) iseloomustavad
asjaolud, mis muudavad selle võimaluse tavapärasest suuremaks. Kohus leiab, et kuna
menetlusaluse isiku käitumine on kvalifitseeritav LS § 227 lg 3 järgi, mitte lg 1 või 2 järgi ja
et lubatud suurimat sõidukiirust ületati peaaegu kahekordselt, siis on tuvastamist leidnud ka
piirmäära oluline ületamine. Selline lubatud sõidukiiruse ületamine peaaegu kahekordselt
viitab aga menetlusaluse isiku hoolimatusse suhtumisse nii liiklusohutusse, liiklusnõuetesse
kui ka teosse vähemalt selle toimepanemise ajal. Hilisem kahetsuse avaldamine ja väärteo
toimepanemise õigustamine sellega, et mõni teine liikleja ei täida LS § 17 lg 5 p 5 sätestatud
kohustust, ei muuda tühiseks olulisema nõude, so LS § 15 lg 1 p 2 sätestatud nõude täitmise
kohustust ega vähenda menetlusaluse isiku juhitud sõiduki kiiruse mõõtmistulemust. Lisaks
sellele ei saa mõõda vaadata, et menetlusalust isikut on varasemalt samalaadse väärteo
toimepanemise eest juba karistatud ning menetlusalust isikut on vähem kui aasta jooksul kinni
peetud juba kolme liiklusalase väärteo toimepanemiselt, mistõttu on tuvastatud menetlusaluse
isiku puhul ka samalaadsete väärtegude korduv toimepanemine. Kohtu arvates ei ole määravat
tähtsust ka kehtestatud piirangu rikkumise ajalisel faktoril, so sellel, kas lubatud sõidukiiruse
ületamise ajaline kestus oli lühike või pikk. Selline kestuse hindamine on suhteline ja
subjektiivne ning võib teo toimepanija ja kõrvalseisja vaatevinklist olla erinev. Kehtestatud
piirang kehtib iga mootorsõiduki juhi jaoks igal ajahetkel ja selle piirangu rikkumine on
                                               9
karistatav sõltumata selle kestusest. Samamoodi kehtib see piirang ühetaoliselt ka kaebuses
viidatud tootmispiirkonnas ja seda sõltumata ülekäiguradade tihedusest. Oluliseks peab kohus
antud juhul lisakaristuse kohaldamisel peale kehtivate karistuste ja süü suuruse ka seda, et
menetlusaluse isiku käitumine on võrreldes varasema ajaga muutumas ohtlikumaks. Kui
eelnevalt on menetlusalust isikut karistatud LS § 227 lg 2 ettenähtud väärteo toimepanemise
eest, siis menetlusesemeks olev väärtegu on kvalifitseeritud juba LS § 227 lg 3 ettenähtud
väärteona.
Eeltoodud asjaolud sunnivad kohut tegema järelduse, et pelgalt rahaline mõjutamine ei pruugi
eripreventiivseid eesmärke täita, kuivõrd kohtu arvates on menetlusalune isik liikluses ohtlik,
mida ta on korduvalt suutnud tõestada. Seetõttu leiab kohus, et ka preventiivsetest
eesmärkidest lähtuvalt on lisakaristuse kohaldamine põhjendatud ning peaks välistama
võimaluse, et menetlusalune isik paneks liiklusalaseid süütegusid toime ajal, kui ta on
liiklusest kõrvaldatud. Üldpreventsiooni arvestades, leiab kohus, et teadmine, et ohtlikud
juhid kõrvaldatakse liiklusest, võib suurendada ka teiste liiklejate turvatunnet. Seejuures on
kohtuväline menetleja menetlusaluse isiku suhtes juhtimisõiguse äravõtmise kohaldamisest
põhikaristusena veel loobunud ja kohaldanud lisakaristust ettenähtud sanktsiooni alammääras,
so vaid kolmeks kuuks. Arvestades menetlusaluse isiku kehtivaid karistusi ja inkrimineeritud
süüteos sisalduva süü suurust leiab kohus, et kohtuvälist menetlejat on lisakaristuse määra
valikul ilmselgelt mõjutanud menetlusaluse isiku kahetsus ning selle asjaolu puudumisel
olnuks põhjendatud ka sanktsiooni keskmises määras lisakaristuse kohaldamine.
Kaebuse esitamise eesmärgiks on olnud vaidlustatud otsuse tühistamine lisakaristuse
kohaldamise osas. Kaebuses on põhjendatud juhtimisõiguse vajalikkust seoses menetlusaluse
isiku tehtava töö iseloomuga, menetlusaluse isiku abikaasa lapseootel olemisega, lapse
lasteaeda viimise ja lasteaiast toomise vajadusega, samuti kahe liisingu teenindamise
vajadusega. Nimetatud asjaolude esinemise kohta on kohtule esitatud ka vastavasisulised
kirjalikud tõendid. Kohtuistungil lisandus eelmärgitud põhjendustele ka menetlusaluse isiku
isa terviseseisund, mis välistab isal pereäris raskemate tööde tegemise ja menetlusaluse isiku
emapoolse vanaema puue, mille kohta koostatud arstliku ekspertiisi otsusest nähtuvalt vajavat
I.Kogan kõrvalabi väljaspool oma elamiskohta vähemalt korra nädalas, kuna ei tule iseseisvalt
toime.
Puutuvalt viimasesse põhjendusse ei esitatud kohtule selgitusi, miks ei täida vanemate
abistamiskohustust XXX lapsed, vaid see on pandud menetlusalusele isikule. Menetlusaluse
isa terviseseisundi kohta küll kohtule andmeid ei esitatud, kuid kohtule esitatud kirjalikest
tõenditest võib järeldada, et menetlusaluse isiku isa XXX on XXX OÜ juhatuse liige ja seega
äriühingu faktiline juht, kes peab ka tagama äriühingu korrapärase toimimise. Kui
menetlusaluse isiku selgitustest nähtus, et äriühingul on sellised majanduslikud raskused, mis
välistavad lisatöötajate tööle võtmise ja kogu töö peab ära tegema menetlusalune isik ise, siis
kohtule esitatud iseloomustusest nähtuvalt peaks A.Kuskovilt juhtimisõiguse äravõtmise
puhul tööle võtma eraldi autojuhi. Seega iseloomustuses märgitud võimalus tööle võtta
autojuht ja menetlusaluse isiku väited selle kohta, et lisatööjõu palkamiseks rahalised
vahendid puuduvad, on omavahel vastuolus. Kohus leiab, et riskivaba äri ei eksisteeri ja kui
soovitakse äri edasi pidada, tuleb selleks ka kulutusi teha. Kohtu arvates ei saa ainsaks
äritegevuse korrakohase toimumise tagatiseks olla menetlusalusel isikul juhtimisõiguse
säilimine. Kui veel vaadata kogumis kõiki kaebuses märgitud ja kohtuistungil esitatud
menetlusaluse isiku õlul lasuvaid ülesandeid ning kohustusi, saab tulla järeldusele, et
menetlusalusel isikul sisuliselt puudub aeg, millal tööülesannete täitmisega tegeleda. Lapse
lasteaeda viimise ja sealt toomise ajad kattuvad üldjuhul tööajaga, mistõttu ei saa samal ajal
korraldada kauba tarneid, vedada ja komplekteerida kaupa ning tegeleda müügitööga, lisaks
sellele käia hoolitsemas XXX eest. Puutuvalt lasteaiaealise lapse transporti peab kohus
vajalikuks märkida, et lapse eest hoolitsemise kohustus on igal lapsevanemal ja nende
kohustuste täitmise ainsaks eelduseks ei saa olla juhtimisõiguse olemasolu. Laste eest peavad
hoolitsema ka need lapsevanemad, kellel mingil ajahetkel ei ole juhtimisõigust või ei ole seda
kunagi olnud ega saagi olema.
                                              10
Mis puudutab kaebuse väiteid selle kohta, et juhtimisõiguse äravõtmine põhjustab
menetlusaluse isiku tulu langust, mis raskendab kodu- ja autoliisingu teenindamist, peab
kohus vajalikuks märkida, et igasuguse rahalise kohustuse võtmine kätkeb endas riski ja laenu
võtja peab arvestama sellega, et juhul, kui ta kaotab sissetuleku, säilib tal laenu tagastamise
kohustus. Seega eeldab laenu võtmine teatud tagatist, mis säilib ka siis kui leiab aset ootamatu
töö kaotus või esineb mõni muu asjaolu, mis sissetulekut oluliselt vähendab. Kui arvestada
kohtule esitatud tõendeid võetud rahaliste kohustuste kogusumma kohta leiab kohus, et Eesti
keskmise elaniku jaoks oleks selliste rahaliste kohustuste võtmine mõeldamatu. Igakuistest
liisingmaksete suurusest võib järeldada, et mõlema kohustuse igakuise tasumise kogusumma
ulatub Eesti keskmise palgani. Seega on menetlusalune isik rahalisi kohustusi võttes võtnud
teadliku riski ja sellest tulenevalt peab iga rahalisi kohustusi võttev isik nii tavaelus kui ka
liikluses käituma viisil, mis ei sea ohtu võetud rahaliste kohustuste täitmist.
Nagu kaitsja õigesti märkis, olid kõik need asjaolud menetlusalusele isikule teada ka väärteo
toimepanemise ajal. Seega ei tulnud need kohtule esitatud põhjendused menetlusalusele
isikule ootamatult ja pärast väärteoasjas tehtud otsuse koostamist. Menetlusalusele isikule
inkrimineeritud väärtegu toime pannes teadis seega menetlusalune isik ka seda, et kui ta
vähemalt teisi liiklejaid ja ennast ohtu seadmata suudab vaidlusaluses olukorras sõidukit
juhtida, siis selle süüteo toimepanemiselt kinnipidamisel peab ta arvestama eeldatavalt
järgneva karistusõigusliku sanktsiooniga, mis võib tingida tema kui juhi liiklusest
kõrvaldamise. Sellest, et temalt võidakse juhtimisõigus ära võtta, oli menetlusalune isik
ilmselgelt teadlik, sest kuus päeva pärast väärteoprotokolli koostamist esitatud vastulauses on
menetlusalune isik palunud võimalusel juhtimisõigus alles jätta.
Kohtule esitatud kaebusele on lisatud ka maksekorraldus, millest nähtuvalt on tasutud
ülalpool otsuses märgitud osaliselt tasumata rahatrahv. Arvestades kaebuse esitamise
kuupäeva 11.03.2016 ning rahatrahvi tasumise kuupäeva, samuti XXX OÜ iseloomustuse
kuupäeva, millised kannavad 10.03.2016 kuupäeva, on võimalik üheselt järeldada seda, et
menetlusalune isik on kaitsja nõuannete alusel tegutsema asunud ja trahvi tasumisega on
soovitud näidata, et menetlusalusel isikul ei ole võlgnevusi riigi ees.
Kohus leiab, et ei kaebuses ega ka kaebemenetluses kohtule esitatud põhjendused ei saa olla
aluseks lisakaristuse tühistamisel. Kohus on seisukohal, et isik peab tegema kõik enesest
oleneva, et tema olukord tema enese tahtliku süülise käitumise tõttu ei halveneks ja et tema
senine mugav elulaad säiliks. Seega saanuks kaebuse esitaja säilitada väärteo
toimepanemisele eelnenud olukorra vaid juhul, kui oleks hoidunud temale inkrimineeritud
väärteo toimepanemisest. Kaaludes riivatavaid õigushüvesid, asub kohus seisukohale, et antud
olukorras kaaluvad kollektiivsed õigushüved kaasliiklejate ning ka kaebuse esitaja enda elu ja
tervise näol üles kaebuse esitaja võimalikud huvid. Lisakaristusena sõiduki juhtimisõiguse
äravõtmise esmane eesmärk on tagada, et isik ei saaks enam samalaadseid rikkumisi toime
panna. Kaebuse esitajale süüks arvatud määral suurimat lubatud sõidukiirust saab ületada vaid
teadlikult ja tahtlikult, kuivõrd kiiruste vahe lubatu ja tegeliku vahel on niivõrd suur.
Seejuures on menetlusaluse isiku liiklusalased väärteod ajas muutunud ohtlikumaks ja tema
liikluses juhina osalemisega suureneb ka oht teistele liiklejatele. Kohtule on esitatud Google
Maps kaardi väljatrükk ja ekraanitõmmis väärteo toimepanemise kohast. Kaardi väljatrükist
nähtuvalt on lasteaia asukohaks Keevise 2, kuhu saab kõige otsemat teeb pidi Suur-Sõjamäe
tänava kaudu. Ka väärteo toimepanemine leidis aset Suur-Sõjamäe tänaval kohas, kus Suur-
Sõjamäe tänava sõidutee muutub üherajaliseks pärisuunaliseks sõidurajaks, mille järel on
koheselt ristumine kõrvalteega. Tegemist on teelõiguga, kus eelnevalt on pärisuunas kaks
sõidurada, milledest esimene suubub teise ning vasakul on tagasipöördeks lühike
aeglustusrada. Igale samal teelõigul liikuvale sõidukijuhile on teada, et mõned juhid, kes
soovivad nagu teisedki, kuid teisel sõidurajal liikujad, edasi sõita mööda Suur-Sõjamäe teed
J.Smuuli tee poole, kuid ei soovi sõidukite kolonnis liikuda teisel sõidurajal, reastuvad ümber
esimesele sõidurajale ja teisel sõidurajal liikuvatest sõidukitest möödudes ja lubatud suurimat
sõidukiirust ületades, lootes juhitava sõiduki mootori võimsusele, püüavad liiklusohtlikke
manöövreid tehes teisele sõidurajale sõidukite vahele pressida vahetult enne esimese sõiduraja
lõppu. Arvestades väärteo toimepanemise kohta ja menetlusaluse isiku selgitusi, saab
                                              11
järeldada, et menetlusalune isik käituski sellel teelõigul tavapärasel viisil ja kuna
liiklusjärelevalvet teostavatele politseiametnikele on sellel teelõigul juhtide käitumise viis
teada, peetigi menetlusalune isik kinni. Arvestades eelmärgitud asjaolusid ja menetlusaluse
isiku karistusandmeid, võib kogumis tulla järeldusele, et menetlusalusele isikule on taoline
käitumine omane ning menetlusalune isik kujutab endas liikluses ohtu. Kui kaitsja leidis, et
menetlusaluse isiku suhtes tuleks üles näidata ka inimlikku aspekti ning mitte lähtuda
seadusest must-valge põhimõtet kohaldades, siis kohus leiab, et menetlusaluse isiku teadlik
ohtlik käitumine liikluses näitab menetlusalusel isikul teiste liiklejate suhtes inimliku aspekti
puudumist. Kohus ei näe võimalust ega põhjust eelistada menetlusaluse isiku kui üksikisiku
huve kõigi teiste liiklejate huvidele.
Kokkuvõtvalt asub kohus seisukohale, et kaebuse lahendamisel ei ilmnenud menetlus- või
materiaalõiguse ebaõiget kohaldamist ning ka kaebuse argumentides ei osutatud sellistele
minetustele, millega kaasneks või võiks kaasneda kohtuvälise menetleja otsuse muutmine või
tühistamine. Seega puudub õiguslik alus kohtuvälise menetleja seadusliku ja põhjendatud
otsuse muutmiseks või tühistamiseks ning esitatud kaebus tuleb jätta rahuldamata.




Märt Toming
Kohtunik
/allkirjastatud digitaalselt/




                                               12

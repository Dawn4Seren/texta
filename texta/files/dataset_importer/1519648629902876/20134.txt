                                                             Tsiviilasi nr: 2-12-44396




                          KOHTUOTSUS
                                 Eesti Vabariigi nimel

Kohus                         Tallinna Ringkonnakohus

Kohtukoosseis                 Krista Kirspuu, Tiit Kollom, Ande Tänav

Otsuse tegemise aeg ja koht   29.03.2016, Tallinn

Tsiviilasja number            2-12-44396

Tsiviilasi                    AS Nordea Finance Estonia hagi KP`i vastu võlgnevuste
                              ja viiviste väljamõistmiseks

Vaidlustatud kohtulahend      Harju Maakohtu 18.12.2015 otsus

Tsiviilasja hind              4918,66 eurot
apellatsioonimenetluses

Kaebuse esitaja ja kaebuse    KP`i apellatsioonkaebus
liik

Menetlusosalised ja nende     Hageja (apellatsionnimenetluses vastustaja): AS Nordea
esindajad                     Finance Estonia (registrikood 10237140, asukoht Liivalaia
                              45, Tallinn, 10145), lepinguline esindaja Reelika Tuisk (e-
                              post: XXX)

                              Kostja (apellatsioonimenetluses apellant): KP (isikukood
                              XXXXXXXXX, elukoht XXX), lepinguline esindaja
                              vandeadvokaat Kaido Uduste (e-post: XXX)

Menetluse liik                Kirjalik menetlus
RESOLUTSIOON:
  1. Harju Maakohtu 18.12.2015 otsus jätta muutmata.
  2. KP`i apellatsioonkaebus jätta rahuldamata.
  3. Jätta AS Nordea Finance Estonia menetluskulud ringkonnakohtus KP`i kanda ja
     KP´i menetluskulud ringkonnakohtus tema enda kanda.
  4. Otsuse peale võib kassatsiooni korras edasi kaevata, esitades kaebuse vahetult
     Riigikohtule 30 päeva jooksul otsuse kassaatorile kättetoimetamisest, kuid mitte
     pärast viie kuu möödumist otsuse avalikult teatavaks tegemisest. Hagimenetluses
     Riigikohtus võib menetlusosaline menetlustoiminguid teha ning avaldusi ja
     taotlusi esitada üksnes vandeadvokaadi vahendusel. Menetlusosaline võib ise
     esitada Riigikohtule menetlusabi saamise taotluse, samuti esitada teise


                                                                                    1(13)
                                                                 Tsiviilasi nr: 2-12-44396

       menetlusosalise kaebuse või muu taotluse kohta seisukohti ja vastuväiteid.
       Menetlusabi andmise taotlus ei peata seaduses sätestatud ega kohtu poolt
       määratud tähtaja kulgemist. Seaduses sätestatud tähtaja järgimiseks peab
       menetlusabi taotleja tegema tähtaja kestel ka menetlustoimingu, mille tegemiseks
       ta menetlusabi taotleb.

Hagi ja selle aluseks olevad asjaolud
  1. 01.11.2012 esitas AS Nordea Finance Estonia (hageja) Harju Maakohtule hagiavalduse
      KP`i (kostja) vastu võlgnevuse summas 6000 eurot (millest põhivõlg summas 5400,57
      eurot ja viivised summas 599,43 eurot) nõudes, hageja palus menetluskulud jätta kostja
      kanda ja kostjalt välja mõista viivis menetluskuludelt alates kohtulahendi jõustumisest
      kuni täitmiseni VÕS § 113 lg 1 sätestatud määras.
  2. Hagiavalduse kohaselt sõlmisid hageja, Evaage OÜ ja müüja Autolink OÜ 23.11.2006
      liisingulepingu nr 20065460, mille esemeks oli sõiduauto BMW 730D.
  3. 23.11.2006 sõlmis hageja kostjaga käenduslepingu, mille kohaselt kostja vastutab
      solidaarselt Evaage OÜ-ga liisingulepingust tulenevate kohustuste täitmise eest täies
      ulatuses.
  4. Liisingulepingu tingimuste kohaselt kohustus hageja omandama Evaage OÜ huvides ja
      soovil sõiduauto ning andma selle liisinglepingu perioodiks Evaage OÜ valdusesse ja
      kasutusse. Liisinguvõtja peamiseks kohustuseks oli igakuiste liisingumaksete tasumine.
  5. Hageja ütles 04.02.2010 liisingulepingu üles, sest liisinguvõtja jättis liisingumaksed
      tähtaegselt tasumata. Kuna Evaage OÜ on 04.10.2011 äriregistrist kustutatud, esitas
      hageja nõude käendaja kostja vastu.
  6. Hagi esitamise aja seisuga oli kostja lepingumaksete võlgnevus 2931,28 eurot, mis
      koosnes: põhimaksetest 1523,19 eurot kindlustusmaksetest 560,97 eurot, kohtuväliselt
      võlgnevuse sissenõudmisega seotud kuludest (Intrum Justitia AS teenustasu) 69,02
      eurot, lepingu ülesütlemise tasust 383,47 eurot, intressidest 189,88 eurot ja viivistest
      seisuga 03.02.2010 summas 204,75 eurot.
  7. Sõiduauto tagastati hagejale (esindaja Credit Expert OÜ) 12.02.2010 vastavalt vara
      vastuvõtuaktile nr 72TLN-N. Hageja suunas tagastatud sõiduki United Motors OÜ-sse
      tehnilisse kontrolli ja müügiks ettevalmistusse.
  8. Liisingulepingu ülesütlemise seisuga oli sõiduauto lepingujärgne jääkmaksumus
      12758,16 eurot käibemaksuta. 15.02.2010 toimunud sõiduki tehnilise kontrolli käigus
      tuvastati sellel rida tehnilisi puudusi. Sõidukil esinenud puuduste tõttu õnnestus see
      reaalselt müüa 16.03.20101 hinnaga 11184,54 eurot (käibemaksuta) (sõiduki
      müügiarve nr 50015699), mis on 8,7% vähem, kui esialgne müügihind 12 249,73 eurot.
  9. Liisinglepingu üldtingimuste p 9.6 kohaselt, kui lepingu ülesütlemise ja sõiduki
      võõrandamise korral müügist saadud hind on väiksem kui lepingujärgse võlgnevuse,
      põhimaksete (arvestatuna lepingu tähtaja lõpuni) ja sõiduki jääkväärtuse summa,
      kohustub liisinguvõtja katma hagejale hinnavahe viie päeva jooksul alates nõude
      esitamisest.
  10. Käesoleval juhul sõiduki võõrandamisest saadud raha ei katnud hageja poolt sõiduauto
      omandamiseks tehtud hüvitamata kulutusi ehk sõiduki lepingujärgset jääkmaksumust
      (12758,16 eurot käibemaksuta), siis sai hageja tagastatud sõiduki võõrandamisel kahju
      1573,62 eurot (12758,16 –11184,54=1573,62).
  11. Seoses liisingulepingu ülesütlemisega, sõiduki valduse taastamisega ning sõiduki
      müügiga, on hagejal tekkinud tagastamiskulud 159,78 eurot (Credit Expert OÜ arve
      01607) ja müügikulud 735,89 eurot (United Motors OÜ arve 1308424: sõiduki
      tehniline kontroll, pesu ja müügi vahendustasu). United Motors AS arve nr 1308424
      alusel vahendustasu maksmine oli põhjendatud, kuna sõiduk müüdi Valgevenesse.


                                                                                        2(13)
                                                                Tsiviilasi nr: 2-12-44396

  12. Liisingulepingust nr 20065460 tulenev kostja võlgnevus hageja ees kokku on 5400,57
      eurot: tasumata lepingumaksed 2931,28 eurot, müügikahjum 1573,62 eurot,
      tagastamiskulud 159,78 eurot, müügikulud 735,89 eurot.
  13. Hageja saatis 27.04.2010 nii Evaage OÜ-le kui kostjale kirja võlga tasumise nõudes,
      kuid kostja ei ole käesoleva ajani võlgnevust tasuma hakanud. Evaage OÜ oli varatu
      äriühing ning pankrotimenetlus oleks lõppenud raugemisega.
  14. Käendaja vastutab võlausaldaja ees enne käenduse lõppemist tekkinud kohustuste eest
      sõltumata selles, millal võlausaldaja kohtusse pöördub. Käendaja ei saa teadmatusele
      tugineda, kuivõrd lisaks käendajaks olemisele, oli kostja ka põhivõlgnik Evaage OÜ
      ainuomanik ja juhataja. Teated käendajale on kätte toimetatud käenduslepingu p 7
      alusel. Hageja on saatnud nii käendajale kui põhivõlgniku seadusjärgsele esindajale
      (kokkulangevad isikud) nõude kirja 27.04.2010.
  15. Hageja palub kostjalt välja mõista liisingulepingust tulenev võlgnevus 5400,47 eurot
      ning lisaks välja viivis alates 05.05.2010 (nõudekirjas antud tasumise tähtaja järgnev
      päev) kuni hagi esitamise hetkeni määras 0,25% päevas. Hagi esitamise hetkeks
      (01.11.2012) on sissenõutavaks muutunud viivis 6159,67 eurot. Hageja vähendab
      viivist 599,43 euroni.
  16. Kindlustusmakseid on nõudes arvestatud enne lepingu lõppemist. Ülesütlemise tasu on
      käsitatav leppetrahvina, see katab kulud, mis on seotud lepingu ülesütlemisega.
      Müügikuluks on vastavalt hinnakirjale kulud, teenustasu, väärtuse langusega seotud
      kulud ja OÜ Credit Expert kaasamisega seotud kulu.

Kostja vastuväited
  17. Kostja vaidles esitatud kajas ja vastuses hagiavaldusele vastu ning palus jätta hagi
      rahuldamata ja menetluskulud hageja kanda, nõuda hagejalt välja: hageja ja United
      Motors AS koostööd reguleerivad kokkulepped, mille alusel United Motors AS
      vahendas liisitud sõidukite müüki 2010.aastal ning sõiduki BMW 730D müüki; kõik
      sõiduki BMW 730D tehnilised andmed, sealhulgas kogu lisavarustuse loetelu ning
      andmed auto tehnilise seisukorra kohta selle tagastamisel 12.02.2010; nõuda Sanoma
      Baltics AS-ilt andmed sõidukile BMW 730D sarnaste sõidukite (arvestades selle
      lisavarustust) väärtuse ja hindade kohta 2010 märtsis.
  18. Harju Maakohtu registriosakond on 08.09.2010 avaldanud Ametlikes Teadaannetes
      teate põhivõlgniku Evaage OÜ sundlõpetamise kohta, kohustades võlausaldajatel
      likvideerimismenetluse alustamiseks teatama kõigist oma nõuetest 6 kuu jooksul.
      Evaage OÜ on äriregistri andmetel registrist kustutatud 04.10.2011. Evaage OÜ ei
      olnud varatu ja enne registrist kustutamist oli äriühingul vara, mille väärtus ületas
      oluliselt hageja nõudeid. Hageja oleks pidanud teatama oma nõudest põhivõlgniku
      vastu, mille tulemusena oleks alustatud likvideerimis- ja pankrotimenetlust ning hageja
      oleks pidanud esitama nõude pankrotimenetluses. Kostja leiab, et kui hageja oleks
      selliselt käitunud, ei oleks käendajal ilmselt käesolevat kohustust tekkinud. Sellest
      tulenevalt loeb kostja talle tekkinud kahjuks, mis tekkis seoses hageja poolt nõude
      esitamata jätmisega põhivõlgnikule, kogu haginõude summa.
  19. Kostja arvates ei saa hageja antud juhul tugineda käenduslepingu nr 20065460 punkti 8
      sätetele. VÕS § 142 lg 6 sätestab käendaja kahjuks VÕS 8.peatükis sätestatust kõrvale
      kalduva kokkuleppe tühisuse. Lisaks sellele lõppes käendusleping hiljemalt
      23.11.2011, mistõttu selle punkt 8 ei kehtinud enam hagi esitamise ajal.
  20. Hageja tegevus liisitud sõiduki müümisel põhjendamatult madala hinnaga (11184,54
      eurot) oma lepingupartnerile United Motors AS-ile, kes ka vahendab sama sõiduki
      müüki, on ilmselgelt vastuolus hea usu põhimõttega. Vastavalt hagiavaldusele lisatud
      United Motors AS arvetele nr 50015699 ja 1308424 vahendas United Motors AS


                                                                                       3(13)
                                                                Tsiviilasi nr: 2-12-44396

      liisitud sõiduki müüki iseendale. Vahenduse väidetavate kulude väljanõudmine kostjalt
      ei ole õige.
  21. Liisitud sõiduk oli rikkaliku lisavarustusega, mille väärtus ületas ilmselt oluliselt
      sõiduki lepingujärgset jääkmaksumust. Asja õigeks lahendamiseks tuleks tuvastada
      sõiduki tegelik väärtus selle müügi hetkel. Kostja ei pea hageja tegevust mõistlikuks.
      Sõiduk on müüdud teadlikult madalama hinnaga (alla turuhinna). Sõiduki oleks saanud
      müüa kallimalt.
  22. Hagejal tekkis väidetav kahju hageja enda tegevuse tagajärjel, mistõttu kostja ei saa
      selle eest vastutada. Hageja on nõustunud müüma enda lepingupartnerile sõiduki
      põhjendamatult madala hinnaga, tasudes ostjale samas lisatasu iseendale sõiduki müügi
      vahendamise eest.
  23. Kostja palub juhul, kui kohus leiab, et esineb alus kostja poolt hagejale kahju
      hüvitamiseks hinnavahe osas, vähendada seda maksimaalses ulatuses.
  24. Hageja ei ole kostjat teavitatud põhivõlgniku vastu suunatud nõuetest ega nende
      suurusest. Hagiavaldusele lisatud 27.04.2010 nõuet nägi kostja esmakordselt
      hagiavalduse lisana. Kostjal puudub kohustus selliseid kulutusi hüvitada. Esitatud
      materjalide ja andmete pinnalt pole võimalik jälgida nõude suuruse kujunemist.
  25. Viivisenõue on ebamõistlikult suur, viivisearvestuse aastamäär on 91,25%. Kostja
      palub kohtul vähendada viivist maksimaalses võimalikus ulatuses.
  26. United Motors AS 15.02.2010 akt ei ole korrektne. Sõiduk käis 12.02.2010 United
      Motors AS-is remondis ja tunnistati tehniliselt korrasolevaks, akt ei kajasta asja
      tegelikku turuväärtust. Müügikuulutuses ei ole kajastatud kogu autol olnud
      lisavarustust.
  27. Tehingu krediidikulukuse määr on ebamõistlik ja heade kommete vastaselt tasakaalust
      väljas. Nii liising- kui ka käenduslepingu tingimused on tüüptingimused.

Esimese astme kohtu otsus
  28. Harju Maakohus rahuldas 18.12.2015 otsusega hagi osaliselt ning mõistis kostjalt
      hageja kasuks välja liisinglepingust ja selle ülesütlemisest tuleneva võlgnevuse
      summas 4918,66 eurot ning jättis menetluskulud kostja kanda.
  29. Pooled ei vaidle järgmiste asjaolude üle, mis kohus loeb TsMS § 231 lg-te 2 ja 4 ning
      viidatud tõendite alusel tuvastatuks: hageja ja Evaage OÜ (esindajaks juhatuse liige KP
      ehk kostja) ning automüüja Autolink OÜ vahel oli 23.11.2006 sõlmitud liisinguleping
      nr 20065460, mille kohaselt hageja ostis Autolink OÜ-lt ja andis liisinglepingu alusel
      ja tingimustel kostja valdusesse ja kasutusse sõiduauto BMW 730D maksumusega
      28435,27 eurot tähtajaga 60 kuud, intressiga 5,67% aastas, jääkväärtusega 5 687,05
      eurot. Lepingus kokku lepitud viivisemäär oli 0,25% päevas ja tagatiseks
      käendusleping kostjaga; hageja ja kostja vahel sõlmiti 23.11.2006 käendusleping
      tähtajaga 60 kuud, vastutuse maksimaalmääraga 33553,62 eurot. Lepingu p 8 kohaselt
      vastutavad käendaja ja põhivõlgnik liisinguandja ees kui solidaarvõlgnikud; 04.02.2010
      teatas hageja Evaage OÜ-le ja kostjale liisinglepingu ülesütlemisest alates 03.02.2010;
      tasumata liisingumaksed on summas 1523,19 eurot; tasumata kindlustusmaksed on
      560,97 eurot; sõiduauto tagastati hageja esindajale vastava akti (nr 72TLN-N) alusel
      12.02.2010.
  30. Peamine vaidlus tuleneb kostja järgmistest väidetest: kui suur oli sõiduki tegelik
      turuväärtus selle liisingfirmale tagastamise hetkel ning kas ekspert on konkreetse
      sõiduauto väärtuse määramisel arvestanud selle sõiduki kõiki tunnuseid; kas hageja
      nõutavad müügikulud ja nende suurus on põhjendatud. Kostja leiab, et käenduslepingu
      p 4 teine lause ja p 8 on tüüptingimused ja tühised; kas käendusleping lõppes
      23.11.2011 ning kas sellest tulenevalt on hageja kaotanud nõudeõiguse; kas hagejal


                                                                                       4(13)
                                                                 Tsiviilasi nr: 2-12-44396

    oleks tulnud oma nõue esmalt esitada Evaage OÜ ehk liisinguvõtja vastu ning kuna
    hageja seda ei teinud, kas ta on siis oma nõudest loobunud; Evaage OÜ pankroti korral
    oleks viimasel olnud piisavalt vara, et hageja nõue rahuldada; kas viivis kuulub
    vähendamisele.
31. Kohus asub seisukohale, et hagi kuulub rahuldamisele osaliselt. Kõik käesolevas
    lahendis käsitletud hageja nõuded on arvestatud läbivalt käibemaksuta. Kostja on
    füüsiline isik ja ta on kinnitanud, et käibemaksu tagasisaamise õigus ja võimalus tal
    puudub.
32. Liisinguleping vastab VÕS § 361 sätestatud liisingulepingu tunnustele, mille järgi
    kohustub liisinguandja omandama liisinguvõtja määratud müüjalt teatud eseme
    (liisinguese) ja andma selle liisinguvõtja kasutusse, liisinguvõtja kohustub aga maksma
    liisingueseme kasutamise eest tasu. Liisinguleping on VÕS § 401 lg 2 järgi ühtlasi
    krediidileping.
33. Liisingulepingu rikkumise ja lõpetamisega seotud vaidlustes tuleb arvestada, et
    liisinguandja ei vali liisingueset ja tal puudub seetõttu üldjuhul muu õiguslik huvi kui
    üksnes tagatishuvi krediidi tasumiseks (vt Riigikohtu lahend tsiviilasjas nr 3-2-1-29-06,
    p 25). Seega on ka liisinguesemega seotud riskid (mh väärtuse vähenemise risk)
    üldjuhul liisinguvõtja kanda. Pooled ei ole riskijaotuse teistsugusele käsitusele
    tuginenud. Kohtu hinnangul on see antud juhul ka põhjendatud, kuna liisinglepingus on
    selle pooled kokku leppinud, et vara väärtuse vähenemise riski kannab liisinguvõtja.
34. Pooled ei vaidle selle üle, et leping lõppes hageja ülesütlemisega, kuna kostja rikkus
    liisingumaksete tasumise kohustust. Kuna kostja tagastas auto hagejale 12.02.2010, siis
    selleks hetkeks pidi kostja olema hageja tahteavalduse lepingu ülesütlemiseks, kätte
    saanud. Kohus loeb seega liisinglepingu lõppemise ajaks 12.02.2010.
35. Lepingu ennetähtaegsel lõpetamisel saavad kõne alla tulla enne lepingu lõppemist
    sissenõutavaks muutunud kohustuste täitmise nõue VÕS § 108 lg 1 alusel, lisaks
    lõpetamisega seotud tagasitäitmise nõuded ja lepingu rikkumisel põhinevad kahju
    hüvitamise nõuded. Kahju hüvitamise nõuete puhul on VÕS § 367 seejuures ette
    nähtud erikord: lepingu lõpetamisega seotud krediidikulude hüvitamise nõue on ette
    nähtud VÕS § 367 lg 1 (seda täpsustavad VÕS § 367 lg-d 2 ja 3) ja ülesütlemisest
    tingitud lisakulude hüvitamise nõue VÕS § 367 lg 4.
36. Hageja esitatud nõuetest on lepingu täitmise nõudeks enne lepingu lõppemist
    sissenõutavaks muutunud liisingumaksete tasumise nõue, ülejäänud nõuded on sisult
    kostja lepingurikkumisel põhinevad kahju hüvitamise nõuded. Kohus tunnustab
    järgmisi hageja nõudeid: VÕS § 108 lg 1 järgse täitmisnõudena 1 523,19 eurot
    tasumata liisingumaksed, kindlustusmaksed 560,97 eurot, intressid 189,88 eurot ja
    viivised 175,24 eurot; VÕS § 367 lg 4 järgse lisakulude hüvitamise nõudena tunnustab
    kohus võlgnevuse sissenõudmise kulu summas 57, 5 eurot. Kokku 2506,78 eurot.
37. Hageja nõuet lepingu ülesütlemise tasu osas 383,47 eurot kohus ei tunnusta, kuna
    sellise summa maksmise kohustus ei tulene liisinglepingust ega hageja hinnakirjast.
38. Vaidluse all on hageja VÕS § 367 lg 1 järgse kulutuste hüvitamise nõue müügikahju
    1 573,62 euro, vara tagastamise kulu 159,78 euro ja vara müügikulu 735,98 euro osas
    ning täiendava viivise 599,43 euro osas.
39. Lähtudes liisingulepingu kui krediteerimislepingu olemusest, tuleb liisingulepingu
    ennetähtaegse ülesütlemise korral VÕS § 367 lg 1 järgi hüvitada liisinguandjale kui
    krediteerijale krediteerimiseks tehtud kulutused (vt ka Riigikohtu otsus tsiviilasjas nr 3-
    2-1-29-06, p 24).
40. Kohtu hinnangul on hageja tõendanud, et on vara müügikuluna tasunud United Motors
    AS-ile arve nr 1308424 alusel sõiduauto pesu, tehnilise kontrolli ja müügi vahenduse
    eest kokku 11514,17 EEK ehk 735,89 eurot käibemaksuta. Hageja pidi enne auto


                                                                                         5(13)
                                                               Tsiviilasi nr: 2-12-44396

    müüki suunamist kontrollima selle tehnilist seisundit ning auto müügiks
    ettevalmistamisel pesema. Kuna hageja on liisinglepingu puhul liisinguvõtja
    krediteerija auto soetamisel, puudub tal sõidukite edasimüügivõrgustik ja vastav
    kompetents. Seetõttu peab ta vastava teenuse ostma ja selle eest ka tasuma (müügi
    vahendusteenus). Sellise kahju kostjalt sisse nõudmine vastab VÕS § 367 eesmärgile.
41. VÕS § 367 lg 4 järgse lisakulude hüvitise nõudena tunnustab kohus ka Credit Expert
    OÜ arve nr 01607 alusel tagastusteenuse kulu 159,78 eurot käibemaksuta.
42. Kui liisinguese jääb pärast liisingulepingu ülesütlemist liisinguandja omandisse, tuleb
    VÕS § 367 lg-s 1 sätestatud liisinguandja kulude hüvitamise nõude suuruse määramisel
    arvestada liisinguandjale tagastatud liisingueseme väärtust, s.o TsÜS § 65 järgi sarnase
    eseme kohalikku keskmist müügihinda liisingueseme liisinguandjale tagastamise hetkel
    (vt ka Riigikohtu lahend tsiviilasjas nr 3-2-1-157-14). Seega ei saa hageja tugineda
    müügikahju hüvitamise nõudes liisinglepingu p-le 9.6, kuna see on vastuolus seadusega
    ja tühine. VÕS § 42 lg 1 järgi on tühine kokkulepe, mille järgi ei võeta liisinguandjale
    jääva liisingueseme väärtust liisinguandja hüvitusnõude arvestamisel üldse arvesse või
    tehtaks seda ebamõistlikult väikeses ulatuses.
43. Kuna VÕS § 367 lg 1 järgi on tegemist liisinguandja nõudega liisinguvõtja vastu, siis
    peab liisinguandja TsMS § 230 lg 1 järgi tõendama liisingueseme väärtuse selle
    liisinguandjale tagastamise hetkel, ning liisinguandja esitatud ja tõendatud
    liisingueseme väärtusele vastuväite esitanud liisinguvõtja peab omakorda tõendama, et
    liisingueseme väärtus oli selle tagastamise hetkel selline, nagu tema väidab.
44. Hageja on tõendanud, et vara tegelik turuväärtus oli selle müügihind, milleks antud
    juhul oli 175 000 EEK käibemaksuta ehk 11184,54 eurot.
45. Kostja taotlusel on asjas läbi viidud sõiduki väärtuse kindlaks määramiseks ekspertiis
    (ekspertiisiakt 07.07.2015). Osundatud ekspertiisiakti kohaselt on sõiduauto BMW
    730D reg märk 882 AYA harilikuks väärtuseks 2010 veebruaris 14700 eurot
    kooskäibemaksuga. Seega käibemaksuta väärtus 12250 eurot.
46. Kohtu puudub alus kahelda eksperdi järeldustes, sest: ekspert ei ole väitnud, et asja
    füüsiliselt nägemata ei ole võimalik selle väärtust kindlaks määrata ja kohtule on see
    veenev – sõiduauto on masstoodang, ning lisavarustuse ja vigastuste kohta info
    omamisel on selle väärtust võimalik kindlaks määrata ka autot ennast nägemata.
    BMW-l on piisavalt suur ja aktiivne järelturg, et ekspert saaks omada võimekust asja
    väärtuse määramiseks; eksperdi käsutuses on olnud United Motors AS valduses olevad
    dokumendid vaidlusaluse sõiduauto kohta,sõiduki hooldusarved 2006-2010, sõiduauto
    sedaan BMW 730D 3,0 190 KW ja sedaan BMW 740l 3,0 235 KW standard- ja
    lisavarustuse nimekiri ja hinnakiri, keskregistri andmed sõiduki varustuse kohta. Seega
    on ekspert hinnanud just kostja valduses olnud omadustega autot. Kostja pole
    tõendanud, et autol oli veel mingisuguseid, tsiviilasja toimikus nimetamata, omadusi;
    hageja on vara üleandmise aktiga ja sõiduki müüki suunamise hindamise aktiga
    15.02.2010 tõendanud autol selle üleandmise hetkel esinenud puudusi ning kostja ei ole
    vastupidist tõendanud. See, et autot kuni üleandmiseni regulaarselt hooldatud, ei tõenda
    kohtu arvates, et autol ei võinud olla selle hagejale tagastamise hetkel siis tuvastatud
    puuduseid.
47. Hinnaerinevus kuni 10% võrra turuväärtusest on Riigikohtu senise praktika kohaselt (vt
    lahend tsiviilasjas nr 3-2-1-153-13) mõistlik ja lubatav ning liisinguandja on asja
    võõrandamisel oma kohustuse kõrgeima tasu saamiseks sel juhul täitnud (vt ka
    Riigikohtu tsiviilasjas nr 3-2-1-33-08 tehtud otsuse p 18 ja tsiviilasjas nr 3-2-1-77-08
    tehtud otsuse p 16). Käesoleval juhul on hinnaerinevus 8,7% (eksperdi kindlaks
    määratud turuhind 12250 eurot ja tegelik müügihind 11 184,54 eurot).



                                                                                      6(13)
                                                                 Tsiviilasi nr: 2-12-44396

48. Kohus jätab tähelepanuta kostja väiteid, et aeglasemini müües oleks saanud parema
    hinna, kuna: kostja on ise kohtuistungitel kinnitanud, et ei oleks saanud ise autot müüa,
    kuna töötas sellel ajal Soomes ja tal ei olnud aega sellega tegelda; kostja ei ole
    tõendanud, et autol oleks olnud ostja, kes oleks nõustunud maksma rohkem, kui
    turuhinna; hageja on oma kohustuse parima hinnaga müümiseks täitnud; eksperdi antud
    väärtuse (12250 eurot) ja tegeliku müügihinna 11184,54 eurot vahe on 1065,45 eurot
    ehk 8,7% ning seega on hageja täitnud oma kohustuse müüa asi parima hinnaga. Ka
    ekspert on märkinud, et sellises hinnaklassis kasutatud sõiduki puhul peetakse
    tavapäraseks turul kaubeldavaks suuruseks 5% küsimishinnast, mille võrra on müüja
    nõus tehingu korral hinda langetama, asja väärtuse vähenemise riski kannab
    liisinglepingu kohaselt liisinguvõtja.
49. Seega tunnustab kohus hageja õigust nõuda müügikahju summas 1573,62 eurot,
    vastavalt VÕS § 367 lg1. Kokku tunnustab kohus hageja nõuet liisinguvõtja vastu
    summas 4976,16 eurot (2506,78+735,98+159,78+1573,62).
50. Kohus ei nõustu kostjaga, et käenduslepingu p 4 teine lause ja p 8 on tühised seetõttu,
    et need on tüüptinguimused. Riigikohtu tsiviilkolleegium on selgitanud, et VÕS § 35 lg
    1 kohaselt loetakse tüüptingimuseks nii lepingutingimus, mis on välja töötatud
    korduvaks kasutamiseks tüüplepingutes, kui ka muu ilma läbirääkimisteta varem välja
    töötatud lepingutingimus, mille sisu ei ole pool, kelle suhtes seda kasutatakse,
    võimeline mõjutama. VÕS § 35 lg 2 järgi eeldatakse, et tüüptingimust ei olnud eraldi
    läbi räägitud (vt Riigikohtu otsus tsiviilasjas nr 3-2-1-66-12, p 12; otsus tsiviilasjas nr
    3-2-1-45-07, p 11). Seega leiab kohus, et praeguses vaidluses ei ole välistatud, et
    käenduslepingu p 4 teine lause ja p 8 on tüüptingimus. Kuid isegi, kui tegemist oleks
    tüüptingimusega, siis kohus ei tuvastanud käenduslepingu p 4 teise lause ja p 8 tühisuse
    aluseid VÕS § 42 järgi. Vastupidi – osundatud lepingupunktid vastavad seadusele,
    mida tuleks kohaldada, kui tingimus oleks tühine.
51. VÕS § 145 lg 1 kohaselt vastutavad kohustuse rikkumise korral põhivõlgnik ja
    käendaja võlausaldaja ees solidaarselt, kui käenduslepinguga ei ole ette nähtud, et
    käendaja vastutab üksnes juhul, kui võlausaldaja ei saa nõuet põhivõlgniku vastu
    rahuldada.
52. Käesoleval juhul ei ole käenduslepingu punktis 8 ette nähtud teisiti ja seega vastab
    käenduslepingu p 8 seadusele. Seega oli hageja õigus valida, kelle vastu ta nõude
    esitab, kas käendaja või põhivõlgniku vastu. Muuhulgas on hageja tõendanud, et
    põhivõlgnik Evaage OÜ on registrist kustutatud 04.10.2011.
53. VÕS § 145 lg 2 kohaselt vastutab käendaja käendatava kohustuse eest täies ulatuses.
    Ta vastutab ka kohustuse rikkumisest tulenevate tagajärgede, eelkõige viivise ja
    leppetrahvi maksmise ning kahju hüvitamise eest, samuti lepingust taganemise või
    lepingu ülesütlemisega seotud kulude hüvitamise eest. Võla põhivõlgnikult
    sissenõudmisega seotud kulude hüvitamise eest vastutab käendaja, kui talle anti
    sissenõudmise kavatsusest õigeaegse teatamisega võimalus neid kulusid vältida.
54. Võla sissenõudmise teated on saadetud kostja e-posti aadressil. Käenduslepingu
    punktis 7 on kokku lepitud teadete edastamine tähitud postiga käendaja aadressil.
    Lepingukohast sissenõudmise teate edastamist enne hagi esitamist ja posti teel teadete
    edastamist kostjale või Evaage OÜ-le ei ole hageja tõendanud. Seega võla
    sissenõudmise kulu 57,5 eurot sissenõudmist käendajalt, ei saa esitatud hagi asjaoludel
    lugeda põhjendatuks (VÕS § 145 lg 2).
55. VÕS § 153 lg 1 p 3 tulenevalt lõpeb tähtajaline käendus tähtaja möödumisega, kuid
    sama § lg 3 kohaselt tähtajalise käenduse lõppemise korral eeldatakse, et käendaja
    vastutab edasi enne tähtaja möödumist tekkinud kohustuse eest.



                                                                                         7(13)
                                                                  Tsiviilasi nr: 2-12-44396

  56. Kostja väidab, et käendusleping lõppes 23.11.2011. Hageja nõuded põhivõlgniku ja
      käendaja vastu olid aga muutunud sissenõutavaks alates liisinglepingu lõppemisest
      12.02.2010 ja vara müügist 16.03.2010. Seega vastustab käendaja VÕS § 153 lg 3
      alusel enne käenduslepingu tähtaja möödumist põhivõlgnikul tekkinud kohustuste eest.
  57. Hagiavaldusest nähtub, et hageja arvestab viivist alates 05.05.2010 kuni 01.11.2012
      kogukahjult liisinglepingus kokkulepitud viivisemääras. Hageja on hagi esitamise ajaks
      sissenõutavaks muutunud viivist 6159,67 eurot, vähendanud 599,43 euroni ehk 90 %.
  58. Praeguses asjas on viivisemäär 0,25% päevas. Kohtu arvates ei saa hageja aga nõuda
      liisinglepingus sätetatud määras viivist pärast põhivõlgniku registrist kustutamist
      04.10.2011. Käendaja viivituse eest ei ole nõuet esitatud. Seega tuleks viivisearvestust
      vähendada vähemalt 11 kuu viivisesumma võrra, mis moodustab 40% hageja esitatud
      viivisearvestusest (29 kuud). Kuna hageja ise on viivisenõuet vähendanud 90%, siis
      leiab kohus, et kostja taotlus viivise vähendamiseks on põhjendatud ja kohus vähendab
      viivist 0 euroni.
  59. Kohus ei nõustu kostja väidetega selle kohta, et kui hageja oleks esitanud nõude
      põhivõlgniku likvideerimismenetluses, oleks ta saavutanud oma nõuete rahuldamise.
      Kostja ei ole tõendanud, et põhivõlgnikul likvideerimise hetkel 2011 üldse mingisugust
      vara oli.
  60. Kohus leiab, et käendusleping ei ole vastuolus heade kommetega. Kostja käendas
      sisuliselt enda kontrolli all oleva äriühingu majandustegevusest tulenevaid võlgasid.
  61. Eeltoodu alusel leiab kohus, et hagi kuulub rahuldamisele osaliselt ning kostjalt tuleb
      hageja kasuks välja mõista VÕS § 180 lg 1 järgse täitmisnõudena 2449,28 eurot ja
      VÕS § 367 järgse kulutuste hüvitamise nõudena müügikahju 1573,62 eurot,
      tagastamiskuludena 159,78 eurot ja müügikuluna 735,98 eurot. Kokku 4918,66 eurot.
  62. Käesolevas otsuses käsitlemata väited ja tõendid jätab kohus TsMS § 238 alusel
      tähelepanuta.
  63. TsMS § 162 lg 1 kannab hagimenetluse kulud pool, kelle kahjuks otsus tehti. Kuna
      hageja veel 28.09.2015 kohtuistungil vähendas oma senist kompromissettepanekut
      3900 eurot 3556,8 euroni ja kostja sellega ei nõustunud ning kohus rahuldab hagi
      osaliselt, aga suuremas ulatuses kui hageja pakutud kompromiss, jätab kohus
      kohtukulud tervikuna kostja kanda.

Apellatsioonkaebus
  64. Kostja esitas maakohtu otsuse peale apellatsioonkaebuse, paludes selle tühistada osas,
      millega rahuldati hagi osaliselt ning mõisteti kostjalt välja võlgnevus summas 4918,66
      eurot ning jäeti menetluskulud kostja kanda, teha tühistatud osas asja esimese astme
      kohtule uueks läbivaatamiseks saatmata uus otsus, millega jätta hagiavaldus täielikult
      rahuldamata ja menetluskulud hageja kanda; alternatiivselt, juhul kui ringkonnakohus
      ei tee ise tühistatud osas uut otsust, saata asi tühistatud ulatuses esimese astme kohtule
      uueks läbivaatamiseks ning menetluskulud jätta hageja kanda ja määrata kindlaks
      nende rahaline suurus.
  65. Apellant leiab, et maakohus on ebaõigesti kohaldanud materiaalõigusnormi ning
      oluliselt rikkunud ka menetlusnormi, ebaõigesti hinnanud tõendeid ja menetlusosaliste
      poolt esitatud asjaolusid. Kohus ei ole teostanud erapooletut õigusemõistmist.
      Kohtuotsuse alusel ei ole võimalik üheselt tuvastada, milliseid väiteid, asjaolusid ja
      tõendeid kohtus üldse esitati. Kohtuotsust ei saa pidada seaduslikuks ega põhjendatuks
      (TsMS § 436 lg 1 rikkumine). Maakohus on otsusest välja jätnud apellandi 04.08.2014,
      23.03.2015, 10.04.2015, 03.08.2015, 19.11.2015 menetlusdokumentides olevad
      seisukohad ning hagejalt, United Motors AS-ilt ja Sanoma Baltics AS-ilt menetluse
      käigus välja nõutud tõendid.


                                                                                          8(13)
                                                                 Tsiviilasi nr: 2-12-44396

66. Maakohus ei ole kohtuotsuse kirjeldavas osas täitnud TsMS § 442 lg 7 sätestatud
    nõudeid ega märkinud otsusesse loogilises järjekorras lühidalt ja olulist sisu esile tuues
    esitatud nõuded ja nende kohta esitatud väited, vastuväited ja tõendid.
67. TsMS § 442 lg 8 sätestab kohtuotsuse põhjendava osa kohustuslikud elemendid. Kohus
    peab oma otsuses samuti põhjendama, miks ta ei nõustu ühe või teise menetlusosalise
    poolt esitatud faktilise väitega. Kohus peab oma otsuses kõiki tõendeid analüüsima.
    Kui kohus mõnda tõendit ei arvesta, peab ta seda otsuses põhjendama. Maakohus ei ole
    ülalmärgitud nõudeid täitnud.
68. Näiteks on kohus: jätnud analüüsimata, kas hageja pidi tuginema eeldusele, et selline
    vara(ekskavaator) kuulub äriühingule likvideerimise ajal, kui hageja oli ekskavaatori
    ise Evaage OÜ-le müünud; jätnud andmata hinnangu nendele eksperdi seisukohtadele,
    millele apellant menetluses viitas; pole põhjendanud, miks ta kaldus mõningate
    järelduste puhul kõrvale eksperdi poolt öeldust; jätnud tähelepanuta vara üleandmise
    akti ja sõiduki müüki suunamise hindamise akti suhtes apellandi poolt esitatud
    vastuväited ning menetluse käigus kogutud tõendid; hoidunud andmast hinnangut
    hageja ja viimase lepingupartneri United Motors AS-i omavahelistele suhetele; võtnud
    seisukohta osundatud huvide konflikti ja sellest tuleneva keelu osas United Motors AS-
    i poolt sõidukit üldse omandada, sellest tulenevast kohustusest hüvitada sellega seoses
    tekkinud kahjud.
69. TsMS § 436 lg 4 kohaselt ei või kohus otsust tehes tugineda asjaolule, mida ei ole
    menetluses arutatud. Kohus on vastavat põhimõtet rikkunud. Selliselt on kohus:
    arvestanud menetluses tõendiga (hageja poolt 30.10.2015 esitatud arve nr 1308418
    väljatrükk), mis oli kohtule esitatud hilinenult (s.o. TsMS § 329 lg 1 sätestatut
    rikkudes) ja mille osas apellant esitas ka vastuväite; esitanud paljasõnalise ja
    üllatusliku väite selle kohta, et käesoleva vaidlusega seotud eksklusiivne sõiduauto oli
    hoopis masstoodang ning et selle väärtust on võimalik kindlaks määrata ka autot ennast
    nägemata.
70. Kohtuotsuse alusel peab olema võimalik jälgida ja kontrollida kohtuotsuse kujunemist.
    Kohtuotsuse põhistavas osas on kohus välja toonud mitmeid asjaolusid ja seisukohti,
    mis ei ole seostatavad kohtu poolt kajastatuga. Selliselt ei ole kohtu poolt esitatu alusel
    võimalik muuhulgas aru saada: kuidas ja millega on hageja tõendanud, et vara tegelik
    turuväärtus oli selle müügihind; millisel põhjusel aktsepteeris maakohus
    tagastusteenuse kulu ja miks kohus eiras ega hinnanud apellandi poolt sellega seoses
    esitatud vastuväiteid; kuidas on hageja kohtu arvates täitnud oma kohustuse müüa
    sõiduk parima hinnaga; kuidas on vara üleandmise aktiga ja sõiduki müüki suunamise
    aktiga tõendatud sõidukil selle üleandmise hetkel esinenud puudused ja miks ei ole
    kostja kohtu arvates vastupidist tõendanud. Kohus ei võtnud seisukohta apellandi
    19.11.2015 lõplike seisukohtade punktis 9 märgitud asjaolude ja tõendite suhtes.
71. Apellant on seisukohal, et käesolevas kohtuasjas esitatud tõendite ja asjaolude alusel
    oleks kohus pidanud tegema sisult teistsuguse otsuse, hagiavalduse täielikult
    rahuldamata jätma. Maakohus on oma otsuse põhjendava osa rajanud hageja poolt
    esitatule, kuid ei ole põhjendanud, miks ta apellandi seisukohtade ja tõenditega ei
    arvesta.
72. Maakohus on apellandi poolt esitatud seisukohtade käsitlemisel kohtuotsuses seoses
    käenduslepingu sätete tühisuse ja hageja poolse nõudest loobumisega apellandi arvates
    ebaõigesti kohaldanud materiaalõigust. VÕS § 153 lg 3 sätestatu ei välista apellandi
    poolt vaidlustatud käenduslepingu sätete tühisust VÕS § 146 lg 2 sätestatuga sarnases
    olukorras (s.o. võlausaldaja kohustus esitada nõue pankrotimenetluses põhivõlgniku
    vastu) ega VÕS § 146 lg 3 sätestatud käendaja vastutuse vähendamist juhul, kui



                                                                                         9(13)
                                                                  Tsiviilasi nr: 2-12-44396

      vastavat nõuet ei esitata. Kohus ei ole vähendanud sellest tulenevalt apellandi vastutust,
      kuigi oleks pidanud.
  73. Maakohus on meelevaldselt pannud apellandi kanda riskid, mis kaasnevad
      liisinguandja enda pahatahtliku ja põhjendamatu tegevusega. Apellant leiab, et hageja
      on käesoleval juhul kujundanud ja esitanud tema vastu kunstlikke nõudeid. Apellant on
      jätkuvalt seisukohal, et kõik riskid, mis tulenevad sõiduki tehnilise varustuse ning
      sõiduki väidetavate puuduste puudulikust ja ilmselt asjatundmatust tuvastamisest
      hageja lepingupartneri poolt, hageja poolt kunstlike kulude tekitamisest, mis ei vasta
      samas ka liisinguandja ja teenuseosutaja endi vahel kokkulepitule, sõiduki tegelike
      müügiandmete (sh ostja, müügihind jms) varjamisest, on sellised riskid, mille eest peab
      vastutama liisinguandja (hageja) ise.
  74. Maakohus ei ole võtnud arusaadavat ega jälgitavat seisukohta eksperdi poolt avaldatud
      erinevate seisukohtade suhtes. Ei ole võimalik aru saada, mille alusel ja miks kohus
      mõningate eksperdi seisukohtadega nõustus ja teisi eiras. Kohus ei ole otsuses esitanud
      selget seisukohta apellandi poolt ekspertiisiaktiga seoses esitatu suhtes. Kohus jättis
      tähelepanuta eksperdi poolt esitatud selgituse, et pikem müügiperiood oleks kaasa
      toonud kõrgema müügihinna, omistades selle väite ekslikult hoopis apellandile ning
      vaieldes sellele ka vastu.
  75. Maakohus on kahjustanud kostja huve ja õigusi käesolevas menetluses ka sellega, et
      sundis teda taotlema ekspertiisi teostamist. Käesoleval juhul on tegelikult hagejal
      kohustus tõendada nii vara väärtust kui selle müügihinda.
  76. Kohus ei ole arvestanud ka sellega, et Hageja ja United Motors AS on tegutsenud antud
      juhul huvide konfliktis.

Vastus apellatsioonkaebusele
  77. Vastustaja vaidles apellandi poolt esitatud apellatsioonkaebusele vastu ja palus jätta
      selle rahuldamata ning maakohtu otsuse muutmata, alternatiivselt muuta otsuse
      põhjendusi ilma otsuse resolutsiooni muutmata, menetluskulud jätta apellandi kanda ja
      mõista apellandilt välja viivis menetluskuludelt alates kohtuotsuse jõustumisest kuni
      kohase täitmiseni VÕS § 113 lg 2 teises lauses sätestatud määras.

Ringkonnakohtu seisukoht

  78. Ringkonnakohus leiab, et apellatsioonkaebuse väited ei anna alust maakohtu otsuse
      tühistamiseks. TsMS § 657 lg 1 p 1 alusel jätab ringkonnakohus apellatsioonkaebuse
      rahuldamata ja kohtuotsuse muutmata. Vastuseks apellatsioonkaebusele märgib
      ringkonnakohus järgmist.
  79. Ringkonnakohus ei nõustu apellatsioonkaebuse väitega, et maakohus rikkus TsMS §
      442 lg 7 sätestatud nõudeid. TsMS § 442 lg 7 esimese lause kohaselt otsuse kirjeldavas
      osas märgitakse loogilises järjekorras lühidalt ja olulist sisu esile tuues esitatud nõuded
      ja nende kohta esitatud väited, vastuväited ja esitatud tõendid. Kuna otsuse kirjeldavas
      osas tuleb lühidalt esile tuua poolte väited, siis ei ole vaja viitega menetlusdokumendi
      esitamise päevale refereerida poolte korduvalt esitatud väiteid. Kostja heidab
      maakohtule ette, et tema väidet, mille kohaselt oli põhivõlgniku Everage OÜ omandis
      04.10.2011 piisavalt vara hageja nõuete rahuldamiseks, ei ole kohtuotsuse kirjeldavas
      osas kajastatud. Ringkonnakohus osutab, et nimetatud väide on kajastatud kohtuotsuse
      kirjeldava osa p-s 17.
  80. Ringkonnakohus on seisukohal, et kostja väide, mille kohaselt on maakohus asja
      lahendamisel arvestanud hageja poolt hilinenult esitatud tõendiga ei ole põhjendatud.
      28.09.2015 toimunud istungil määras maakohus pooltele väidete ja tõendite esitamiseks


                                                                                         10(13)
                                                                 Tsiviilasi nr: 2-12-44396

    tähtaja 30.10.2015. Hageja esitas 30.10.2015 tõendina arve nr 1308418. Seega ei
    esitanud hageja viidatud tõendit hilinenult.
81. Ringkonnakohtu arvates on maakohus õigesti leidnud, et kostja väited käenduslepingu
    p-de 4 teise lause ja 8 tühisuse kohta ei ole põhjendatud. Poolte vahel sõlmitud
    käenduslepingu p 4 teise lause kohaselt käesoleva lepingu tähtaja möödumisel vastutab
    käendaja liisingufirma ees edasi enne tähtaja möödumist tekkinud liisinguvõtja lepingu
    punktis 2 sätestatud kohustuste eest. Käenduslepingu p 8 järgi ei ole käendajal õigust
    nõuda, et liisingufirma esitaks lepingu punktis 2 sätestatud kohustuse täitmise nõude
    esmalt liisinguvõtjale või mõnele teisele isikule, sealhulgas mõnele teisele käendajale,
    juhul, kui neid on. Liisingufirmal on õigus otsustada oma äranägemisel, kas nõue
    lepingu punktis 2 sätestatud kohustuse täitmiseks esitatakse liisinguvõtjale või
    käendajale või liisinguvõtjale ja käendajale koos. Käendaja vastutab liisingufirma ees
    solidaarselt kõigi teiste käendajatega, kes tagavad liisingufirmale liisinguvõtja
    kohustuste täitmist. VÕS § 145 lg 1 järgi kohustuse rikkumise korral vastutavad
    põhivõlgnik ja käendaja võlausaldaja ees solidaarselt, kui käenduslepinguga ei ole ette
    nähtud, et käendaja vastutab üksnes juhul, kui võlausaldaja ei saa nõuet põhivõlgniku
    vastu rahuldada. VÕS § 153 lg 3 järgi tähtajalise käenduse lõppemise korral eeldatakse,
    et käendaja vastutab edasi enne tähtaja möödumist tekkinud kohustuse eest. VÕS § 142
    lg 6 kohaselt kokkulepe, millega kaldutakse käendaja kahjuks kõrvale käesolevas
    peatükis sätestatust, on tühine, kui seaduses ei ole sätestatud teisiti. Poolte vahel
    sõlmitud käenduslepingus ei ole kaldutud käendaja kahjuks kõrvale VÕS-is käendust
    reguleerivatest sätetest. VÕS § 145 lg-st 1 ja poolte vahel sõlmitud käenduslepingust
    tulenevalt oli hagejal õigus valida, kas ta esitab hagi põhivõlgniku või käendaja vastu.
    Ringkonnakohus osutab, et kui mitu isikut peavad täitma kohustuse solidaarselt, siis
    võib võlausaldaja VÕS § 65 lg 1 järgi nõuda kohustuse täielikku või osalist täitmist
    kõigilt võlgnikelt ühiselt või igaühelt või mõnelt neilt. See säte annab võlausaldajale
    otsustamisvabaduse küsimuses, millise solidaarvõlgniku vastu esitada vajaduse korral
    hagi (Riigikohtu lahend tsiviilasjas nr 3-2-1-5-06, p 16). Arvestades asjaolu, et
    põhivõlgnik oli hagi esitamise ajal registrist kustutatud, ei oma vaidluse lahendamisel
    tähtsust, kas enne registrist kustutamist oli põhivõlgnikul vara. Kuna asjas ei leidnud
    tõendamist, et põhivõlgniku suhtes algatati pankrotimenetlus, siis kostja väited hageja
    poolt VÕS § 146 lg-s 2 sätestatud kohustuse täitmata jätmise kohta ei ole põhjendatud.
82. VÕS § 367 lg 1 järgi liisingulepingu ülesütlemise korral peab liisinguvõtja hüvitama
    liisinguandjale kõik kulud, mida liisinguandja kandis seoses liisinguesemega, eelkõige
    liisingueseme ostuhinna ja ostuhinna finantseerimise kulud, selles ulatuses, milles need
    ei ole kaetud juba tasutud liisingumaksetega, lg 3 kohaselt kui liisinguese jääb pärast
    liisingulepingu ülesütlemist liisinguandja omandisse, tuleb käesoleva paragrahvi lõikes
    1 nimetatud kulutuste hüvitamise nõude suuruse määramisel arvestada liisingueseme
    väärtust selle liisinguandjale tagastamise hetkel. Seega, selleks, et tuvastada, kas kostjal
    on peale põhivõlgnikuga sõlmitud lepingu ülesütlemist hageja ees võlgnevus, tuleb
    kõigepealt välja selgitada          liisingueseme väärtus selle tagastamise hetkel.
    Tõendamiskoormuse sõiduki turuhinna määramiseks selle tagastamise hetkel jagas
    maakohus küll poolte vahel valesti, kuid lõppjärelduses ei toonud see kaasa ebaõiget
    kohtuotsust, sest asjas on sõiduki turuhinna kohta esitatud eksperdi arvamus.
83. Ringkonnakohtu arvates on maakohus õigesti leidnud, et hageja on sõiduki
    võõrandamisel oma kohustuse sõiduki eest kõrgeima tasu saamiseks täitnud. Ekspert on
    oma arvamuses igakülgselt arvestanud konkreetse sõiduki turuhinna kujunemise
    asjaolusid, sh võtnud arvesse ka sõiduki puuduseid, lisavarustust (ekspertiisiakti lisa 1,
    III kd, tlk 131-132) ja müügiprotsessi aega. Eksperdi arvamuse kohaselt oli sõiduki
    turuhind 230 000 krooni. Sõiduk müüdi turuhinnast väiksema hinnaga, so summaga


                                                                                        11(13)
                                                               Tsiviilasi nr: 2-12-44396

    210 000 krooni ning ekspert on arvamuses esile toonud, et kuna sõiduk müüdi
    suhteliselt kiiresti ja müük lõpetati alghinnaga, võiks sõiduki müüki nimetada
    kiirmüügiks ja hinda kiirmüügi hinnaks. Maakohus on õigesti esile toonud, et
    hinnaerinevus kuni 10 % võrra turuväärtusest võib olla mõistlik ja lubatav. Vaidluse all
    olev sõiduk müüdi hinnaerinevusega 8,7 %. Ringkonnakohus osutab, et asja
    materjalidest nähtuvalt oli sõiduk avalikus müügiportaalis müügis umbes kuu aega ning
    sõiduk müüdi välisriiki. Arvestades eksperdi arvamuses väljendatut, võib asuda
    seisukohale, et juhul, kui sõiduk oleks müüki pandud tunduvalt kõrgema hinnaga ning
    müügiprotsess olnud pikem, oleks võinud hind olla kõrgem. See on siiski ainult
    tõenäoline arvamus. Seetõttu tulebki teatud ulatuses lubatavaks pidada hinnaerinevust
    tõenäolisest turuväärtusest. Ringkonnakohtu arvates ei ole maakohus valesti hinnanud
    ka asjas esitatud eksperdi arvamust. Maakohus on arvestanud eksperdi lõppjäreldust
    sõiduki hinna kohta. Kostja on asjas eksperdi arvamuses esile toonud eksperdi
    kaalutlused arvamuse tegemisel, rebides need välja kontekstist. Seetõttu ei ole kostja
    väited, et maakohus ei ole otsust rajanud eksperdiarvamuses toodule, põhjendatud.
84. Apellatsioonkaebuse kohaselt ei ole maakohus arvestanud sellega, et hageja tekitas
    kostja vastu kunstlikke nõudeid, kuna tuvastas puudused, mida sõidukil ei olnud ning
    jättis arvestamata sõiduki rikkaliku lisavarustuse. Maakohus leidis, et kostja ei
    tõendanud sõidukil selliste omaduste olemasolu, mida eksperdiarvamuses arvesse pole
    võetud. Ka apellatsioonkaebuses esitas kostja vaid väiteid sõidukil teistsuguste
    omaduste kohta, viitamata ühelegi tõendile, millest võiks järeldada, et sõidukil oli
    lisavarustus, mille tõttu sõiduki turuhind oli suurem või et sõidukil ülevaatuse käigus
    tuvastatud puuduseid ei olnud. Asjaolu, et 2009 oktoobris vahetati sõidukil ära rooliots
    ja 2009 novembris oli roolisüsteem korras, ei tõenda sõiduki ülevaatamisel 2010
    veebruaris tuvastatud (I kd, tlk 148) roolilati lõtku puudumist. Kuna sõiduk müüdi
    puudustega, st sõiduki müügihinnas sisaldusid ka sõidukil tuvastatud puudused, puudus
    müüjal vajadus enne müüki sõidukit remontida. Seega ei ole asjakohased kostja väited,
    et asjas puuduvad tõendid sõiduki remontimise kohta enne müüki. TsMS § 230 lg 1
    järgi kumbki pool peab hagimenetluses tõendama neid asjaolusid, millele tuginevad
    tema nõuded ja vastuväited, kui seadusest ei tulene teisiti. Hageja esitas tõendi sõiduki
    ülevaatusel tuvastatud puuduste kohta. Seega ei saanud kostja kasutada hagi vastu
    kaitsena ainuüksi vastuväiteid, omapoolseid tõendeid esitamata. Kuna kostja jättis oma
    väited tõendamata, lähtus maakohus asja lahendamisel õigesti esitatud tõenditest.
85. Kuna VÕS § 367 lg 4 järgi saab liisinguandja nõuda liisinguvõtjalt liisingulepingu
    ülesütlemisest tekkinud lisakulude hüvitamist, tuleb liisinguandjal nende kulude
    hüvitamise nõude esitamisel TsMS § 230 lg 1 järgi tõendada, millised lisakulud tal
    liisingulepingu ülesütlemise tõttu tekkisid. Olukorras, kus käendaja vaidleb
    liisinguandja lisakulude nõudele vastu, leides, et need ei ole põhjendatud ega tõendatud,
    tuleb kohtul lisakulude hüvitamise nõude rahuldamiseks kontrollida, kas iga lisakulu,
    mille hüvitamist hageja nõuab, on põhjendatud ja tekkis liisingulepingu ülesütlemise
    tõttu. Maakohus on otsuse p-des 35 ja 36 leidnud, et lisateenuste tellimine hageja poolt
    kolmandatelt isikutelt olid põhjendatud, kuna liisinguvõtja on liisingulepingu
    sõlmimisel krediteerija ja tal puudub sõidukite edasimüügivõrgustik ja vastav
    kompetents. Ringkonnakohus nõustub maakohtu poolt tuvastatuga selles, et müügikulu
    summas 735,89 eurot käibemaksuta on põhjendatud ja tõendatud ning ei korda
    maakohtu otsuses toodut. Hagejale müügi vahendusteenust osutanud United Motors
    AS tuvastas sõiduki tagastamisel selle puudused, lisavarustuse koosseisu ja korraldas
    sõiduki müügi avalikus sõidukite müügiportaalis. Asjas leidis tõendamist, et sõiduk
    müüdi välisriiki ning müügisumma leppis ostjaga välisriigis kokku hageja. Seeõttu on
    müügi vahendusteenuse kulu kui liisingulepingu ülesütlemisest tekkinud lisakulu,


                                                                                     12(13)
                                                                       Tsiviilasi nr: 2-12-44396

       põhjendatud hoolimata sellest, et sõiduki välisriiki müümisel vormistati vahepealseks
       ostjaks müügi vahendusteenust osutanud isik United Motors AS.
   86. Maakohus leidis, et tagastusteenuse kulu summas 159,78 eurot käibemaksuta on
       põhjendatud. Menetluses on kostja väitnud, et see kulu on põhjendamatu, kuna
       põhivõlgnik tagastas sõiduki ise. Asja materjalidele lisatud vara vastuvõtuakti (I kd, tlk
       31) kohaselt on vara vastuvõtja tuvastanud koos sõidukiga üleantud seemed, võtmed jne
       ning sõiduki läbitud kilometraaži, samuti on sõiduki üleandmisel tehtud varast fotod.
       Nimetatud asjaolude tuvastamine ja kirjalikult taasesitatavas vormis talletamine oli nii
       liisinguvõtja kui ka kostja huvides. Nagu eelpool märgitud, on liisinguandja
       liisingulepingu krediteerija. Seetõttu tuleb liisingulepingu ülesütlemisest tekkinud
       lisakulusid, sh ka vara tagastamisega seotud kulusid pidada põhjendatuteks. Hageja
       tõendas, et teise, samasugust teenust pakkuva isiku käest teenuse tellimisel oleks
       teenustasu olnud kõrgem (II kd, tlk 12-13). Kuna asjas puuduvad tõendid, et hageja
       tellitud vara vastuvõtmise teenuse oleks saanud väiksema kuluga, ei ole kostja väited
       vara tagastamise teenustasu suuruse kohta põhjendatud.
   87. Kuna apellatsioonkaebuse väited ei anna alust teistsuguse otsuse tegemiseks, jätab
       ringkonnakohus maakohtu otsuse muutmata.

       Menetluskulude jaotus

   88. Maakohtus kantud menetluskulud jäävad kostja kanda, nagu on määratud maakohtu
       otsuses. Maakohus on oma seisukohta menetluskulude jaotuse kohta, hoolimata sellest,
       et hagi rahuldati osaliselt, piisavalt põhjendanud. Apellatsioonkaebuse rahuldamata
       jätmise tõttu jäävad ka apellatsioonimenetluse kulud TsMS § 171 lg 1 alusel kostja
       kanda.
   89. Vastavalt TsMS § 177 lg 1 p-le 2 määrab menetluskulud peale lõpplahendi jõustumist
       summaarselt kindlaks asjas lahendi teinud maakohus TsMS §-s 177 sätestatud korras.


/allkirjastatud digitaalselt/   /allkirjastatud digitaalselt/   /allkirjastatud digitaalselt/
Krista Kirspuu                  Tiit Kollom                     Ande Tänav
kohtunik                        kohtunik                        kohtunik




                                                                                                13(13)

                      KOHTUMÄÄRUS
Kohus                             Tartu Maakohus

Kohtunik                          Epp Tombak

Määruse tegemise aeg ja koht      25. aprill 2016. a, Võru tn 12, Põlva

Tsiviilasja number                2-15-16497
Tsiviilasi                        KÜ Leevi Õpetajate Maja hagi E. P. (P. ) vastu
                                  põhivõlgnevuse ja lisanduva viivise nõudes
Menetlusosalised ja nende         Hageja: KÜ Leevi Õpetajate Maja – registrikood
                                  xxxxxxxx,                                        asukoht
esindajad
                                  xxxxxxxxxxxxxxxxxxxxxxxxxxxxxxxxxxxxxxxx
                                  Lepinguline esindaja: E. J. , E. J. Õigusteenused OÜ, e-
                                  post:
                                  Kostja: E. P. . – isikukood xxxxxxxxxxx, elukoht
                                  xxxxxxxxxxxxxxxxxxxxx; e-post:
                                  Lepinguline esindaja: advokaat E. L. , Advokaadibüroo
                                  A. S. ; e-post:

RESOLUTSIOON

I. Lõpetada menetlus KÜ Leevi Õpetajate Maja hagis E. P. vastu põhivõlgnevuse ja
lisanduva viivise nõudes alljärgneva kompromissi kinnitamisega:

   1. Pooled kinnitavad, et kostja põhivõla suuruseks on kompromissilepingu sõlmimise
      hetkel, 15.04.2016.a. 872,44 eurot, mis hõlmab korteriühistu majandamiskulude
      arvestusperioode kuni 31.03.2016.a.

   2. Tingimusel, et kostja täidab kompromissis sätestatud maksekohustusi tähtaegselt ja
      täielikult, vähendab hageja punktis 1 nimetatud põhivõlga 372,44 euro võrra ja loobub
      TsMS § 367 alusel viivise nõudmisest.

   3. Punktis 2 nimetatud nõuete vähendamise tulemusena loevad pooled kostja võlaks hageja
      ees viissada (500) eurot.
   4. Kostja kohustub punktis 3 nimetatud võla summas 500 eurot hagejale tasuma igakuiste
      võrdsete osamaksetena kuue (6) kuu jooksul alates kompromissi kinnitava kohtumääruse
      jõustumisest. Esimese osamakse tasumise tähtpäev saabub 30. aprillil 2016.a., kuid siiski
      mitte varem kui 5. päeval arvates kompromissi kinnitava kohtumääruse jõustumisest.
      Järgnevad osamaksed tuleb tasuda alates maist 2016.a. iga kuu viimaseks kuupäevaks.

   5. Lisaks punktis 4 sätestatud osamaksetele on kostja kohustatud tasuma hagejale
      tähtaegselt jooksvaid majandamiskulude arveid majandamiskulude arvestusperioodide
      eest algusega 01.04.2016.a. Pooled lepivad kokku, et kui kostja poolt tasutud summadest
      ei piisa kokkuleppe osamakse ja jooksva kuu arve tasumiseks, loetakse esimeses
      järjekorras tasutuks jooksva kuu arve ning seejärel kokkuleppe osamakse.

   6. Kokkuleppejärgsed maksed tasutakse hageja arveldusarvele nr xxxxxxxxxxxxxxxxxxxx
      Swedbank.

   7. Kompromissis sätestatud maksekohustuste täitmine nõuete tasaarvestamise teel ei ole
      lubatud. Ühtlasi kinnitab kostja, et tal puuduvad mistahes rahalised nõuded hageja vastu
      ning et kostja poolt menetluse käigus esitatud vastavasisulised vastuväited on juba
      arvesse võetud kompromissi tingimuste kujundamisel.

   8. Kompromissis sätestatud rahaliste kohustuste täitmisega viivitamise korral on kostja
      kohustatud tasuma hagejale viivist 0,07% tähtaegselt tasumata põhivõla summalt iga
      tasumisega viivitatud päeva eest kuni kohustuste täieliku täitmiseni.

   9. Pooled lepivad kokku, et kui kostja viivitab kompromissis sätestatud osamakse
      tasumisega osaliselt või täielikult rohkem kui neliteist (14) päeva, kaotab punktis 2
      nimetatud nõude vähendamine kehtivuse, punktis 1 nimetatud võlgnevus muutub
      tasumata osas täies ulatuses koheselt sissenõutavaks ning hagejal on õigus pöörduda
      kogu võla, sh viivise sissenõudmiseks kohtutäituri poole täitemenetluse alustamiseks
      kostja suhtes.

   10. Pooled on kokku leppinud, et kummagi poole menetluskulud jäävad kummagi poole
       enda kanda.

II. Jätta poolte menetluskulud nende endi kanda.

III. Tagastada KÜ Leevi Õpetajate Maja kontole nr xxxxxxxxxxxxxxxxxxxx Swedbank AS-
is pool hagiavalduse esitamisel tasutud riigilõivust, s.o kaheksakümmend seitse (87) eurot
ja 50 senti.

IV. Toimetada kohtumäärus kätte hagejale ja kostjale.



Edasikaebamise kord ja määruse jõustumine          TsMS §-de 466 lg 3 ning 661 lg 4 alusel

Käesoleva määruse peale ei saa määruskaebust esitada ja määrus jõustub selle
teatavakstegemisest.
Kohtu poolt tuvastatud asjaolud ja määruse põhjendused

Kohtu menetluses on KÜ Leevi Õpetajate Maja hagi E. P. vastu põhivõlgnevuse ja lisanduva
viivise nõudes. Pooled on esitanud kohtule kompromissilepingu, milles on kokku lepitud
vaidlusküsimuse lahendamine kompromissiga. Pooled taotlevad kohtult kompromissilepingu
kinnitamist ning tsiviilasjas nr 2-15-16497 menetluse lõpetamist.

TsMS § 428 lg 1 p 4 kohaselt lõpetab kohus menetluse otsust tegemata, kui pooled on sõlminud
kompromissi ja kohus kinnitab selle. TsMS § 430 lg 1 sätestab, et pooled võivad menetluse
kuni hagi kohta tehtud lahendi jõustumiseni lõpetada kompromissiga. Osundatud paragrahvi
2. lõike kohaselt esitavad pooled kompromissilepingu allkirjastatuna kohtule või avaldavad
kompromissi kohtule protokolli kandmiseks. Kohus kinnitab kompromissi määrusega, millega
ühtlasi lõpetab asja menetluse. Kompromissi kinnitamise määruses märgitakse kompromissi
tingimused. Tulenevalt TsMS § 430 lg 3 ei kinnita kohus kompromissi, kui see on vastuolus
heade kommetega või seadusega või rikub olulist avalikku huvi või kui kompromissi ei ole
võimalik täita.

Kohus leiab, et tsiviilasjas nr 2-15-16497 esitatud kompromiss ei sisalda tingimusi, mis
välistaks selle kinnitamise TsMS § 430 lg 3 alusel, ning kohus kinnitab kompromissi.

Seoses kompromissi kinnitamisega kuulub menetlus tsiviilasjas lõpetamisele. Kui menetlus on
lõpetatud, ei saa hageja TsMS § 432 kohaselt uuesti pöörduda kohtusse hagiga sama kostja
vastu vaidluses samal alusel sama hagieseme üle. Menetluse lõpetamisel kompromissiga on
samad materiaalõiguslikud ja protsessuaalsed tagajärjed nagu menetluse lõpetamisel
kohtuotsusega, kui seadusest ei tulene teisiti. Pooled on kinnitanud, et nad on teadlikud
kompromissi sõlmimise ja menetluse lõpetamisega seonduvatest õiguslikest tagajärgedest.

TsMS § 430 lg 8 sätestab, et kompromissi saab tühistada ja selle tühisusele saab tugineda
tsiviilseadustiku üldosa seaduses nimetatud alustel ning kompromissist saab taganeda või selle
üles öelda võlaõigusseaduses nimetatud alustel. Kompromissi saab tühistada või selle
tühisusele tugineda ning kompromissist saab taganeda või kompromissi üles öelda üksnes
kompromissi kui täitedokumendi alusel toimuva täitemenetluse hagiga lubamatuks
tunnistamise menetluses. Kui kohus sellise hagi rahuldab, loetakse, et kompromissil ei ole
täielikult või osaliselt õiguslikke tagajärgi ja menetlus asjas, milles kompromiss sõlmiti, jätkub.

Tulenevalt TsMS § 173 lg 1 märgib asja menetlenud kohus menetlust lõpetavas määruses
menetluskulude jaotuse menetlusosaliste vahel. Pooled on kokku leppinud, et vastavalt TsMS
§ 168 lg 3 kannab kumbki pool oma menetluskulud ise.

Hageja taotleb toetudes TsMS § 150 lg 2 p 1 poole hagi esitamisel tasutud riigilõivust
tagastamist. Vastavalt TsMS § 150 lg 2 p 1 ja lg 4 tagastab kohus, kelle menetluses asi viimati
oli, selle menetlusosalise avalduse alusel, kes riigilõivu tasus, pool menetluses tasutud
riigilõivust, kui pooled sõlmivad kompromissi. Hageja on tasunud hagiavalduse esitamisel
riigilõivu 175 eurot. Seega kuulub tasutud riigilõivust hagejale tagastamisele 87,50 eurot.

Tulenevalt TsMS § 433 lg 1 võib menetluse lõpetamise määruse peale esitada määruskaebuse.
TsMS § 661 lg 2 järgi on määruskaebuse esitamise tähtaeg 15 päeva määruse
kättetoimetamisest alates. Sama paragrahvi lg 4 kohaselt võib poolte kokkuleppel
määruskaebuse esitamise tähtaega hagimenetluses lühendada või määruskaebuse esitamise
õiguse välistada. Pooled on kompromissilepingus kokku leppinud määruskaebuse esitamise
õigusest loobumises.

TsMS § 467 lg 5 kohaselt kuulub kohtumäärus viivitamatule täitmisele.


/digitaalselt allkirjastatud/

Epp Tombak
Kohtunik

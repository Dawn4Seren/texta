                                     MÄÄRUS
Kohus                                 Tartu Ringkonnakohus
Kohtukoosseis                         Madis Ernits, Maili Lokk ja Tanel Saar
Määruse tegemise aeg ja koht          4. mai 2016, Tartu
Haldusasja number                     3-15-221
Haldusasi                             Andres Sarapuu kaebus Viru Vangla 19. detsembri
                                      2014 käskkirjade nr 6-3/1988-D ja nr 6-1/1852-KP
                                      tühistamiseks
Vaidlustatud kohtulahend              Tartu Halduskohtu 16. juuli 2015 otsus
Menetluse alus ringkonnakohtus        Andres Sarapuu apellatsioonkaebus
Asja läbivaatamine                    Kirjalik menetlus
Menetlusosalised                      Kaebaja Andres Sarapuu
                                      Vastustaja Viru Vangla

RESOLUTSIOON
Jätta Andres Sarapuu apellatsioonkaebus läbi vaatamata.

EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul määruse
teatavakstegemisest.


 ASJAOLUD JA MENETLUSE KÄIK
 1. 19. detsembri 2014 Viru Vangla käskkirjaga nr 6-3/1988-D karistati A. Sarapuud keelatud
 esemete valdamise eest noomitusega. Sama päeva käskkirjaga nr 6-1/1852-KP paigutati kaebaja
 karistuse kandmise jätkamiseks ümber Viru Vangla avavanglaosakonnast kinnisesse osakonda.
 28. detsembril 2014 esitatud vaide käskkirjade tühistamiseks jättis Viru Vangla 19. jaanuari 2015
 vaideotsusega nr 6-12/2-3 ja 21. jaanuari 2015 vaideotsusega nr 6-12/2-4 rahuldamata.
 2. 26. jaanuaril 2015 esitas A. Sarapuu Tartu Halduskohtule kaebuse Viru Vangla
 19. detsembri 2014 käskkirjade nr 6-3/1988-D ja nr 6-1/1852-KP peale. Halduskohus leidis
 15. mai 2015 määruses kaebuse nõuet hinnates, et kaebaja taotleb kaebuses vaidlustatud
 käskkirjade tühistamist.
 3. Tartu Halduskohtu 16. juuli 2015 otsusega jäeti kaebus rahuldamata
 Halduskohus märkis, et Viru Vangla on distsiplinaarmenetluses õiguspäraselt veendunud, et
 kaebaja valdusest leitud esemed kuuluvad kaebajale ning kaebajal puudub õiguspärane alus
 nende valdamiseks. Tegemist on keelatud esemetega justiitsministri 30. novembri 2000
 määrusega nr 72 kehtestatud „Vangla sisekorraeeskirja“ (VsKE) § 64 1 lg 1 ja Viru Vangla
 „Avavanglaosakonna kodukorra“ punktide 7.1.2 ja 7.1.17 tähenduses. Distsiplinaarkaristuse
määramisel on piisava ulatusega käsitletud nii süüteo asjaolusid kui seda, miks üldse on vaja
kaebajat karistada ja millist karistust on tema puhul kõige otstarbekam rakendada. Kaebajale
karistusena määratud noomitus on võimalikest distsiplinaarkaristustest kõige leebem. Kuna A.
Sarapuu on ka varem toime pannud samalaadseid rikkumisi, pole vähimatki alust järelduseks, et
karistus on toime pandud teo ja saavutatava eesmärgi suhtes ebaproportsionaalne ega arvesta
kaebaja isikut, rikkumise asjaolusid või muud sarnast.
Kaebaja kinnisesse vanglasse paigutamise kohta koostatud käskkirjast nähtuvalt tingisid tema
ümberpaigutamise korduvad distsipliinirikkumised ning nende alusel kujunenud veendumus, et
ta ei suuda õiguskuulekalt käituda ja võib ka edaspidi rikkumisi toime panna. Niisugune
põhjendus lähtub otseselt VangS § 21 lg-s 1 sätestatust ning on seetõttu igati kohane ja ka piisav,
et avavanglaosakonnas viibiv kinnipeetav kinnisesse osakonda ümber paigutada.
MENETLUSOSALISTE PÕHJENDUSED RINGKONNAKOHTUS
4. A. Sarapuu esitas 4. augustil 2015 apellatsioonkaebuse, milles palub halduskohtu otsuse
tühistada ja kaebuse rahuldada. Kaebaja on jätkuvalt seisukohal, et tema karistamine
distsiplinaarkorras ei olnud põhjendatud ning kinnisesse vanglasse paigutamisel on valesti
kohaldatud VangS § 21 ja selle alusel antud õigusakte.
5. 23. septembril 2015 esitas A. Sarapuu ringkonnakohtule taotluse esialgse õiguskaitse
kohaldamiseks, milles muu hulgas teatas, et seoses karistuse ärakandmisega vabaneb ta vanglast
31. märtsil 2016.
6. Viru Vangla vastuses palutakse apellatsioonkaebus jätta rahuldamata.
RINGKONNAKOHTU PÕHJENDUSED
7. Ringkonnakohus leiab, et A. Sarapuu apellatsioonkaebus Tartu Halduskohtu 16. juuli 2015
otsuse peale tuleb jätta läbi vaatamata.
       8. Halduskohtumenetluse seadustiku (HKMS) § 190 näeb ette, et kui § 187 lg-s 3
       sätestatud asjaolud ilmnevad pärast apellatsioonkaebuse menetlusse võtmist
       apellatsioonimenetluse käigus, jäetakse apellatsioonkaebus § 187 lõigetes 4–7 sätestatut
       arvestades läbi vaatamata. HKMS § 187 lg 3 p 6 kohaselt apellatsioonkaebus
       tagastatakse, kui asjas tehtav kohtuotsus ei saaks muutunud asjaolude tõttu enam
       ilmselgelt mõjutada apellandi õigusi või kohustusi.
       9. Ringkonnakohus leiab, et käesoleval juhul esineb alus apellatsioonkaebuse läbi
       vaatamata jätmiseks HKMS § 190 ja § 187 lg 3 p 6 alusel. Halduskohtule esitatud
       kaebuse nõue oli suunatud eelkõige sellele, et kohus tühistaks kaevatavad Viru Vangla
       käskkirjad ning kaebajal oleks võimalik jätkata karistuse kandmist avavangla. Kuna
       kaebaja viibib alates 31. märtsist 2016 vabaduses, siis on kaevatavate käskkirjade toime
       kaebaja suhtes ammendunud ega saa vabaduses viibiva isiku õigustele enam mingit mõju
       avaldada. Kuna kaebaja on vabanenud, siis ei ole lubatav ka tühistamiskaebuse muutmine
       tuvastamiskaebuseks. Riigikohus on leidnud, et kui kinnipeetav on vabanenud, siis
       tuvastamiskaebuse esitamine preventiivsel eesmärgil ei saa aidata kaasa kaebaja kui
       kinnipeetava õiguste kaitsmisele tulevikus (vt Riigikohtu 28. mai 2015. a otsus
       haldusasjas nr 3-3-1-8-14, p 11).
       10. Samuti ei annaks hilisema hüvitamiskaebuse esitamise kavatsus praegusel juhul
       õigust tuvastamiskaebuse esitamiseks, kuna hüvitamiskaebus oleks ilmselgelt
       perspektiivitu. Seda eelkõige põhjusel, et kaebajal puudub subjektiivne õigus kanda
       karistusena määratud vangistus avavanglarežiimil. Kinnises vanglas viibimine iseenesest
       kinnipeetava õigusi ei riku ega saa kaasa tuua rahalise hüvitise nõuet riigivastutuse
       seaduse (RVastS) § 9 lg 1 mõttes. Kaebaja ei ole ka väitnud, et Viru Vangla kinnisesse
       osakonda paigutamise tõttu oleks teda sunnitud taluma enam piiranguid, kui seda

                                               2
      vangistusega paratamatult kaasnevaks pidada saab. A. Sarapuu on võimaliku kahju
      sidunud töötamise ja tulu teenimise võimaluse kaotusega. Samas ei näe kehtiv õigus ette
      kinnipeetava subjektiivset õigust vangistuse ajal töötada ja tulu teenida. VangS § 37 lgs 1
      on sätestatud küll kinnipeetava kohustus töötada, kuid mitte õigus olla tööga kindlustatud.
      VangS § 38 lg 1 sätestab üksnes, et kinnipeetav kindlustatakse tööga võimaluse korral.
      Seetõttu ei ole vangla kinnisesse osakonda paigutamise käskkirja õigusvastaseks
      tagajärjeks töötasust ilmajäämine ning vastavalt puudub alus selle vastustajalt välja
      nõudmiseks kahju hüvitamise nõude esitamise kaudu. Kuna distsiplinaarmenetluses
      kohaldati kaebaja suhtes leebeimat karistust, siis ei saanud ka distsiplinaarkaristuse
      määramine riivata (RVastS) § 9 lg-s 1 nimetatud õigushüve, mille rikkumise korral oleks
      õigustatud mittevaralise kahju rahas hüvitamise nõude esitamine.
      11. Tulenevalt eelnevalt esitatud seisukohtadest jätab ringkonnakohus A. Sarapuu
      apellatsioonkaebuse läbi vaatamata.




      Madis Ernits                     Maili Lokk                      Tanel Saar
allkirjastatud digitaalselt        allkirjastatud digitaalselt       allkirjastatud digitaalselt




                                              3

                                           RIIGIKOHUS
                                     TSIVIILKOLLEEGIUM


                                         KOHTUMÄÄRUS

 Kohtuasja number                     3-2-1-106-15

 Määruse kuupäev                      Tartu, 23. mai 2016

 Kohtukoosseis                        Eesistuja Malle Seppik, liikmed Ants Kull ja Jaak Luik

 Kohtuasi                             L. P avaldus täisealisele isikule eestkostja määramiseks.
                                      A. K (K) esindaja vandeadvokaadi abi Rene Hallemaa
                                      taotlus riigi õigusabi tasu kindlaksmääramiseks

 Vaidlustatud kohtulahend             Tartu Ringkonnakohtu 14. aprilli 2015. a määrus tsiviilasjas
                                      nr 2-14-53163

 Kaebuse esitaja ja kaebuse liik      Vandeadvokaadi abi Rene Hallemaa määruskaebus

 Menetlusosalised ja nende            Avaldaja vandeadvokaadi abi Rene Hallemaa
 esindajad Riigikohtus

 Asja läbivaatamise kuupäev           5. oktoober 2015. a, kirjalik menetlus



RESOLUTSIOON
1. Tühistada Tartu Ringkonnakohtu 14. aprilli 2015. a määrus tsiviilasjas nr 2-14-53163 osas,
millega ringkonnakohus jättis rahuldamata Rene Hallemaa taotluse määrata kindlaks riigi
õigusabi tasu ringkonnakohtu istungil osalemise eest.
2. Tühistatud osas teha uus määrus, rahuldada Rene Hallemaa taotlus osaliselt ja määrata
Advokaadibüroo Valge & Uiga OÜ-le ringkonnakohtu istungil osalemisel A. K-le osutatud riigi
õigusabi eest riigieelarvest makstavaks tasuks 48 (nelikümmend kaheksa) eurot. Saata määrus
p 2 osas täitmiseks Eesti Advokatuurile ning teadmiseks Advokaadibüroo Valge & Uiga OÜ-le.
3. Tartu Ringkonnakohtu 14. aprilli 2015. a määrus tsiviilasjas nr 2-14-53163 on jõustunud
osas, millega ringkonnakohus jättis rahuldamata Rene Hallemaa taotluse määrata kindlaks
riigi õigusabi tasu kohtulikuks menetluseks ettevalmistamise eest hagita menetluses.
Määruskaebus rahuldada.
4. Tagastada määruskaebuselt tasutud kautsjon.


ASJAOLUD JA MENETLUSE KÄIK
1. Tartu Maakohtu menetluses oli L. P avaldus täisealisele isikule eestkostja määramiseks. Maakohus
määras puudutatud isikule riigi õigusabi korras esindaja. Riigi õigusabi osutajaks määrati
vandeadvokaadi abi Rene Hallemaa (avaldaja).
Tartu Maakohus määras 1. oktoobri 2014. a määrusega A. K eestkostjaks Tartu Linnavalitsuse. Tartu
Maakohus määras avaldajale esimese astme kohtus esindamise eest tasu suuruseks 468 eurot (koos
käibemaksuga).
L. P esitas eestkoste määramise määruse peale määruskaebuse.
2. Tartu Maakohus määras 28. novembri 2014. a määrusega A. K esindamise eest määruskaebuse
menetlemisel Tartu Maakohtus avaldajale tasu 360 eurot (koos käibemaksuga). Maakohtu määruse
põhjenduste kohaselt oli eestkosteasi keskmisest oluliselt töömahukam. Seetõttu suurendas maakohus
„Riigi õigusabi osutamise eest makstava tasu arvestamise alused, maksmise kord ja tasumäärad ning
riigi õigusabi osutamisega kaasnevate kulude hüvitamise ulatus ja kord" (kord) p 11 alusel
väljamõistetava tasu piirmäära vastavalt advokaadi taotlusele.
3. L. P määruskaebuse menetlemisel määras ringkonnakohus asja läbivaatamiseks kohtuistungi.
Avaldaja osales 7. aprillil 2015 kohtuistungil A. K esindajana.
Avaldaja esitas 7. aprillil 2015 Tartu Ringkonnakohtule taotluse riigi õigusabi tasu määramiseks A. K
esindamise eest määruskaebuse menetlemisel ringkonnakohtus. Taotluse kohaselt palus avaldaja
kindlaks määrata tasu kohtulikus menetluses osalemise, st kohtuistungil osalemise eest (üks tund)
ning hagita menetluses kohtulikuks menetluseks ettevalmistamise eest (üks tund). Avaldaja palus
määrata kokku tasu 96 eurot (koos käibemaksuga).


Ringkonnakohtu lahend ja põhjendused
4. Tartu Ringkonnakohus jättis 14. aprilli 2015. a määrusega avaldaja taotluse riigi õigusabi tasu
määramiseks rahuldamata.
Ringkonnakohtu määruse põhjenduste kohaselt määras maakohus avaldaja tasu suuruseks 468 eurot
ning hiljem määruskaebuse menetlemisel 360 eurot (koos käibemaksuga). Viimasel juhul suurendas
maakohus riigi õigusabi tasu piirmäära viie pooltunni ulatuses, sest eestkosteasi on keskmisest
oluliselt töömahukam. Korra p 37 kohaselt on isiku esindaja tasu tsiviilasja kohtulikuks menetluseks
ettevalmistamise eest hagita asjades, v.a punktis 371 toodud juhtudel, 20 eurot iga poole tunni kohta,
kuid kokku mitte rohkem kui 200 eurot. Tsiviilasja raames on avaldajale riigi õigusabi tasu kokku
määratud 828 eurot (koos käibemaksuga), mis ületab kehtestatud piirmäära mitu korda.
Ringkonnakohus möönab, et kohtuistungi toimumise tõttu on esindajal kulunud õigusabi osutamisele
rohkem aega. Arvestades kehtestatud riigi õigusabi tasu piirmäära ning juba määratud tasu
esindamise eest määruskaebemenetluses, tuleb täiendava tasu määramise taotlus jätta rahuldamata.
Käesoleva tsiviilasja puhul ei ole tegemist sellise õiguslikult keerulise vaidlusega, mille tõttu tuleks
esindajale määrata riigi õigusabi tasu suuruses, mis ületab kehtestatud piirmäära mitu korda.


MENETLUSOSALISTE PÕHJENDUSED
5. Avaldaja palub määruskaebuses tühistada ringkonnakohtu määrus tervikuna. Avaldaja vaidlustab
ringkonnakohtu määruse osas, mis puudutab ringkonnakohtu istungil osalemise aja eest tasuna
48 euro välja mõistmata jätmist. Avaldaja palub teha uue määruse, millega rahuldada advokaadi
taotlus osaliselt ja mõista Advokaadibüroo Valge & Uiga OÜ kasuks välja koos käibemaksuga
48 eurot tsiviilasjas nr 2-14-53163 A. K-le ringkonnakohtu istungil osutatud riigi õigusabi eest.
Määruskaebuse põhjenduste kohaselt on avaldajal määruskaebuse esitamise õigus. Vaidlustatav
menetluskulude summa ei ületa praegusel juhul tsiviilkohtumenetluse seadustiku (TsMS) § 178 lg-s 2
nimetatud määra 200 eurot. Kui see määr kehtib ka riigi õigusabi tasude ja kulude kindlaksmääramise
määruse vaidlustamisel, on kord põhiseadusega vastuolus. Riigi õigusabi tasu on esindaja töötasu.
Esindajal peab olema võimalik oma õiguste kaitseks esitada määruskaebus. Lisaks toimub riigi
õigusabi tasude kindlaksmääramine eelkõige menetlust lõpetavas määruses, mille peale võib
määruskaebuse esitada isik, kelle õigusi on määrusega kitsendatud.
Kohus ei saa jätta riigi õigusabi tasu välja mõistmata kohtuistungil osalemise aja eest, kuna istungil
osalemine on kohustuslik ja põhjendatud toiming. Korra p 38 kohaselt on isiku esindaja tasu
tsiviilasja kohtulikus menetluses osalemise eest 20 eurot iga poole tunni kohta. Kord ei kehtesta
kohtulikus menetluses osalemise eest tasu väljamõistmiseks piirmäära. Seetõttu pidanuks kohus
advokaadile mõistma välja istungil osalemise ajale vastava töötasu 48 eurot (koos käibemaksuga).
Ringkonnakohus sisuliselt vähendas tagasiulatuvalt juba väljamõistetud töötasu kohtulikuks
menetluseks ettevalmistamiseks kulutatud aja eest. Korra p 11 kohaselt on võimalik töötasu
suurendada, kui asi on eriliselt töömahukas. Ringkonnakohus on hinnanud üksnes asja õiguslikku
keerukust ning on jätnud analüüsimata esindaja tehtud toimingud ja nende vajalikkuse. Jääb
selgusetuks, millest lähtudes on ringkonnakohus pidanud advokaadile menetluse raames määratud
tasu mitu korda piirmäära ületavaks. Tartu Maakohtus avaldajale määratud tasu ei ületanud määruse
tegemise ajal kehtinud piirmäärasid. Määruskaebemenetluses maakohtu määratud tasu ületas
kehtinud piirmäärasid vaid 100 euro võrra, mida maakohus pidas põhjendatuks.


KOLLEEGIUMI SEISUKOHT
6. Kolleegium leiab, et määruskaebus on põhjendatud ja ringkonnakohtu määrus tuleb TsMS § 701
lg 3 alusel tühistada osas, milles ringkonnakohus jättis taotluse riigi õigusabi tasu määramiseks
kohtumenetluses osalemise eest rahuldamata. Tühistatud osas teeb Riigikohus uue määruse, millega
määrab Advokaadibüroo Valge & Uiga OÜ-le ringkonnakohtu istungil osalemisel A. K-le osutatud
riigi õigusabi eest riigieelarvest makstavaks tasuks 48 eurot. Määruskaebus rahuldatakse.
7. TsMS § 696 lg 1 kohaselt võib ringkonnakohtu määruse peale määrusega puudutatud
menetlusosaline esitada määruskaebuse Riigikohtule üksnes juhul, kui selle esitamine on seadusega
lubatud. Kui maakohtu määruse peale saab seaduse järgi esitada määruskaebuse, saab määruskaebuse
kohta tehtud ringkonnakohtu määruse peale esitada määruskaebuse ka Riigikohtule, kui seadusest ei
tulene teisiti. TsMS § 660 lg 3 esimese lause kohaselt võib maakohtu menetlust lõpetava määruse
peale hagita menetluses esitada määruskaebuse isik, kelle õigust on määrusega kitsendatud, kui
seadusega ei ole ette nähtud teisiti.
Avaldaja määruskaebeõiguse aluseks on TsMS § 660 lg 3 ja § 696 lg 1. Menetlust lõpetavaks
määruseks loetakse neid hagita menetluses tehtud määrusi, millega asi lahendatakse (menetlus n-
ö suletakse või lõpetatakse), ning menetlust lõpetavat määrust ei tule mõista kitsalt menetluse
lõpetamise määrusena TsMS § 428 tähenduses (vt Riigikohtu 3. oktoobril 2006. a määrus tsiviilasjas
nr 3-2-1-79-06, p 10; 28. mai 2014. a määrus tsiviilasjas nr 3-2-1-46-14, p 11). Kolleegium leiab, et
sarnaselt TsMS § 696 lg-ga 3 on riigi õigusabi osutanud advokaadile tema avalduse alusel määratud
esindajatasu määrus TsMS § 660 lg 3 mõttes menetlust lõpetavaks määruseks
(vt Riigikohtu 11. märtsi 2015. a määrus tsiviilasjas nr 3-2-1-165-14, p 10). Kuivõrd vaidlusaluse
määrusega jättis ringkonnakohus advokaadile riigi õigusabi osutamise eest tasu kindlaks määramata,
siis on avaldaja õigusi määrusega ka kitsendatud. Seega on avaldajal õigus esitada ringkonnakohtu
määruse peale määruskaebus Riigikohtule.
8. Kolleegium märgib, et avaldaja on esitanud oma taotlused määruskaebuses vastuoluliselt.
TsMS § 695 ja § 671 lg 2 p 2 järgi tuleb määruskaebuses märkida määruskaebuse esitaja selgelt
väljendatud protsessuaalne nõue, näidates sealjuures ära, millises ulatuses määruskaebuse esitaja
ringkonnakohtu määrust vaidlustab ning missugust Riigikohtu lahendit taotleb.
Määruskaebuse sissejuhatuses on avaldaja selgelt märkinud, et vaidlustab ringkonnakohtu määrust
üksnes osas, mis puudutab ringkonnakohtu istungil osalemise aja eest tasuna 48 euro välja mõistmata
jätmist. Ka määruskaebuse põhjendustes käsitleb avaldaja vaid kohtuistungil osalemise eest riigi
õigusabi tasu kindlaksmääramist. Samas määruskaebuse resolutsioonis palub avaldaja tühistada
ringkonnakohtu määruse tervikuna. Kolleegium lähtub asja lahendamisel avaldaja sõnaselgest soovist
ning põhjendustest ja analüüsib ringkonnakohtu määrust vaid kohtuistungil osalemise eest tasu
kindlaksmääramise osas, st 48 euro ulatuses. Ülejäänud osas on ringkonnakohtu määrus jõustunud
TsMS § 466 lg 3, § 463 lg 2 ja § 456 lg 4 teise lause järgi.
9. Riigikohtu üldkogu tunnistas põhiseaduse vastaseks ja kehtetuks riigi õigusabi seaduse § 21 lg 3
esimesed kolm lauset ning käesolevas asja kohalduva korra, kuid lükkas praeguse asja jaoks
asjakohaste sätete osas otsuse jõustumise kuue kuu võrra edasi (vt Riigikohtu üldkogu 26. aprilli
2016. a otsus asjas nr 3-2-1-40-15, p-d 64-66). Seega ei takista eelviidatud Riigikohtu üldkogu otsus
praeguses asjas kerkinud korra tõlgendamist puudutava küsimuse lahendamist.
10. Kolleegium nõustub määruskaebuse esitajaga, et ringkonnakohus on põhjendamatult jätnud välja
mõistmata riigi õigusabi tasu kohtuistungil osalemise eest.
Korra p 37 esimese lause kohaselt on isiku esindaja tasu tsiviilasja kohtulikuks menetluseks
ettevalmistamise eest hagita asjades, v.a punktis 371 toodud juhtudel, 20 eurot iga poole tunni kohta,
kuid kokku mitte rohkem kui 200 eurot. Korra p 38 kohaselt on isiku esindaja tasu tsiviilasja
kohtulikus menetluses osalemise eest 20 eurot iga poole tunni kohta.
Kolleegium nõustub määruskaebuse esitajaga, et korra järgi on selgelt eristatud kohtulikuks
menetluseks ettevalmistumise tasu ning kohtulikus menetluses osalemise tasu. Ringkonnakohtul ei
olnud alust jätta kohtulikus menetluses osalemise eest tasu kindlaks määramata seetõttu, et maakohus
oli juba varem kohtulikuks menetluseks ettevalmistamise eest mõistnud välja piirmäära ületava tasu.
Sellega ringkonnakohus sisuliselt vähendas maakohtu jõustunud kohtumäärusega kindlaks määratud
tasu.
11. Kuivõrd asja lahendamiseks ei ole vaja rohkem asjaolusid tuvastada, peab kolleegium
TsMS § 701 lg 3 esimese lause alusel võimalikuks teha asjas uus määrus.
Korra p 38 kohaselt on isiku esindaja tasu tsiviilasja kohtulikus menetluses osalemise eest 20 eurot
iga poole tunni kohta. Korra p 39 kohaselt kohaldatakse tasu arvestamisel punktides 37, 371 ja 38
nimetatud tegevuste eest punkte 19 ja 21 punktides 37, 371 ja 38 sätestatud erisustega. Korra p 19
kohaselt toimub tasu arvestamine kohtuistungil osalemise eest kohtuistungi protokollis märgitud
istungi alguse ja lõpu kellaaegade järgi ning lähima pooltunnini ümardamise põhimõttel.
Ringkonnakohtu kohtuistungi protokolli kohaselt avati kohtuistung kell 11.00 ning istung lõppes
kell 11.55 (II kd, tl-d 129-130 pöördel). Seega on avaldajal õigus saada kohtuistungil osalemise eest
korra p-de 19, 38 ja 39 järgi tasu kahe poole tunni eest, st 40 eurot, millele lisandub käibemaks, ehk
kokku 48 eurot.
12. Määruskaebuse rahuldamise tõttu tuleb tasutud kautsjon TsMS § 149 lg 4 esimese lause alusel
tagastada. Avaldaja ei ole määruskaebuses märkinud, kellele ja millisele pangakontole tuleb kautsjon
tagastada, mistõttu tuleb tal Riigikohtule teatada, kellele ja kuhu tuleb kautsjon TsMS § 149 lg 8
esimese lause järgi tagastada.


Malle Seppik, Ants Kull, Jaak Luik

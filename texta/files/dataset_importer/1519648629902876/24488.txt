                        TARTU MAAKOHUS

                               KOHTUOTSUS
                                  EESTI VABARIIGI NIMEL


Otsuse tegemise koht ja aeg         Viljandi kohtumaja             03. veebruar 2016
Kriminaalasi                        nr 1-15-10109 (kohtueelses menetluses nr 13260101155)
(number ja menetlus)                käskmenetlus
Menetlus kohtus                     kirjalik menetlus
Kohtukoosseis                       Kohtunik Aivar Hint
Prokurör                            Lõuna Ringkonnaprokuratuuri abiprokurör Alar Häidberg
Süüdistatav                         Rene Karolin (isikukood 36306280317; elukoht xxxxxx
                                    xx xxxxxxxx ; ei oma kriminaalkaristatust)
Süüdistus                           KarS § 1572 järgi
Kaitsja (riigi õigusabi korras)     Advokaat Aivar Kello (e-post: info@injure.ee)

RESOLUTSIOON

Juhindudes kriminaalmenetluse seadustiku (edaspidi KrMS) § 251 lg-st 1, 253 p-st 1, §-st
254, kohus otsustas:

Süüdi tunnistada Rene Karolin karistusseadustiku (KarS) § 1572 järgi ja mõista talle
rahaline karistus 150 (ükssada viiskümmend) päevamäära, s.o 480 (nelisada
kaheksakümmend) eurot; KrMS § 202 lg 6, KarS § 69 lg 6 ja KarS § 70 lg 2 alusel lugeda
kantuks 120 päevamäära ja ärakandmisele kuuluvaks rahaline karistus 30
(kolmkümmend) päevamäära, s.o 96 (üheksakümmend kuus) eurot.

KrMS § 180 lg 1 alusel välja mõista Rene Karolinilt menetluskuludena riigituludesse
sundraha 645 (kuussada nelikümmend viis) eurot ja riigi õigusabi tasu 72 (seitsekümmend
kaks) eurot. KrMS § 180 lg 3 alusel määrata kriminaalmenetluse kulud 717 (seitsesada
seitseteist) eurot tasumisele ositi kümne kuu jooksul järgmiselt: 1) alates 2016. a
märtsikuust igakuise menetluskulu osa 71 (seitsekümmend üks) eurot 70 senti tasumine,
kuni menetluskulude täieliku tasumiseni; 2) igas kuus tasutava menetluskulu osa
tasumistähtaeg kuu 30-s kuupäev; 3) tähtaegselt kohtu määratud menetluskulu osa
tasumata jätmisel või kokkuvõttes tasumise graafikujärgse võlgnevuse korral, lugeda
tähtaeg saabunuks menetluskulu tasumisele tervikuna.

Kohtuotsuse koopia toimetada kolme päeva jooksul süüdistatavale, kaitsjale ja prokuratuurile.

Selgitused kohtuotsusele ja edasikaebamise kord
Rahaline karistus loetakse täidetuks ja otsust rahalises karistuses kohtutäiturile täitmisele
pööramiseks ei saadeta, kui süüdimõistetu on rahalise karistusena mõistetud rahasumma täies
ulatuses tasunud kohtuotsuse jõustumisest alates ühe kuu jooksul Eesti Vabariigile; tasumiseks
vajalikud andmed sisalduvad kohtuotsuse lisas (makseinfos); makseinfo tehakse kättesaadavaks
ka e-toimiku süsteemi vahendusel.
Ositi täitmiseks määratud kriminaalmenetluse kulud loetakse täidetuks ja otsust menetluskuludes
kohtutäiturile täitmisele pööramiseks ei saadeta, kui süüdimõistetu on rahasummad tähtaegselt
tasunud Eesti Vabariigile; tasumiseks vajalikud andmed sisalduvad kohtuotsuse lisas
(makseinfos); makseinfo tehakse kättesaadavaks ka e-toimiku süsteemi vahendusel.
Kriminaalmenetluse kulude hüvitamise ja väljamõistmise võib KrMS § 189 lg 3 kohaselt vaid-
lustada kohtuotsusest eraldi määruskaebuse esitamisega (KrMS §-de 383 – 392).
KrMS § 254 lg 6 kohaselt on süüdistataval ja kaitsjal õigus kohtuotsuse kättesaamisest alates
viieteistkümne päeva jooksul taotleda, et kohus arutaks kriminaalasja üldkorras.


KOHTUOTSUSE PÕHIOSA

1. Süüdistus
Süüdistusest nähtuvalt on Rene Karolin toime pannud kuriteona teist isikut tuvastavate või
tuvastada võimaldavate isikuandmete tema nõusolekuta edastamine ja kasutamine eesmärgiga
luua teise isikuna esinemise teel temast teadvalt ebaõige ettekujutus, millega on tekitatud kahju
teise isiku seadusega kaitstud õigustele või huvidele KarS § 1572 järgi, mis seisnes selles, et tema
veebruaris 2013 registreeris Rene Karolin xxxxxxxxxx, xxxxxx xx-x korteris E.O nõusolekuta
suhtlusportaalidesse tutvus.keskus.ee, tutvus.name, absoluteagent.net ja date.hot.ee E.O foto ja
sünniajaga kasutajakontod eesmärgiga luua teise isikuna esinemise teel temast teadvalt ebaõige
ettekujutus. Sellise tegevusega tekitas Rene Karolin kahju E.O seadusega kaitstud õigustele ja
huvidele.

2. Prokuratuuri taotlus
Prokuratuur on taotlenud asja lahendamist käskmenetluses ja Rene Karolini süüdimõistmist KarS
§ 1572 järgi ja karistamist rahalise karistusega rahalise karistusega 150 kuriteo toimepanemise
ajal kehtinud miinimumpäevamäära, s.o. 480 €. KrMS § 202 lg 6, KarS § 69 lg 6 ja KarS § 70 lg
2 alusel lugeda kantuks 120 päevamäära ja ärakandmisele kuuluvaks rahaline karistus 30
miinimumpäevamäära, s.o. 96 €.

3. Kohtu seisukoht süüdistuse tõendatuse kohta
Kohus leiab, et on olemas KrMS § 251 lg-tes 1, 2 ja 3 sätestatud käskmenetluse kohaldamise
alused: prokurör peab võimalikuks kohaldada põhikaristusena rahalist karistust, tõendamiseseme
asjaolud selged, süüdistatav on täisealine ning süüdistatava suhtes ei ole vaja kohaldada
sõltuvusravi. Kohus ei tuvastanud asjaolusid, mis tingiksid kriminaalmenetluse lõpetamise või
käskmenetlusest keeldumise ja prokuratuurile kriminaaltoimiku tagastamise.

Kannatanu identiteedi ebaseaduslik kasutamine on tõendatud järgnevate tõenditega:
Kannatanu E.O avaldusest nähtub, et keegi võõras isik on tema e-maili kontot kasutades loonud
suhtlusportaali tutvus.name tema nimel konto ning kasutades tema fotot laimab teda avalikult (tl
1-7).

Kannatanu E.O ütlustest nähtuvalt (tl 8-10) elas tema koos Rene Kaoliniga alates 2011. aastast
ning nad läksid lahku 2013. aasta alguses. Kannatanu elas koos süüdistatavaga xxxxxxx xxxxxx
xxxxxxx xxxxxxx xx-x . Peale Rene Karoliniga lahkuminekut märkas kannatanu, et tema e-
mailidelt (xxxx.xxxxx x xxxxxx xxx; xxxxxxxx xx x xxxxxxx xxxx) saadeti tuttavatele
erinevaid halva tooniga, kannatanut laimavaid e-maile ning samuti suheldi kasutajakontode
(xxxxxxx.xxxxxx xxxxxxxxxx) alt teiste inimestega ja saadeti tema nimel teistele inimestele
laimavaid tekste. Kõik see toimus sisse logides kannatanu paroolidega, s.t paroole ja
kasutajatunnuseid kolmanda isiku poolt ei muudetud. Kui kannatanu märkas enda e-mailide ja
kontode kasutamist, muutis ta paroole. Ometi see tegevus jätkus. Märtsis 2013 teisel nädalal
leidis kannatanu lehel tutvus.name juhuslikult tema pildiga kasutaja konto, mida tema
                                               2
registreerinud ei olnud – kasutajakonto xxxxxxx xx. Kontole oli lisatud kannatanu sünniaeg ning
foto, mille oli teinud süüdistatav ajal, kui nad kannatanuga veel koos elasid. Kannatanut häirib
asjaolu, et keegi on tema fotot kasutades registreerinud ning suhtleb seal teiste isikutega ja
kirjutab kannatanu kohta halvustatavat teksti – näiteks „petta te mehed saate“ ning „olen meeste
võrgutaja“. Samuti avastas kannatanu 30.03.2013, et tema e-maile hot.ee serveris xxxxxxxx x
xxx.xx on keegi sisseloginud ning kustutanud tema kirjavahetuse süüdistatavaga, samuti oli
äravahetatud parool. Kannatanu leiab, et on kasutatud tema identiteeti ning samuti on
ebaseaduslikult sisselogitud tema e-mailidele.

Internetiportaalide tutvus.keskus.ee ja tutvus.name väljatrükkidest nähtub kannatanu E.O fotoga
konto xxxxxxxxxx , kus on kannatanut halvustav info (tl 23-29).

Internetiportaalist absoluteagent.net väljatrükist nähtub kannatanu E.O fotoga konto xxxxxxxxx ,
kus on teda halvustav info (tl 56-57).

Internetiportaalist date.hot.ee väljatrükist nähtub E.O fotoga konto xxxxxxxxx , kus on teda
halvustav info (tl 59-60).

Ülaltoodud tõendid haakuvad süüdistatava Rene Karolini ütlustega (tl 71-73). Rene Karolin
tunnistab oma ütlustes KarS § 1572 järgi kvalifitseeritava kuriteo s.o käesoleval juhul kannatanu
isiku identiteedi ebaseadusliku kasutamise toimepanemist. Süüdistatava ütlustest nähtub, et ta
registreeris veebruaris 2013 xxxxxxxx, xxxxxxx xx-x korteris kannatanu E.O foto ja õige
sünniajaga konto xxxxxxx xx tutvumisportaali tutvus.name ning see laienes ka portaalidesse
tutvus.keskus.ee, absoluteagent.net ja date.hot.ee. Lisainfosse kirjutas ta kannatanu kohta, et
kannatanut huvitab mees, kellel on suur rahakott ning kannatanul on oskus see raha sealt kätte
saada. Süüdistatava ütlustest nähtuvalt vestles ta märtsis 2013 läbi xxxxxxxx xx konto
kannatanuga (konto xxxxxxxxxx ), kus kannatanu palus süüdistataval konto kustutada, kuid
süüdistatav ei teinud seda. Mingil hetkel meenus süüdistatavale see konto ja ta kustutas selle 13.
augustil 2013.

4. Kohtu seisukoht karistuse laadi ja suuruse kohta
KarS § 1572 näeb ette süüdlase karistamise rahalise karistuse või kuni kolmeaastase
vangistusega. KarS § 56 lg 1 kohaselt on karistamise aluseks isiku süü. Karistuse mõistmisel
arvestab kohus kergendavaid ja raskendavaid asjaolusid, samuti võimalust mõjutada süüdlast
edaspidi hoiduma süütegude toimepanemisest ja õiguskorra kaitsmise huvisid.
Kohus ei tuvastanud süüdistatava tegevuses karistust kergendavaid ja raskendavaid asjaolusid,
samuti ei tuvastanud kohus asjaolusid, mis välistaksid süüdistatava karistamise käskmenetluses.
Karistusregistri väljavõtetest (tl 64-68) nähtub, et süüdistatav kriminaalkorras karistatust ei oma.
KarS § 44 lg 1 kohaselt võib kohus kuriteo eest mõista rahalise karistuse kolmkümmend kuni
viissada päevamäära.

KarS § 44 lg-te 2 ja 3 kohaselt arvutab kohus rahalise karistuse päevamäära suuruse
süüdimõistetu keskmise päevasissetuleku alusel, keskmine päevasissetulek aga arvutatakse
lähtudes süüdimõistetu suhtes kriminaalmenetluse alustamise aastale vahetult eelnenud aasta või
kui nimetaud aasta andmed ei ole kättesaadavad, sellele aastale eelnenud aasta tulumaksuga
maksustatavast tulust, millest on maha arvatud tulumaks.
Kriminaaltoimiku materjalidest nähtuvalt Maksu- ja Tolliametile teostatud päringu kohaselt oli
süüdistatava 2012. aastal tehtud tulumaksuga maksustavate väljamaksete summa pärast
tulumaksu maha arvamist 2014 eurot ning kriminaalmenetleja arvestatud keskmise
päevasissetuleku suuruseks 1,84 eurot. KarS § 5 lg 1 kohaselt karistus mõistetakse teo
toimepanemise ajal kehtinud seaduse järgi, seega kuulub rakendamisele süüteo toimepanemise
hetkel kehtinud miinimumpäevamäär s.o 3,20 eurot.
Arvestades isiku süü suurust, kriminaalkorras karistatuse puudumist ning karistust kergendavate
ja raskendavate asjaolude puudumist ning toimikus olevaid tõendeid süüdistatavate keskmise
                                                3
päevasissetuleku leiab kohus, et süüdistatavat tuleb karistada rahalise karistusega karistusraami
esimesse kolmandikku jääva karistusmääras - 150 miinimumpäevamäära s.o 480 eurot.
Kriminaaltoimikus olevast erakorralisest ettekandest (tl 78-79) nähtub, et süüdistatav on teinud
60-st talle määratud üldkasuliku töö tunnist 40 töötundi. Lähtudes eeltoodust ja KrMS § 202 lg 6,
KarS § 69 lg 6 ja KarS § 70 lg 2 alusel lugeda kantuks rahaline karistus 120 päevamäära ja
ärakandmisele kuuluvaks rahaline karistus 30 miinimumpäevamäära, s.o 96 eurot.

5. Kohtu põhjendused kriminaalmenetluse kulude hüvitamiseks
Vastavalt KrMS § 180 lg-le 1 hüvitab süüdimõistva kohtuotsuse korral menetluskulud süüdi-
mõistetu.
Menetluskulud on sätestatud KrMS §-s 175. Vastavalt KrMS § 189 lg-le 1 kohtueelses
menetluses kriminaalmenetluse kulude hüvitamine otsustatakse uurimisasutuse või prokuratuuri
määrusega ning KrMS § 189 lg 2 kohaselt kohtumenetluses otsustatakse kriminaalmenetluse
kulude hüvitamine kohtumääruse või kohtuotsusega.
KrMS § 175 lg 1 kohaselt on menetluskuluks süüdimõistva kohtuotsusega kaasnev sundraha, mis
KrMS § 179 lg 1 kohaselt on teise astme kuriteo puhul 1,5 palgamäära, s.o 645 eurot. Sundraha
määr tuleneb Vabariigi Valitsuse 18. detsembri 2016. a määrusest nr 139 (Töötasu alammäära
kehtestamine), millega on kehtestatud töötasu alammääraks 430 eurot kuus.
KrMS § 175 lg 1 p 4 kohaselt on menetluskuluks määratud kaitsjale määratud tasu ja kulud kuni
nende põhjendatud ja vajalikus ulatuses. Vastavalt KrMS § 43 lg-le 2 kaitsja määrab uurimis-
asutus, prokuratuur või kohus, kui süüdistatav ei ole endale kaitsjat valinud, kuid on taotlenud
kaitsja määramist või kui süüdistatav ei ole endale kaitsjat taotlenud, kuid kaitsja osavõtt on
kohustuslik KrMS § 45 järgi. Vastavalt riigi õigusabi seaduse (RÕS) § 4 lg 3 p-le 1 on riigi
õigusabiks määratud kaitse kriminaalmenetluses. RÕS § 21 lg 3 kohaselt riigi õigusabi osutamise
eest makstava tasu arvestamise alused, maksmise korra ja tasumäärad ning riigi õigusabi
osutamisega kaasnevate kulude hüvitamise ulatuse ja korra kehtestab advokatuuri juhatus. Eesti
Advokatuuri juhatuse 15. septembri 2015 otsusega on kinnitatud Riigi õigusabi osutamise eest
makstava tasu arvestamise alused, maksmise kord ja tasumäärad ning riigi õigusabi
osutamisega kaasnevate kulude hüvitamise ulatus ja kord (edaspidi kord). Korras on kehtestatud
tasu arvestamise alused ja maksmise kord, tasumäärad ning kulude hüvitamisse ulatus ja kord.

Süüdistatava Rene Karolini kaitsja advokaat Aivar Kello esinemise eest kohtueelsel uurimisel on
määratud hüvitamisele kuuluvaks summaks riigi õigusabi tasu ja riigi õigusabi osutamisel kantud
kulud summas 72 eurot. KrMS § 175 lg 1 p 4 sätestatu kohaselt peab kohus süüdistatavalt
väljamõistetavaks menetluskuluks osutatud õigusabi eest põhjendatud ja vajalikus ulatuses 72
(seitsekümmend kaks) eurot. Kriminaalmenetluse kulud kokku 717 eurot (s.h sundraha 645 eurot
+ riigi õigusabi tasu 72 eurot) tuleb KrMS § 180 lg 1 kohaselt sisse nõuda Rene Karolinilt ning
määrata tasumisele ositi kümne kuu jooksul.

6. Muud põhjendused
KrMS § 408 lg 3 kohaselt käskmenetluses tehtud kohtuotsus jõustub, kui selle üldmenetluse
korras kohtulikuks arutamiseks taotluse esitamise tähtaeg on möödunud. KrMS § 254 lg 6
kohaselt on süüdistataval ja kaitsjal õigus kohtuotsuse kättesaamisest alates viieteistkümne päeva
jooksul taotleda, et kohus arutaks kriminaalasja üldkorras. KrMS § 254 lg 5 kohaselt tuleb
käskmenetluses tehtud kohtuotsuse koopia saata KrMS § 164 lg-te 3 ja 5 sätteid järgides otsuse
tegemisest alates kolme päeva jooksul süüdistatavale, kaitsjale ja prokuratuurile.

(allkirjastatud digitaalselt)

Aivar Hint
Kohtunik



                                                4

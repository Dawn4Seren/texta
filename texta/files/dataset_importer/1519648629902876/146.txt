                               KOHTUMÄÄRUS

Kohus                                Viru Maakohus

Määruse tegemise aeg ja koht         28.12.2016, Rakvere kohtumaja, kirjalik menetlus

Kriminaalasja number                 1-15-10223

Kohtunik                             Kristel Vedro

Kohtuasi                             Taavi Karm süüdistatuna KarS § 424 järgi / Erakorraline
                                     ettekanne Taavi Karm kohta

Süüdimõistetu                        TAAVI KARM, isikukood 37303155229, elukoht xxxx



RESOLUTSIOON

1. Viru Vangla kriminaalhooldusosakonna Rakvere esinduse kriminaalhooldusametniku
Eret Ennu erakorraline ettekanne rahuldada.

2. Määrata Taavi Karmile Viru Maakohtu 03.12.2015 otsusega nr 1-15-10223 määratud
käitumiskontrolli ajaks KarS § 75 lg 2 p 8 alusel täiendav lisakohustus osaleda
sotsiaalprogrammis Eluviisitreening.

Määruse peale võib esitada määruskaebuse Viru Maakohtule 15 päeva jooksul arvates
kohtumääruse kättesaamisele järgnevast päevast.

Kohtumäärus saata kriminaalhooldusametnikule ja Taavi Karmile.

Kohtumääruse asjaolud ja põhjendused

1. Viru Maakohtu 03.12.2015 otsusega tunnistati Taavi Karm süüdi KarS § 424 järgi ja
karistuseks mõisteti talle 7 kuud vangistust. KarS § 74 lg 1 ja 3 alusel jäeti vangistus tingimisi
kohaldamata ja määrati katseajaks 1 aasta 6 kuud. Katseajaks allutati Taavi Karm
kriminaalhooldaja käitumiskontrollile ning teda kohustati täitma KarS § 75 lg-s 1 toodud
kontrollnõudeid ja KarS § 75 lg 2 p 2 alusel mitte tarvitama alkoholi. Taavi Karmile määratud
katseaja alguseks loeti 03.12.2015. KarS § 50 lg 1 p 1 alusel võeti Taavi Karmilt lisakaristusena
ära mootorsõiduki juhtimise õigus 7 kuuks. Kohtuotsus jõustus 19.12.2015.

2. 15.12.2016 esitas Viru Vangla kriminaalhooldusosakonna Rakvere esinduse
kriminaalhooldusametnik Eret Enn Viru Maakohtule erakorralise ettekande Taavi Karmi suhtes
põhjusel, et hooldusalune on rikkunud kohtu määratud lisakohustust mitte tarvitada alkoholi.
3. 03.11.2016 kell 02:07 registreeriti xxxx juhtum nr 3130160076568, kus Taavi Karm tülitses
oma pereliimetega, laamendas õues ja tekitas lärmi, koputades maja akendele. Sündmusele
reageerinud patrull fikseeris kohapeal, et Taavi Karmil esinesid joobeseisundile viitavad
tunnused ja isikul oli suust tunda alkoholilõhna ning koostas selle kohta indikaatorvahendi
kasutamise protokolli. Taavi Karmil tuvastati joove, kasutades indikaatorvahendit AlcoQuant
6020, mis näitas 1,77 mg alkoholi väljahingatavas õhus. Hooldusalune keeldus protokolli
allkirjastamast. 14.12.2016 andis hooldusalune kirjaliku seletuse, milles tunnistas, et juhtunu
on aset leidnud. Ta oli 02.11.2016 õhtul tarbinud üksinda 0,7 liitrit viina. Pere majanduslik
olukord olevat nad naisega riidu ajanud ja hooldusalune oli läinud maja kõrvalhoonesse sauna
ning hakanud üksi alkoholi tarvitama. Hooldusaluse sõnul jätkab ta alkoholismivastase raviga,
lubas pöörduda uuesti arsti poole, et arst kirjutaks uue retsepti ravimite välja ostmiseks.

4. Esmakohtumine hooldusalusega toimus 30.12.2015. Kokku on hooldusalusega kohtutud 18
korral. Registreerimiskohustust on Taavi Karm täitnud rahuldavalt. Katseajal on toimunud
esmane lisakohustuse rikkumine 22.01.2016. Taavi Karm tunnistas kirjalikus seletuses alkoholi
tarvitamist ning kirjutas seletusse, et tarvitas üksinda kodus alkoholi, püüdes leevendada
tugevat hambavalu viina joomisega. Ametnik reageeris tookord antud rikkumisele kirjaliku
hoiatusega, kuna hooldusalune pöördus vabatahtlikult alkoholismi vastasele ravile.
Hooldusalune läbis alkoholismi vastase ravi Wismari Haiglas. 14.12.2016 toimus korraline
registreerimine, kus hooldusalune andis teada, et on valmis osalema ametniku poolt valitavas
sotsiaalprogrammis ning lubas pöörduda uuesti alkoholismi ravi pikendamiseks erialaarsti
poole.

5. Kriminaalhooldusametnik teeb ettepaneku Taavi Karmile määrata täiendav lisakohustus
osaleda sotsiaalprogrammis Eluviisitreening. Eluviisitreeningu programmi eesmärk on tuua
muutus sõltuvust tekitavate ainete tarvitamisse. Ettepanekut tehes lähtus ametnik Taavi Karmi
motivatsioonist kanda karistus vabaduses.

6. KrMS § 432 lg 1 kohaselt kohtulahendi täitmisega seonduvad küsimused lahendab
täitmiskohtunik määrusega kirjalikus menetluses kohtumenetluse pooli kohtusse kutsumata, kui
käesoleva paragrahvi lõikest 3 ei tulene teisiti.

7. KarS § 74 lg 4 sätestab, et kui süüdlane katseajal ei järgi kontrollnõudeid või ei täida talle
pandud kohustusi, võib kriminaalhooldusametnik teda kirjalikult hoiatada või kohus määrata
täiendavaid kohustusi vastavalt KarS § 75 lõikes 2 sätestatule, pikendada katseaega kuni ühe
aasta võrra või pöörata karistuse täitmisele.

8. KarS § 75 lg 2 p 8 kohaselt, arvestades kuriteo toimepanemise asjaolusid ning süüdlase isikut,
võib kohus määrata, et süüdlane on käitumiskontrolli ajal kohustatud osalema
sotsiaalprogrammis.

9. Kohus leiab, et Viru Vangla kriminaalhooldusosakonna Rakvere esinduse
kriminaalhooldusametniku Eret Ennu erakorraline ettekanne Taavi Karmile KarS § 75 lg 2 p 8
alusel täiendava kohustuse määramiseks osaleda sotsiaalprogrammis Eluviisitreening, on
põhjendatud ja kuulub rahuldamisele, sest Taavi Karm on kahel korral rikkunud temale KarS §
75 lg 2 p 2 alusel määratud kohustust käitumiskontrolli ajal mitte tarvitada alkoholi. Taavi
Karmil tuvastati 03.11.2016 alkoholijoove 1,77 mg/l väljahingatavas õhus. Hooldusalune
tunnistas kriminaalhooldusametnikule antud kirjalikus seletuses, et tarvitas alkoholi ning on
valmis jätkama alkoholivastase raviga. Kohus arvestab erakorralist ettekannet rahuldades
asjaoluga, et Taavi Karm tunnistab probleemi alkoholiga ning on nõus osalema
sotsiaalprogrammis, mis näitab omakorda seda, et tal on motivatsioon ja ta on valmis tegema
jõupingutusi selleks, et mõistetud karistus ära kanda vabaduses.

Kohus lähtus eeltoodust ning juhindus KarS § 74 lg 4; KrMS § 387, 427, 432 sätteist.

(allkirjastatud digitaalselt)

Kristel Vedro
Kohtunik

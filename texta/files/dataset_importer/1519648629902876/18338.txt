                                KOHTUMÄÄRUS
Kohus                           Viru Maakohus
Kohtunik                        Pille Aver


Määruse tegemise aeg ja koht    14. aprill 2016, Narva kohtumaja
Tsiviilasja number              2-16-105499
Tsiviilasi                      OÜ Narva Ehitusprojekt avaldus OÜ Auto-Gamma F &
                                F vastu võlgnevuse nõudes
Menetlustoiming                 Maksekäsu kiirmenetluses       kompromissi    kinnitamine,
                                menetluse lõpetamine
Asja lahendamise viis           Kirjalik menetlus
Menetlusosalised ja esindajad   Avaldaja:     OÜ Narva Ehitusprojekt (rk 11002901)
                                              Lepinguline esindaja Andrei Matvejev
                                Võlgnik:      OÜ Auto-Gamma F & F (rk 10612980)
                                              Seaduslik esindaja: Artjom Fedotov

 RESOLUTSIOON

 1. Kinnitada OÜ Narva Ehitusprojekt ja OÜ Auto-Gamma F & F vahel sõlmitud
    kompromiss järgnevalt:

 1.1. Käesoleva kompromissi sõlmimisega tunnistab võlgnik tsiviilasjas nr 2-16-105499
 avaldatud võlgnevust avaldaja ees summas 2 700,00 eurot ning võlgnevuse õigeaegse
 mittetasumise eest arvestatud viivist summas 606,15 eurot.

 1.2. Käesoleva kompromissi sõlmimisega ning võlgnikupoolse kompromissist tulenevate
 kohustuste nõuetekohasel täitmisel loobub avaldaja viivisest summas 606,15 eurot, mida
 arvestati põhivõlgnevuse tasumisega viivitamise eest.

 1.3. Võlgnik kohustub tasuma käesoleva kompromissi punktis 1 nimetatud
 põhivõlgnevuse summas 2 700 eurot 30 päeva jooksul alates käesoleva kompromissi
 kinnitava määruse jõustumise momendist. Võlgnik kohustub tasuma võlgnevuse OÜ
 Narva Ehitusprojekt arveldusarvele nr EE651010220036553016 SEB Pank AS-s
 seletusega „Kompromiss ts asjas nr 2-16-105499“.

 1.4. Juhul, kui võlgnik rikub käesoleva kompromissi punktis 3 nimetatud võlgnevuse
 tasumise tingimusi ning viivitab võlgnevuse summas 2 700 eurot tasumisega, siis
 kohustub võlgnik koheselt tasuma avaldajale punktis 1 nimetatud põhivõlgnevuse
 õigeaegse mittetasumise eest arvestatud viivised summas 606,15 eurot.

                                                                                      1(3)
1.5. Avaldaja kinnitab, et võlgniku poolt käesoleva kompromissi nõuetekohasel täitmisel,
ei oma ta OÜ Auto-Gamma F & F vastu varalisi pretensioone ega võlanõuet.

1.6. Pooled on teadlikud, et kohus kinnitab poolte kompromissi määrusega, millega
ühtlasi lõpetab asja menetluse. TsMS § 432 kohaselt, kui menetlus on lõpetatud, ei saa
hageja uuesti pöörduda kohtusse hagiga sama kostja vastu vaidluses samal alusel sama
hagieseme üle. Pooled kinnitavad, et nad on teadlikud kompromissi sõlmimise ning selle
kohtu poolt kinnitamise ja tsiviilasjas nr 2-16-105499 käesolevas kompromissis
sätestatud asjaoludel menetluse lõpetamise õiguslikest tagajärgedest.

1.7. Pooled lepivad kokku edasikaebeõigusest loobumises.

2. . Lõpetada tsiviilasjas nr 2-16-105499 menetlus.

3. Jaotada menetluskulud vastavalt kompromisslepingule; kompromissis nimetamata
   menetluskulud jätta poolte endi kanda.

4. Tagastada käesoleva kompromissi kinnitava määruse jõustumist OÜ-le Narva
   Ehitusprojekt maksekäsu kiirmenetluses tasutus riigilõivust 100,38 eurot pool, s.o
   50,19 eurot OÜ Narva Ehitusprojekt arvelduskontole nr XXX SEB Pank AS-s.

Saata kohtumäärus menetlusosalistele.

EDASIKAEBAMISE KORD

Kohtumäärus ei ole edasikaevatav.

ASJAOLUD

Pärnu Maakohtu Maksekäsuosakonna 6.04.2016 määrusega anti OÜ Narva Ehitusprojekt
nõue OÜ Auto-Gamma F & F vastu üle Viru Maakohtule menetluse jätkamiseks
hagimenetluses.

Viru Maakohtu 07.04.2016 määrusega jäeti avaldus käiguta ning kohustati avaldajat esitama
oma nõude ja põhjendama seda hagiavalduses ettenähtud vormis ning tasuma ettenähtud
täiendava riigilõivu.

Pooled esitasid 11.04.2016 Viru Maakohtule poolte vahel sõlmitud kompromissi.
Kompromissis jõudsid pooled kokkuleppele võlgnevuse suuruses ja selle tasumise korras.
Pooled on samuti leppinud kokku menetluskulude kandmises ning määrasid ka kindlaks
hüvitamisele kuuluva menetluskulu rahalise suuruse. Seoses kompromissi sõlmimisega
taotlevad hageja ja kostja kohtult kompromissi kinnitamist ja tsiviilasjas menetluse lõpetamist.
Pooled kinnitavad, et on teadlikud kompromissi kinnitamise ja menetluse lõpetamise
tagajärgedest.

Avaldaja taotleb maksekäsu kiirmenetluses esitatud avalduselt makstud poole riigilõivu
tagastamist tema arveldusarvele.

KOHTUMÄÄRUSE PÕHJENDUSED

Kohus, tutvunud poolte kompromissiga, uurinud kohtule esitatud dokumentaalseid tõendeid,
leidis et poolte taotlus on põhjendatud ja kuulub rahuldamisele.

                                                                                          2(3)
TsMS § 428 lg 1 p 4 kohaselt kohus lõpetab menetluse otsust tegemata, kui pooled on
sõlminud kompromissi ja kohus kinnitab selle. TsMS § 430 lg 1 kohaselt pooled võivad
menetluse kuni hagi kohta tehtud lahendi jõustumiseni lõpetada kompromissiga. TsMS § 486
lg 4 esimese lause kohaselt kohus menetleb kompromissilepingut käesoleva seadustiku §-des
430 ja 431 sätestatu kohaselt enne asja hagimenetluses menetlemise alustamist. Kohus leiab,
et kompromissi tingimused pole vastuolus seaduses sätestatuga ja on täidetav, mistõttu
kinnitab kohus poolte kompromissi nende poolt kokkulepitud tingimustel ja lõpetab
tsiviilasjas menetluse.

Kooskõlas TsMS § 431 lg 1 selgitab kohus menetlusosalistele menetlustoimingu tegemise või
tegemata jätmise tagajärgi, et vastavalt TsMS § 432 menetluse lõpetamise korral seoses poolte
kompromissi kinnitamisega ei või samad pooled sama hagi eseme suhtes esitada uut hagi.
Samuti selgitab kohus pooltele, et juhul, kui kostja ei täida kokkuleppega võetud kohustust,
siis vastavalt täitemenetluse seadustiku § 2 lg 1 p 1 on hagejal õigus pöörduda kohtutäituri
poole kohtumääruse sundtäitmiseks.

Kohus kinnitab poolte kompromissi ja lõpetab tsiviilasja menetluse.

Menetluskulud

Vastavalt TsMS § 173 lg 1, asja menetlenud kohus märgib menetluskulude jaotuse
menetlusosaliste vahel kohtuotsuses või menetlust lõpetavas määruses.

TsMS § 168 lg 3 kohaselt, kompromissi sõlmimise korral kannavad pooled oma
menetluskulud ise, kui nad ei ole kokku leppinud teisiti.

Lähtuvalt TsMS § 1741 lg 1 asja menetluse lõpetamise korral kompromissi või hagist
loobumise tõttu või kostja õigeksvõtul põhineva otsuse tegemise korral määrab kohus
menetluse lõpetamise määruses või õigeksvõtul põhinevas otsuses lisaks menetluskulude
jaotusele ka hüvitatavate menetluskulude rahalise suuruse. Enne määruse või otsuse tegemist
annab kohus menetlusosalistele mõistliku tähtaja oma menetluskulude nimekirja esitamiseks.

Pooled on kompromissis menetluskulude jaotuse osas kokku leppinud ning seega tuleb poolte
menetluskulud jaotada vastavalt kokkuleppele, jättes kompromissis nimetamata
menetluskulud poolte endi kanda.

Riigilõivu osaline tagastamine

Vastavalt TsMS § 150 lg 2 p 1 pool menetluses tasutud riigilõivu tagastatakse, kui pooled
sõlmivad kompromissi.

Avaldaja oli maksekäsu kiirmenetluses tasunud riigilõivu kokku summas 100,38 eurot. Seoses
kompromissi sõlmimisega taotleb avaldaja poole riigilõivu tagastamist tema arveldusarvele.

Kohus rahuldab hageja taotluse ja tagastab hagejale poole menetluses tasutud riigilõivust
50,19 eurot.

(Digitaalselt allkirjastatud)

Pille Aver


                                                                                        3(3)

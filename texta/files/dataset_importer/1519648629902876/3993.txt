                                  KOHTUOTSUS
                                    Eesti Vabariigi nimel


Kohtuasja number              2-16-11835

Otsuse tegemise aeg ja koht   31. oktoober 2016. a, Jõhvi

Kohus                         Viru Maakohus

Kohtunik                      Viljo Junolainen

Kohtuasi                      Eesti Vabariigi (Sotsiaalkindlustusameti kaudu) hagi A.
                              S.i vastu kahju hüvitamise nõudes

Hagihind                      448 eurot

Kohtuistungi toimumise aeg Kirjalik menetlus


Menetlusosalised              Hageja:             Eesti Vabariik (Sotsiaalkindlustusameti
                                                  kaudu, Lembitu 12, 15092 Tallinn)


                              Hageja esindaja:    Lily Bürkland (volikirja alusel, e-post:
                                                  lily.burkland@sotsiaalkindlustusamet.ee)


                              Kostja:             A. S. (isikukood xxx, kannab karistust
                                                  xxx)

RESOLUTSIOON


1. Hagi rahuldada.

2. Välja mõista A. S.ilt Eesti Vabariigi (Sotsiaalkindlustusameti kaudu)
kasuks 448 (nelisada nelikümmend kaheksa) eurot.

2.1 Nõue summas 448 eurot on täidetav alates kohtuotsuse jõustumisest A.
S.i kohustustest vabastamise menetluses. Usaldusisikul täita hageja nõue teiste
võlausaldajate nõuete täitmisega sarnaselt, so kord aastas väljamaksete tegemisega.

2.2 Hüvitise summa tuleb üle kanda Sotsiaalkindlustusameti arveldusarvele
EE742200001120057958 Swedbank või EE761010002033069006 SEB Pank, viitenumbriga
5420019867.
3. Menetluskulud jätta kostja kanda.

1
EDASIKAEBAMISE KORD


Kohtuotsuse peale võib esitada apellatsioonikaebuse Tartu Ringkonnakohtule 30 päeva
jooksul alates otsuse kättetoimetamisest.

Kaebus võidakse lahendada kirjalikus menetluses, kui kaebuses ei taotleta selle
lahendamist istungil.


HAGEJA NÕUE


1. Hagiavalduse kohaselt mõisteti A. S. süüdi kuriteos, mille tagajärjel ohver I. M. suri.
Kohtuotsus kriminaalasjas nr 1-13-5033 jõustus 15.09.2014. a. Sotsiaalkindlustusameti
08.02.2013. a otsusega nr 383 hüvitati N. M.ile matusekulud summas 448 eurot. Hageja esitab
ohvriabiseaduse (OAS) § 31 alusel regressinõude kostja vastu ja palub A. S.ilt välja mõista 448
eurot. Hageja on nõus asja lahendamist kirjalikus menetluses.


KOSTJA VASTUS


2. A. S. tunnistab hagi nõuet. Kostja selgitab, et tema suhtes on füüsilisest isiku pankrot välja
kuulutatud. Kostja palub hageja nõue lisada pankroti maksegraafikusse. Kostja on nõus
kirjaliku menetlusega.


KOHTUOTSUSE PÕHJENDUSED


3. Hageja esitas kostjate vastu regressinõude OAS § 31 alusel.

4. Sotsiaalkindlustusamet on kuriteo tagajärjel surnud I. M.i isale 08.02.2013. a otsuse nr 383
alusel maksnud kahjuhüvitist kokku 448 eurot (tl 6-7).

5. OAS § 31 kohaselt läheb pärast hüvitise maksmist hüvitise saaja õigus nõuda kahju
hüvitamist kuriteoga tekitatud kahju eest vastutavalt isikult hüvitisena makstud summa ulatuses
üle riigile. Seega on riigil nõudeõigus 448 euro ulatuses.

6. Hageja nõue hõlmab ohvri isale N. M.ile OAS § 13 alusel hüvitatud matuse korraldamise
kulu 448 eurot.

7. Hageja väljamakstud hüvitised (matusekulu) tulenevad üheselt I. M.i surma põhjustamisest.
Seega saab tekitatud kahju eest vastutada see isik, kes kannatanu surma põhjustas.

Kostja tunnistati kriminaalasjas nr 1-13-5033 süüdi KarS § 114 p 1 alusel. Kohus tuvastas, et
surma põhjustas A. S..

8. VÕS § 1043 kohaselt peab teisele isikule õigusvastaselt kahju tekitanud isik kahju hüvitama,
kui ta on kahju tekitamises süüdi või vastutab kahju tekitamise eest vastavalt seadusele. Kahju
tekitamine on õigusvastane kui see tekitati kannatanu surma põhjustamisega (VÕS § 1045 lg 1


2
p 1). Vastutav on üldjuhul isik, kelle õigusvastase teo tagajärjel tekkinud kahju hüvitamist
nõutakse.

9. Kahju hüvitamise nõude rahuldamine eeldab, et kahju tekitaja tegu tõi kaasa kahjuliku
tagajärje ehk sellise kahju tekkimise kannatanul, mille hüvitamist viimane nõuab. Kahju
tekitaja teo ning kannatanul tekkinud kahjuliku tagajärje vahel peab olema põhjuslik seos
(VÕS § 127 lg 4).

10. Conditio sine qua non meetodi järgi on kahju tekkimine kostja teoga põhjuslikus seoses
siis, kui antud tegu oli kahju tekkimise vältimatuks eelduseks ehk kahju ei oleks ilma selle
teota tekkinud (nt Riigikohtu lahendid 3-2-1-45-08, 3-2-1-161-10).

11. Kahju I. M.i isale ja matusetoetuse maksmise OAS alusel tingis kuriteoohvri surm, mille
toimepanemise eest kannab karistust A. S..

12. Viru Maakohtu 11.09.2015. a määrusega on välja kuulutatud A. S.i pankrot. 19.05.2016. a
määrusega algatati A. S.i kohustustest vabastamise menetlus.

13. Pankrotiseaduse (PankrS) § 167 lg 1 kohaselt pärast pankrotimenetluse lõppemist võivad
võlausaldajad nõuded, mille võis esitada pankrotimenetluses, kuid mis on selles jäänud
esitamata, esitada võlgniku vastu üldises korras.

Hageja nõue on esitatud pärast pankrotimenetluse lõppemist. Kohus leiab, et hageja nõue on
õiguslikult põhjendatud hageja poolt hagiavalduses märgitud asjaoludel. Kostja on tema vastu
esitatud nõude omaks võtnud ning taotlenud hüvitise tasumist kohustustest vabastamise
menetluses maksegraafiku alusel. Hageja on nimetatud taotlusega nõustunud.

Kohus nõustub, et hageja nõue on täidetav kohustustest vabastamise menetluses. Usaldusisikul
tuleb täita hageja nõue sarnaselt teiste võlausaldajate nõuete täitmisega.

Kohus selgitab, et vastavalt PankrS § 174 lg 1 ei saa hageja võlgniku kohustustest vabastamise
menetluse kestel pöörata nõuet võlgniku varale.


MENETLUSKULUDE JAOTUS


13. Vastavalt TsMS § 173 lg 1, asja menetlenud kohus esitab menetluskulude jaotuse
menetlusosaliste vahel kohtuotsuses või menetlust lõpetavas määruses.

Kooskõlas TsMS § 162 lg 1 kannab hagimenetluse kulud pool, kelle kahjuks otsus tehti. Kuna
kohus rahuldab hagi täies ulatuses, jäävad menetluskulud täies ulatuses kostja kanda.

TsMS § 145 kohaselt on Eesti Vabariik kui menetlusosaline riigilõivu tasumisest vabastatud.
Hageja ei ole menetluskulusid kandnud, seega puuduvad kostjalt välja mõistmisele kuuluvad
menetluskulud.

/ allkirjastatud digitaalselt /

Viljo Junolainen
Kohtunik




3

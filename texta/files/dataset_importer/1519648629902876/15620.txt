                             KOHTUMÄÄRUS
 Kohus                           Tallinna Ringkonnakohus

 Kohtuasja number                2-16-3702

 Määruse tegemise aeg ja koht    13. mai 2016, Tallinn

 Kohtukoosseis                   Reet Allikvere, Gaida Kivinurm, Ande Tänav

 Kohtuasi                        PM kaebus kohtutäitur Rocki Alberti 26.02.2016
                                 otsuse peale täiteasjas 176/2016/80

 Vaidlustatud kohtulahend        Pärnu Maakohtu 22. märtsi 2016 määrus

 Kaebuse esitaja ja kaebuse liik PM määruskaebus

 Menetlusosalised   ja    nende Avaldaja: PM (sündinud XX.XX.XXXX), lepinguline
 esindajad                      esindaja Annika Murulaid

                                 Puudutatud isik I: kohtutäitur Rocki Albert

                                 Puudutatud isik II: OÜ EMG EST (registrikood
                                 10216557), lepinguline esindaja vandeadvokaat
                                 Ljudmila Tamar

 Menetluse liik                  Kirjalik menetlus

Resolutsioon:
 1. Jätta Pärnu Maakohtu 22. märtsi 2016 määrus muutmata.
 2. Jätta määruskaebus rahuldamata.

 Menetluskulude jaotus:
 3. Määruskaebuse menetlemisega seotud kulud jätta avaldaja PM kanda.
 4. Välja mõista PM-lt OÜ EMG EST kasuks menetluskulude hüvitis 360 eurot (ilma
    käibemaksuta).


Edasikaebamise kord
Määruse peale võib Riigikohtule esitada määruskaebuse 15 päeva jooksul määruse ärakirja
kättesaamisest alates.
Avalduse asjaolud ja nõue
1. Pärnu kohtutäitur Rocki Alberti menetluses on OÜ EMG EST 15.01.2016 täitmisavalduse
   ja Pärnu Maakohtu 11.06.2015 osaotsuse alusel (tsiviilasi nr 2-13-22515) algatatud
   täitemenetlus (täiteasi nr 176/2016/80). Nõude sisu on avaldaja ja sissenõudja
   kaasomandisse kuuluvate kinnistute aadressil Haapsalu mnt 9 ja 11 Pärnus müük
   kaasomanike vahelisel enampakkumisel ja saadud raha jagamine kaasomanike vahel
   vastavalt nende osade suurusele.
2. Avaldaja esitas 08.02.2016 kaebuse kohtutäituri tegevuse peale, paludes kohtutäituril
   täitemenetluse lõpetada, kuna täitemenetluse alustamine oli täitedokumendi puudumise
   tõttu põhjendamatu ja seadusliku aluseta. Kuna maakohtu osaotsus ei ole tasaarvestuse
   reservatsiooniga osaotsus, siis ei ole see TsMS § 450 lg 3 kohaselt täitedokument.
   Sundtäitmise seisukohalt on lõppotsus otsus, kus on käsitletud ka vastuhagi kõiki nõudeid.
   Kostja vastuhagi on aga osaliselt endiselt maakohtu menetluses. Lisaks, kuna kinnisasjal
   Haapsalu mnt 11 on käimas ehitusjärelevalvemenetlus, ei ole selle suhtes võimalik
   enampakkumist läbi viia enne, kui tema olulised osad on selged.
3. Kohtutäitur jättis kaebuse 26.02.2016 otsusega rahuldamata. Maakohus lahendas
   osaotsusega sisuliselt ja lõplikult kaasomandi jagamise küsimuse. Ka ilma tasaarvestuse
   reservatsioonita otsus on sundtäidetav. Osaotsus on kohtuotsus ja seeläbi ka täitedokument.
4. Avaldaja esitas 07.03.2016 Pärnu Maakohtule kaebuse kohtutäituri 26.02.2016 otsuse
   peale, milles palus tühistada kohtutäituri otsuse ja teha määrus, millega rahuldada kaebaja
   kaebus lõpetada täitemenetlus seoses täitedokumendi puudumise tõttu. Menetluskulud
   palus avaldaja jätta puudutatud isikute kanda.
5. Kaebuse kohaselt leidis kohtutäitur ekslikult, et osaotsus on samaväärne kohtuotsusega
   TsMS § 434 mõttes. Tulenevalt TsMS § 450 lg 3 saab täitedokumendina käsitleda
   osaotsuseid ainult siis, kui need on tehtud tasaarvestuse reservatsiooniga. Pärnu Maakohtu
   11.06.2015 osaotsus ei ole seega täitedokument ja selle alusel täitemenetluse alustamine ei
   ole lubatud.


Puudutatud isikute seisukohad
6. Kohtutäitur vaidles kaebusele vastu, palus jätta kohtutäituri 26.02.2016 otsuse jõusse ja
   menetluskulud kaebaja kanda. Ekslik on kaebaja seisukoht, et kohtu osaotsus on ainult üks
   osa kohtuotsusest. Osaotsus on eraldi otsus, mis on jõustunud ja mille osas on vaidlus
   lõppenud. Samuti on ekslik seisukoht, et menetluse kiirendamise eesmärk on hõlmatud
   ainult kohtumenetluse, mitte kohtuotsuse täitmise kiirendamisega.
7. Puudutatud isik II kaebuse kohta oma seisukohta ei esitanud.


Maakohtu määrus ja selle põhjendused
8. Maakohus jättis kaebuse rahuldamata ja menetluskulud avaldaja kanda. Menetluskulude
   suuruse jättis kohus kindlaks määramata ja kulud avaldajalt välja mõistmata, kuna
   hüvitatavad menetluskulud puudusid.
9. Jõustunud osaotsuse alusel täitemenetluse alustamine on õiguspärane ja kohtutäitur jättis
   õigustatult rahuldamata avaldaja 08.02.2016 kaebuse kohtutäituri tegevuse peale seoses
   täitemenetluse alustamisega. Jõustunud osaotsuse näol on tegemist jõustunud


                                                                                            2
   kohtulahendiga, millega on kaasomanike nõuded kaasomandi lõpetamiseks lahendatud
   lõplikult ja see on pooltele täitmiseks kohustuslik. Osaotsuse sisu ega kehtivust ei mõjuta
   samas tsiviilasjas edasi menetletava kaasomandi osale vastava tulu osa väljaandmise nõude
   rahuldamine või rahuldamata jätmine. Seega vastab osaotsus TMS § 2 lg 1 sätestatud
   täitedokumendi tunnustele.
10. Avaldaja tõlgendus, et täitedokumendiks on ainult tasaarvestuse reservatsiooniga osaotsus
    on ekslik ning vastuolus seaduse mõtte ja kehtivate õigusnormidega. TsMS § 450 lg-s 3,
    mida tuleb vaadata koos lg-ga 2 vaid rõhutatakse, et ka tasaarvestuse reservatsiooniga
    tehtud osaotsus on sundtäidetav. See ei välista ilma tasaarvestuse reservatsioonita osaotsuse
    sundtäidetavust. Viimase puhul ei ole praktilist vajadust sundtäidetavust eraldi välja tuua.
    Tasaarvestuse reservatsioonita osaotsuse jõustumise tagajärgi reguleerib ammendavalt
    TsMS § 457 lg 1.
11. Õiguslikult põhistamata on kaebaja seisukoht, et tsiviilasjas, kus kohus teeb mõne nõude
    kohta osaotsuse, muutuvad nõuded sundtäidetavateks alles asjas lõppotsuse jõustumisega.
    See oleks vastuolus osaotsuse tegemise aluseks oleva asja kiirema lahendamise
    kriteeriumiga. Kaebuse esitaja seisukohta ei saa tuletada ka TsMS § 438 lg 1 p 1 teisest
    lausest. Õige ei ole ka seisukoht, et osaotsus ja kohtuotsus ei ole sünonüümid. Osaotsus,
    nagu ka vaheotsus, on kohtuotsuse üks alaliik ehk osaotsus ja vaheotsus on samal ajal ka
    kohtuotsused. Avaldaja tasaarvestuse võimaluse tekkimine tulevikus ei õigusta
    kaasomanike vahelise enampakkumise läbiviimisega viivitamist täitemenetluses.
12. Menetluskulud jäävad TsMS § 172 lg 1 alusel avaldaja kanda. Kuna kohtutäitur
    menetluskulude hüvitamist ei taotlenud ja sissenõudja menetluses faktiliselt ei osalenud
    ning tal hüvitatavaid menetlusi tekkida ei saanud, jäävad avaldaja kanda tema enda kantud
    kulud. Hüvitatavate menetluskulude puudumise tõttu kohus menetluskulusid rahaliselt
    kindlaks ei määra ega mõista neid kaebuse esitajalt välja.


Määruskaebus
13. Avaldaja palub maakohtu määruse tühistada ja teha uus määrus, millega tühistada
    kohtutäituri 26.02.2016 otsus ja teha määrus, millega rahuldada kaebus täitemenetluse
    lõpetamiseks seoses täitedokumendi puudumisega. Menetluskulud palub avaldaja jätta
    puudutatud isikute kanda.
14. Maakohus leidis ebaõigesti, et tasaarvestuse reservatsioonita osaotsus on täitedokument.
    TMS § 2 lõikes 1 sätestatud täitedokumentide loetelus kohtu osaotsust nimetatud ei ole.
    Seega ei saanud kohtutäitur, arvestades formaliseerituse printsiipi, osaotsust
    täitedokumendiks lugeda.
15. Maakohtu käsitlus on vastuolus TsMS § 450 mõttega, mille kohaselt saab täitedokumendiks
    lisaks kohtuotsusele olla ka tasaarvestuse reservatsiooniga kohtu osaotsus. Kohtuotsus
    (TsMS § 434) ja kohtu osaotsus (TsMS § 450) ei ole sünonüümid ja iseloomustavad erineva
    sisuga dokumente. Osaotsus on ainult üks osa kohtuotsusest. TsMS § 438 lg 2 kohaselt on
    TMS § 2 lg 1 p 1 mõttes kohtuotsus otsus, milles kohus teeb otsuse kõigi asjas esitatud
    nõuete kohta.
16. Osaotsus on täidetav ainult juhul, kui kohtuotsuse resolutsioonis on ära toodud ka
    tasaarvestuse reservatsioon (TsMS § 450 lg 3). Teistel juhtudel ei ole osaotsuse alusel
    sundtäitmine võimalik.
17. Põhjendatud ei ole väide, et osaotsuse täitmise edasilükkamine venitaks põhjendamatult
    asja menetlemist ja sellega kaoks ära osaotsuse tegemise eesmärk asja menetlemise


                                                                                               3
   kiirendamiseks. TsMS § 450 lg 1 eesmärk on sätestatud asja kohtuliku menetlemise
   kiirendamiseks. See ei hõlma osaotsuse täitmist täitemenetluses.


Puudutatud isikute seisukohad
18. Kohtutäitur vaidleb määruskaebusele vastu, palub jätta maakohtu määruse muutmata ja
    menetluskulud avaldaja kanda.
19. Puudutatud isik II palub jätta määruskaebuse rahuldamata ja kõik menetluskulud avaldaja
    kanda ning mõista avaldajalt puudutatud isiku II kasuks menetluskulude hüvitamiseks välja
    480 eurot.


Menetluse edasine käik
20. Maakohus jättis määruskaebuse rahuldamata ning saatis selle TsMS § 663 lg 5 alusel
    läbivaatamiseks ja lahendamiseks Tallinna Ringkonnakohtule.


Ringkonnakohtu seisukoht
21. Ringkonnakohus leiab, et määruskaebus tuleb tsiviilkohtumenetluse seadustiku (TsMS)
    § 659 ja § 657 lg 1 p 1 alusel jätta rahuldamata ja maakohtu määrus muutmata.
    Määruskaebuses kordab avaldaja maakohtule esitatud seisukohti, millistele on maakohus
    hinnangu andnud. Ringkonnakohus nõustub maakohtu määruse põhjendustega ja tulenevalt
    TsMS § 654 lg-s 6 sätestatust neid ei korda. Vastuseks määruskaebuste väidetele märgib
    ringkonnakohus järgmist.
22. Ringkonnakohus ei nõustu määruskaebuse väitega, et maakohus rikkus oluliselt
    menetlusnormi ja kohaldas valesti materiaalõiguse normi. Maakohus on ammendavalt
    selgitanud, et ka tasaarvestuse reservatsioonita osaotsus on täitedokument TMS § 2 lg 1
    tähenduses. Kuna Pärnu Maakohtu 06.11.2014 osaotsus tsiviilasjas nr 2-13-22515 on
    täitedokument TMS § 2 lg 1 p 2 mõttes, on täitemenetlus algatatud õigesti ja puudub alus
    selle lõpetamiseks.
23. Avaldaja volitatud esindaja Jüri Kuke 02.05.2016 esitatud avalduse jätab kohus
    tähelepanuta kui esindusõiguseta isiku esitatud dokumendi. TsMS § 217 lg 1 kohaselt võib
    menetlusosaline menetluses osaleda isiklikult või tsiviilkohtumenetlusteovõimelise
    esindaja kaudu, kui seaduses ei ole ette nähtud teisiti. Jüri Kukk ei ole kohtule esitanud
    dokumenti, millest nähtuks tema vastavus TsMS § 218 lg-s 1 sätestatud lepingulisele
    esindajale esitatavatele nõuetele.


Menetluskulude jaotus
24. Määruskaebuse rahuldamata jätmise tõttu jäävad            kaebuse   esitamisest   tingitud
    menetluskulud TsMS § 171 lg 1 alusel avaldaja kanda.
25. Ringkonnakohus andis menetlusosalistele kuni 04.05.2016 ringkonnakohtu menetlusega
    seonduvate menetluskulude nimekirja esitamiseks ja võimaluse kuni 06.05.2016 esitatud
    dokumentide kohta seisukoha esitamiseks.
26. Kohtutäitur ei ole ringkonnakohtule menetluskulude nimekirja esitanud.




                                                                                            4
27. Puudutatud isik II palus avaldajalt välja mõista määruskaebuse menetlemise kulud
    suurusega 480 eurot (ilma käibemaksuta). Taotluse kohaselt kulus esindajal maakohtu
    määrusega tutvumisele 1 tund ja vastuse koostamisele 3 tundi. Esindaja tunnitasu on 120
    eurot.
28. 05.05.2016 täiendas puudutatud isik II avaldust ja palus hüvitada ka avaldaja volitatud
    esindaja 02.05.2016 avaldusega tutvumisele ja 05.05.2016 seisukoha koostamisele kulunud
    ajakulu (1 tund). Kokku palus puudutatud isik II seega menetluskuludena hüvitada 600
    eurot (ilma käibemaksuta).
29. TsMS § 175 lg 1 kohaselt kui menetlusosaline peab menetluskulude jaotust
    kindlaksmäärava kohtulahendi kohaselt kandma teist menetlusosalist esindanud lepingulise
    esindaja kulud, mõistab kohus kulud välja põhjendatud ja vajalikus ulatuses.
30. Ringkonnakohtu hinnangul on puudutatud isiku II taotlus põhjendatud ja kuulub
    rahuldamisele osaliselt. Puudutatud isiku II esindaja ajakulu maakohtu määrusega
    tutvumisele on arvestades maakohtu määruse sisu ja mahtu vajalik ning põhjendatud täies
    ulatuses. Esindaja ajakulu vastuse koostamisele on arvestades asjaolu, et vastus koosneb
    suures osas senise menetluse ja seni esitatud seisukohtade kirjeldusest ja seda, et vastuse
    koostamine eeldab ka kaebusega tutvumist, põhjendatud ja vajalik 2 tunni ulatuses.
31. Puudutatud isiku II taotlus ajakulu 1 tunni hüvitamiseks seoses avaldaja volitatud esindaja
    02.05.2016 menetlusdokumendiga tutvumise ja sellele seisukoha koostamisega jääb täies
    ulatuses rahuldamata, kuna täiendav taotlus menetluskulude hüvitamiseks on esitatud pärast
    kohtu määratud menetluskulude nimekirjade esitamise tähtaja möödumist.
32. Esindaja tunnitasu 120 eurot ilma käibemaksuta on mõistliku suurusega ja vastab esindaja
    kvalifikatsioonile. Avaldajal tuleb hüvitada puudutatud isikule II õigusabikulud suurusega
    360 eurot (3 tundi x 120 eurot) ilma käibemaksuta.


    Reet Allikvere                      Gaida Kivinurm                  Ande Tänav
/allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                                5

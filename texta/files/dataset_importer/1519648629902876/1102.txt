                            KOHTUOTSUS
                                 EESTI VABARIIGI NIMEL

Kohus                                Tartu Ringkonnakohus
Kohtukoosseis                        Madis Ernits, Maili Lokk ja Tanel Saar
Otsuse avalikult
teatavakstegemise aeg ja koht        8. detsember 2016, Tartu
Haldusasja number                    3-15-3079
Haldusasi                            Remo Ainsare (Ainsar) kaebus Tartu Vangla kodukorra
                                     p 7.1.21 ja 8.1.1 (osas, mis keelab hoida kambris
                                     kasutatud marke ja markide albumit) tühistamiseks,
                                     toimingu (seoses markide äravõtmisega kambrist)
                                     õigusvastasuse tuvastamiseks ja kohustava ettekirjutuse
                                     tegemiseks tagastada äravõetud margid
Vaidlustatud kohtulahend             Tartu Halduskohtu 13. aprilli 2016 otsus
Menetluse alus ringkonnakohtus       Remo Ainsare apellatsioonkaebus
Asja läbivaatamine                   Kirjalik menetlus
Menetlusosalised                     Kaebaja/apellant Remo Ainsar
                                     Vastustaja Tartu Vangla

RESOLUTSIOON
     1.     Tagastada kaebajale apellatsioonkaebusele lisatud tõendid ühel lehel.
     2.     Tagastada läbivaatamatult apellatsioonkaebuses esitatud alternatiivne
     nõue isikliku erandi tegemiseks Tartu Vangla kodukorra p 7.1.21 ja 8.1.1
     kohaldamisel.
     3.     Jätta Remo Ainsare apellatsioonkaebus rahuldamata ja Tartu
     Halduskohtu
     13. aprilli 2016. a otsus muutmata.
     4.     Jätta menetluskulud poolte endi kanda.

EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemisest, s.o kuni 9. jaanuarini 2017 (k.a) (HKMS § 212 lg 1).
Kassatsioonkaebus võidakse lahendada kohtuistungit korraldamata kirjalikus menetluses, kui
kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
avaldanud soovi kohtuistungist osa võtta.
 ASJAOLUD JA MENETLUSE KÄIK
       1. Remo Ainsar esitas 5. oktoobril 2015 Tartu Vanglale taotluse läbiotsimisel ära
       võetud isetehtud margialbumi ja markide tagastamiseks ning 13. oktoobril 2015 vaide
       vangla kodukorra punktide 7.1.21 ja 8.1.1 kehtetuks tunnistamiseks osas, millega on
       kambris keelatud margialbumid ja kasutatud markide kogumine.
       2. Tartu Vangla tagastas vaide pärast täpsustuste küsimist 28. oktoobri 2015 kirjaga,
       sest vangla hinnangul ei olnud R. Ainsar selgitanud kas vaidlustatud kodukorra
       punktid on talle negatiivset mõju avaldanud ega esitanud taotlust enda suhtes erandi
       tegemiseks ning markide ja margialbumi kambrisse tagasi saamiseks. Taotlus markide
       tagastamiseks oli siiski esitatud ja 29. oktoobri 2015. a kirjaga jättis Tartu Vangla R.
       Ainsare taotluse rahuldamata. Tartu Vangla edastas R. Ainsare vaide läbivaatamiseks
       justiitsministeeriumile,       kes      jättis     2.      detsembril         2015
       vaide rahuldamata.
       3. R. Ainsar esitas 9. detsembril 2015 Tartu Halduskohtule kaebuse, milles taotles
       Tartu Vangla kodukorra p 7.1.21 ja 8.1.1 kehtetuks tunnistamist osas, mis keelab
       omada (koguda) kambris marke ja margialbumit, temalt uute markide äravõtmise
       õigusvastaseks tunnistamist ja äravõetud uute ning kasutatud markide tagastamise
       kohustamist.
Kaebuse kohaselt on R. Ainsar pöördunud 19. aprillil 2016 kirjalikult Tartu Vangla poole
markide omamiseks loa saamiseks ning sai suulise loa hoiustada kambris marke kilekaante
vahel. Kaebaja leiab, et kuna talle on võimaldatud markide omamist eelmistes
kinnipidamiskohtades mitme aasta jooksul, siis on ka vanglad olnud seni seisukohal, et
margialbumite ja markide omamine ei ohusta vangla julgeolekut. Markide kogumisel on
kaebajale rahustav ja emotsionaalselt kergendav mõju ning aitab toime tulla
kohanemisraskustega.
       4. Tartu Halduskohus jättis 4. jaanuari 2016. a määrusega R. Ainsare kaebuse käiguta
       ning kohustas täiendava tähtaja jooksul kõrvaldama kaebuses esinenud puudused. 7.
       jaanuaril 2016 esitatud vastuses täpsustas R. Ainsar kaebuse nõudeid ja teatas kohtule,
       et tuvastamisnõude esitamisel on tal preventiivne eesmärk.
       5. Tartu Vangla esitas 8. veebruaril 2016 vastuse kaebusele, milles eitatakse kaebajale
       eelneva loa andmist markide kogumiseks. Kaebuse rahuldamiseks puudub alus, kuna
       margid on kinnipeetavalt ära võetud kehtiva õiguse alusel.
       6. Tartu Halduskohus jättis 13. aprilli 2016. a otsusega Remo Ainsare kaebuse
       tervikuna rahuldamata.
Halduskohus leidis, et margialbumi omamine ei ole põhjendatult lubatud, kuna seda on
võimalik kasutada keelatud ainete peidikuna ning margialbum on raskesti läbiotsitav. Kuigi
kaebaja hinnangul on albumite keelamine tema põhiseadusest tulenevate põhiõiguste, vaba
eneseteostuse ja omandi vaba kasutamise piirang, on halduskohus arvamusel, et antud juhul
on piirang proportsionaalne selle legitiimse eesmärgiga (vangla julgeoleku tagamine). Kohtu
hinnangul ei ole keelatud hoida kambris marke, mida on võimalik sihtotstarbeliselt kasutada,
kuid markide alles hoidmine ja kogumine raskendab kambris läbiotsimist. Eelnevast lähtuvalt
jättis halduskohus rahuldamata kaebaja tühistamisnõude Tartu Vangla kodukorra p 7.1.21 ja
8.1.1 osas, mis keelab hoida kambris kasutatud marke ja margialbumit.
Halduskohus jättis rahuldamata kaebaja tuvastusnõude markide ära võtmise õigusvastasuse
tuvastamiseks põhjusel, et vangla toiming kaebajalt 419 kirjamargi äravõtmisel oli kooskõlas
Tartu Vangla kodukorra p-ga 8.1.1 ja VangS § 15 lg 2 p-ga 3.
Halduskohus jättis rahuldamata ka nõude vangla kohustamiseks äravõetud markide
tagastamiseks. Kohtu hinnangul ei ole kaebajal subjektiivset õigust nõuda markide

                                               2
tagastamist, kuna markide hoidmise keeld kinnipeetava kambris tuleneb õigusaktidest ning
kehtestatud keeld on selle legitiimse eesmärgi suhtes proportsionaalne.


MENETLUSOSALISTE PÕHJENDUSED RINGKONNAKOHTUS
7. Remo Ainsar esitas 2. mail 2016 Tartu Ringkonnakohtule apellatsioonkaebuse, milles
taotleb temalt uute markide äravõtmise õigusvastasuse tuvastamist, Tartu Vangla kohustamist
tagastada talle kõik äravõetud margid ning lubada kaebajal omada margialbumit. Kui pole
põhjendatud kodukorra tühistamine esialgses kaebuses märgitud osas, taotleb apellant tema
suhtes markide osas erandi tegemist Tartu Vangla kodukorra p. 7.1.21 ja p 8.1.1 rakendamisel.
Kaebaja on filatelist, kelle puhul on markide sihtotstarbeliseks kasutamiseks nende kogumine.
Uued margid on kasutatavad sihtotstarbeliselt nii kirjade saatmiseks kui filatelistile
kogumiseks, seetõttu ei ole nende omamine kodukorra sõnastuse kohaselt apellandi hinnangul
keelatud. Kasutatud margid on iseenesest juba kasutamiskõlbmatud ja neid ei saa enam
tavamõistes kasutada sihtotstarbeliselt, kuid filatelisti jaoks on nad väärtuslikud ja
võimaldavad sihtotstarbelist kasutamist s.t kogumist. Apellant leiab, et kuna esemete
sihtotstarbeline omamine ei ole keelatud, siis on filatelistile kogumise eesmärgil lubatud nii
uued kui kasutatud margid. Margialbum on oma olemuselt raamat, mille läbiotsimine keelatud
esemete ja ainete tuvastamiseks ei erine tavalise raamatu läbiotsimisest, mida Tartu Vanglas
tehakse vajadusel koera või esemete läbivalgustamise abil. See, et põhimõtteliselt on võimalik
midagi albumi vahele peita, ei anna põhjust esemeid täielikult ära keelata.
Markide kogumisega taasalustas apellant 2011. aastal Viru Vangla psühhiaatri soovitusel. Ta
toob välja, et on viis aastat vanglas marke kogunud ja sellesse on positiivselt suhtutud nii
arstide, tugiisiku kui lähedaste poolt. Apellant märgib, et kui eelnevalt on markide kogumine
olnud teistes kinnipidamisasutustes lubatud, rikub selle keelamine õiguskindluse ja
õiguspärase ootuse põhimõtet. Lisaks on margikogumisel emotsionaalne, enesehinnangut
tõstev ja apellandi vaimset tasakaalu toetav väärtus. Probleemid markidega Tartu Vanglas
algasid apellandi sõnul suhete halvenemisest ühe konkreetse ametnikuga.
       8. Tartu Vangla esitas 3. juunil 2016 vastuse apellatsioonkaebusele, milles leiab, et
       apellatsioonkaebuses esitatud väited ei anna alust Tartu Halduskohtu 13. aprilli 2016
       otsuse tühistamiseks.
Vastuses selgitatakse, et R. Ainsarelt võeti uued margid ära põhjusel, et need olid koos
kleebistega, mille eraldamisest kinnipeetav keeldus. Tartu Vangla lähtub sihtotstarbe
hindamisel esemete tavapärasest sihtotstarbest ning kuna kasutatud markide puhul puudub
võimalus kasutada neid kirja saatmiseks, on kasutatud markide kogumine vangla kodukorra
p 8.1.1 kohaselt keelatud. Markide kogumisega saavutatav eneseteostus ja positiivne mõju
ühe isiku jaoks ei kaalu üles vangla julgeoleku ja korra tagamise vajadust.
Vastuses märgitakse, et apellant paigutati Tartu Vanglasse 17. detsembril 2014 ja Tartu Vangla
ei vastuta teistes kinnipidamisasutustes varasemalt võimaldatud tegevuse eest markide
kogumise lubamisel. Tartu Vangla ametnikud ei olnud teadlikud apellandi margikogumisest
ning pole selleks luba andnud. Samuti ei ole apellandi välja pakutud lahendused kasutada
läbiotsimisel täiendavalt läbivalgustusseadmeid ja koeri paljudel juhtudel tehniliselt
võimalikud ja on seotud ebamõistliku ajakuluga.
RINGKONNAKOHTU PÕHJENDUSED
       9. Ringkonnakohus tagastab kaebajale apellatsioonkaebusele lisatud tõendi.
       Halduskohtumenetluse seaduse (HKMS) § 62 lg 2 kohaselt võtab kohus vastu ainult
       sellise tõendi ja korraldab selliste tõendite kogumise ning arvestab asja lahendamisel
       ainult sellist tõendit, millel on asjas tähtsust. Tõendil ei ole asjas tähtsust muu hulgas

                                                3
       juhul, kui asjaolu ei ole vaja tõendada või see on kohtu hinnangul juba piisavalt
       tõendatud.
Kaebaja soovib lisatud ajaleheartikliga tõendada filateeliaga tegelemise olulisust filatelisti
jaoks. Ringkonnakohtu hinnangul on tegemist üldtuntud asjaoluga, et mitte ainult filateelia,
aga ka muud hobid on olulised sellega tegelejale ning ei vaja täiendavaid selgitusi
ajakirjanduslikul tasemel. R. Ainsar on käesolevas vaidluses piisavalt selgitanud markide
kogumise olulisust tema jaoks ning seda, mil määral on tema hinnangul tema subjektiivseid
õigusi rikutud. Seega ei oma apellatsioonkaebusele lisatud tõend käesolevas asjas sisulist
tähtsust ning tuleb kaebajale tagastada.
       10. Ringkonnakohus leiab, et apellatsioonkaebuses esitatud täiendav nõue, millega
       apellant taotleb tema suhtes markide osas erandi tegemist Tartu Vangla kodukorra p.
       7.1.21 ja p 8.1.1 rakendamisel ei ole HKMS § 182 lg 3 kohaselt lubatav ja selles osas
       tuleb apellatsioonkaebus tagastada. Apellant on halduskohtule esitanud nõude Tartu
       Vangla kodukorra p 7.1.21 ja p 8.1.1 tühistamiseks osas, mis keelab hoida kambris
       kasutatud marke ja markide albumit. Halduskohtus esitatud tühistamisnõuet ei saa
       asendada ega sellele lisada apellatsiooniastmes kohustamisnõuet Tartu Vanglale
       apellandi suhtes erandi tegemiseks nende kodukorrapunktide kohaldamisel. Apellant ei
       ole niisugust nõuet halduskohtule esitanud ning seda ei saa ringkonnakohtus
       menetleda, kuna vastasel juhul poleks tagatud kolmeastmelise kohtusüsteemi
       toimimine.
       11. Ringkonnakohus leiab, et Remo Ainsare apellatsioonkaebus tuleb jätta rahuldamata
       ja halduskohtu 13. aprilli 2016 otsus muutmata. Ringkonnakohus nõustub halduskohtu
       otsuse põhjendustega ja HKMS § 201 lg 4 alusel ei pea vajalikuks neid korrata.
       Vastuseks apellatsioonkaebuses esitatud väidetele märgib ringkonnakohus järgmist.
       12. Apellatsioonkaebuses on R. Ainsar seisukohal, et nii uued kui kasutatud margid on
       filatelisti jaoks kogumise otstarbel Tartu Vangla kodukorra p 8.1.1 seletuskirja kohaselt
       lubatavad, kuna on sihtotstarbelises kasutuses.
12.1. Ringkonnakohus ei nõustu kodukorra p 8.1.1 niisuguse tõlgendusega. Tartu Vangla
kodukorra p 8.1.1 kohaselt on kambris kinnipeetaval lubatud hoida ainult esemeid, mis
leiavad seal kasutamist. Kambrisse mistahes esemete kogumine, mida kinnipeetav enam ei
kasuta, näiteks toiduainete tühjad pakendid, paberist või fooliumist ümbrised, kasutatud
margid jne, on keelatud. Sama punkti seletuskirjas on marke puudutavas osas selgitatud, et
„kambris ei ole vajalikud ka kasutatud margid. Vahel põhjendatakse seda küll kogumisega,
kuid reaalselt on kasutanud kinnipeetavad kasutatud marke kirjade uuesti saatmiseks.
Saabunud ümbrikel olevad margid ei ole keelatud ja neid ei pea eemaldama.“
12.2. Ringkonnakohtu hinnangul on kodukorra p 8.1.1 kohaselt kasutatud markide kambris
hoidmine sõnaselgelt keelatud ning vangla on seletuskirjaga lisanud põhjendused, mille tõttu
niisugune keeld on seatud. Seega ei saa võimaldada kasutatud markide kogumist kambrisse ka
juhul, kui markide sihtotstarvet tõlgendada lähtuvalt nende otstarbest filatelistile. Nimetatud
keeld kehtib vaid kasutatud markide kogumisele kambrisse, mitte uutele markidele. Uute
markide lubatavust kambris möönab ka Tartu Vangla oma vastuses apellatsioonkaebusele,
kuid selgitab, et apellandilt võeti uued margid ära, kuna need moodustasid ühtse terviku
vanglas keelatud esemetega ning apellant keeldus neid eraldamast. Ringkonnakohus peab
oluliseks asjaolu, et kinnipeetavalt kambrist suures koguses ära võetud margid ja margialbum
paigutati kinnipeetava isiklike asjade juurde lattu ning kinnipeetaval on need õigus sealt tagasi
saada hiljemalt vanglast vabanemisel.
       13. Apellant on seisukohal, et margialbum on oma olemuselt raamat, mille
       läbiotsimine keelatud esemete ja ainete tuvastamiseks ei erine tavalise raamatu

                                                4
            läbiotsimisest ning Tartu Vanglas saab seda teha vajadusel koera või esemete
            läbivalgustamise abil.
     Tartu Vangla on vastuses apellatsioonkaebusele piisavalt selgitanud, et tavapäraste
     läbiotsimiste juures kambrites ei ole võimalik igakordselt kasutada läbivalgustusseadmeid ega
     koera ning ringkonnakohtul ei ole alust vangla esitatud põhjendustes kahelda.
            14. Apellandi väitel ei anna asjaolu, et põhimõtteliselt on võimalik midagi albumi
            vahele peita, põhjuse esemeid täielikult ära keelata.
14.1.       Vangistusseaduse (VangS) § 15 kommentaaride (Vangistusseadus. Kommenteeritud
     väljaanne. P. Pikamäe, lk 61-64) kohaselt võib teatud asja keelatus kinnipeetava jaoks
     tuleneda kolmest allikast: vangla sisekorraeeskirjade (VSKE) § 64 1 sätestatud loetelust,
     vanglasiseselt kehtestatud üldkorraldusest või vanglateenistuse ad hoc otsusest seoses
     konkreetsest asjast lähtuva julgeolekuohuga. Käesolevas asjas on vaidlus vangla kodukorrast
     ehk vanglasiseselt kehtestatud üldkorraldusest tulenev keeld kasutatud markide ja
     margialbumi omamise üle kinnipidamiskambris.
14.2.        Riigikohus on öelnud (RKHKo 5. märts 2009, 3-3-1-102-08, p 15), et vanglasiseselt
     vastava keelu kehtestamine üldkorraldusega või üksikjuhtumil eseme äravõtmise otsuse
     tegemine VangS § 15 lg 4 alusel eeldab põhjalikku motiveerimist, kuna tegemist on
     kinnipeetava õigusi piirava haldusaktiga. Ringkonnakohtu hinnangul on nii kasutatud markide
     kui margialbumi puhul Tartu Vangla kodukorra seletuskirjas toodud üksikasjalikud põhjused,
     missugustel kaalutlustel on vaidlusalused esemed loetud kambrites mittelubatavateks.
14.3.       Eespoolnimetatud vangistusseaduse kommentaarides on selgitatud, et konkreetse asja
     keelatuse üle otsustamisel ei saa lähtuda kitsalt asja sihtotstarbest, kuna ka kinnipeetavale
     vanglas vaieldamatult lubatud asi (näiteks kirjutusvahend) võib teatud viisil käsitletuna
     osutuda VangS § 15 lg-s 2 toodud alustele vastavaks. Seega on muidu tavapäraste kasutatud
     markide ja margialbumi puhul vangla leidnud, et teatud olukordades ja teatud viisil kasutades
     võivad nimetatud esemed olla esemeteks, mis süvendavad vangla julgeolekuriske või
     raskendavad oluliselt vanglas kehtestatud režiiminõuete täitmist.
            15. Apellant leiab, et kuna ta on kinnipidamisasutustes eelnevalt viis aastat marke
            kogunud, siis rikub selle keelamine Tartu Vanglas õiguskindluse ja õiguspärase ootuse
            põhimõtet. Lisaks on margikogumisel emotsionaalne ja enesehinnangut tõstev väärtus.
     15.1. Ringkonnakohus juhib kaebaja tähelepanu, et ka Viru Vangla kodukorra p 7.1.21
     kohaselt on margialbumid keelatud esemeteks, mistõttu ei ole usutav kaebaja väide, et selles
     kinnipidamisasutuses on tal vangla kodukorras kehtestatut rikkudes lubatud sekkumatult
     margikogumisega tegeleda. Küll aga ei ole nimetatud kinnipidamisasutustes sõnaselgelt
     keelatud kasutatud markide kambrisse kogumine, mistõttu ringkonnakohus möönab, et teatud
     tingimustel võidi Viru Vanglas R. Ainsarele margikogumist lubada.
     15.2. Kõik vanglad on justiitsministeeriumi haldusalas individuaalse põhikirjaga eraldiseisvad
     valitsusasutused, mistõttu neis kehtiv kodukord võib sisaldada erinevaid sätteid, mille
     täitmine ja täitmise kontrollimine toimub vanglapõhiselt. Autonoomsus halduse üld- ja
     üksikaktide kehtestamisel tähendab ühtlasi seda, et kinnipeetavate suhtes võivadki erinevates
     vanglates kehtida mõnevõrra erinevad reeglid juhul kui need vastavad vangistusseadusest,
     justiitsministri 30. novembri 2000 määrusest nr 72 „Vangla sisekorraeeskiri“ ja muudest
     õigusaktidest tulenevatele nõuetele.
     15.3. Arusaadavalt võib hobidega tegelemine olla kinnipeetavale emotsionaalseks toeks kuid
     ringkonnakohus nõustub siinkohal vangla seisukohaga, et avalik huvi vangla üldise julgeoleku
     tagamiseks on suurem kui üksikisiku huvi tegeleda kollektsioneerimisega. Vanglakaristuse
     määramine ja kandmine tähendab isiku jaoks juba karistuse olemusest tulenevalt mitmete

                                                    5
põhiõiguste piiramist. Selliseks põhiõiguseks võivad olla ka omandipõhiõigus ja õigus vabale
eneseteostusele, mis võib muuhulgas väljenduda markide kogumises. Vanglas vangistust
kandev kinnipeetav ei saa eeldada samasugust ulatuslikku omandi puutumatust ja vaba
eneseteostuse võimalust, nagu seda võimaldab elu vabaduses.
16. Vastavalt HKMS § 108 lg-le 1 kannab menetluskulud pool, kelle kahjuks otsus tehti.
Vastustaja ei ole esitanud kohtule taotlust menetluskulude väljamõistmiseks kaebajalt ega
menetluskulude nimekirja. Seetõttu tulenevalt HKMS § 109 lg 1 kolmandast lausest
vastustaja kasuks menetluskulusid välja ei mõisteta.




 /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Madis Ernits                     Maili Lokk                      Tanel Saar




                                                6

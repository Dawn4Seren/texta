                      KOHTUMÄÄRUS

Kohus                             Tartu Ringkonnakohus
Kohtukoosseis                     Üllar Roostoja, Kersti Kerstna-Vaks, Kai Kullerkupp
Määruse tegemise aeg ja koht      28. september 2016. a Tartu
Tsiviilasja number                2-15-124787
Tsiviilasi                        Olga Salyaeva hagi Triin Norre vastu põhivõlgnevuse ja
                                  viivise väljamõistmiseks
Vaidlustatud kohtulahend          Tartu Maakohtu 7. juuni 2016. a määrus
Kaebuse esitaja ja kaebuse liik   Triin Norre määruskaebus
Kohtuistungi toimumise aeg        Kirjalik menetlus
Menetlusosalised ja nende         Määruskaebuse esitaja (kostja): Triin Norre (isikukood
esindajad                         XXXXXXXX)
                                  Vastustaja (hageja): Olga Salyaeva (isikukood XXXXXXX),
                                  lepinguline esindaja Vassili Kosteitšuk
RESOLUTSIOON                      1. Jätta Tartu Maakohtu 7. juuni 2016. a määrus tsiviilasjas
                                  nr 2-15-124787 muutmata.
                                  2. Jätta Triin Norre määruskaebus rahuldamata.
                                  3.   Jätta    määruskaebuse    menetlemisega   seotud
                                  menetluskulud Triin Norre kanda. Mõista Triin Norrelt
                                  välja 50 (viiskümmend) eurot Olga Salyaeva kasuks
                                  määruskaebusega seotud menetluskulude katteks.
Edasikaebamise kord               Menetlusosalisel on õigus esitada määruskaebus Riigikohtule 15
                                  päeva jooksul alates käesoleva määruse kättetoimetamisest.
                                  Hagimenetluses      Riigikohtus     võib        menetlusosaline
                                  menetlustoiminguid teha ning avaldusi ja taotlusi esitada üksnes
                                  vandeadvokaadi vahendusel, kui seaduses ei ole sätestatud
                                  teisiti.


                                          1
                                       Juhul, kui menetlusosaline taotleb menetlusabi, peab ta esitama
                                       tähtaja kestel määruskaebuse. Kaebuse põhjendamiseks või
                                       riigilõivu tasumiseks või kaebuses esineva sellise puuduse
                                       kõrvaldamiseks, mis on seotud menetlusabi taotlemisega, annab
                                       kohus mõistliku tähtaja pärast menetlusabi taotluse lahendamist,
                                       kui nimetatud taotlus ei ole esitatud põhjendamatult või tähtaja
                                       pikendamise eesmärgil.


ASJAOLUD
1. Hageja esitas maakohtule 18. jaanuaril 2016 hagiavalduse, mille maakohus võttis menetlusse
oma 20. jaanuari 2016. a määrusega. Hagimaterjalid koos vastuse nõude ja vastavalt TsMS §-le
407 tagaseljaotsuse tegemise hoiatusega toimetati kostjale elektrooniliselt kätte 4. veebruaril
2016. Kostja kinnitas samal päeval maakohtule e-kirja teel dokumentide kättesaamist. Maakohus
määras hagile vastamise tähtajaks 30 päeva arvates hagimaterjalide kättetoimetamisest. Kostja
maakohtu määratud tähtaja jooksul ega ka hiljem hagile ei vastanud, samuti ei teatanud
maakohtule mõjuvast põhjusest hagile vastamata jätmiseks.
Kuna esinesid TsMS § 407 lg 1 sätestatud alused asja lahendamiseks tagaseljaotsusega, siis
rahuldas maakohus 18. märtsil 2016 tagaseljaotsusega hagi ning mõistis kostjalt hageja kasuks
välja 1. augustil 2014 sõlmitud võlatunnistusest tuleneva võlgnevuse 1404 eurot (1300 eurot
põhivõlgnevus ja 104 eurot viivised). Samuti jättis maakohus menetluskulud summas 420 eurot
kostja kanda.
2. Kostja esitas 6. aprillil 2016 maakohtule kaja taotlusega tagaseljaotsuse tühistamiseks ja
menetluse taastamiseks. Kajas selgitas kostja, et konsulteeris tema vastu esitatud hagi suhtes
jurist Sally Pukiga, kellele edastas kõik menetlusega seotud dokumendid ja kogutud tõendid,
eeldades, et jurist saadab kohtusse tähtaegselt vastuse hagile. Pärast tagaseljaotsuse kättesaamist
juristilt aru pärides selgus, et kuna kostja ei olnud juristile andnud volitust enda esindamiseks
kohtus, ei olnud jurist vastust koostanud ega seda ka kohtule edastanud. Lisaks taotles kostja
peatada menetluse kohtutäitur Aive Kolsari menetluses olevas täiteasjas nr 170/2016/320, mis
algatati käesolevas tsiviilasjas tehtud tagaseljaotsuse alusel.


MAAKOHTU LAHEND
3. Tartu Maakohus tegi 7. juunil 2016 määruse, millega jättis kostja Triin Norre esitatud kaja
rahuldamata ja menetluse taastamata. Maakohus jättis rahuldamata kostja taotluse täitemenetluse
nr 170/2016/320 peatamiseks.
TsMS § 415 lg 1 esimene lause sätestab, et kostja võib esitada tagaseljaotsuse peale kaja, kui
tema tegevusetus, mis oli tagaseljaotsuse tegemise aluseks, oli tingitud mõjuvast põhjusest. TsMS
§ 416 lg 1 p 3 nõuab, et kajas oleks esitatud ja põhistatud asjaolu, mis takistas kaja esitajal hagile
vastamast ja sellest teatamast ning selle põhistus, välja arvatud juhul, kui kaja esitamiseks ei ole
mõjuv põhjus vajalik. TsMS § 415 lg 1 esimeses lauses öeldut kordab ja täpsustab TsMS § 417
lg 2, mis sätestab, et kohus rahuldab kaja ja taastab menetluse vastavalt kaja ulatusele olukorras,
millises see oli enne tagaseljaotsuse põhjustanud toimingu tegemata jätmist, kui kaja on esitatud
õiges vormis ja õigel ajal ning avaldaja on põhistanud mõjuva põhjuse, mis takistas tal
tagaseljaotsuse aluseks olnud menetlustoimingut tähtaegselt tegemast ja kohtule sellest teatamast
või kui esineb muu alus, mille tõttu ei võinud tagaseljaotsust teha. Mõjuvaks põhjuseks hagile
vastamata jätmiseks ja sellest teatamata jätmiseks on TsMS § 422 lg 1 järgi eelkõige
liikluskatkestus, poole ootamatu haigestumine või lähedase ootamatu raske haigus, mille tõttu
isik ei saanud hagile vastata. Seega seadus ei sätesta mõjuvate põhjuste ammendavat loetelu, vaid
                                                 2
kohtul on konkreetseid asjaolusid arvestades õigus hinnata, kas menetlusosalisel oli hagile
vastamata jätmiseks mõjuv põhjus. Riigikohus on oma 15. mai 2007. a määruses tsiviilasjas nr
3-2-1-48-07 p 9 selgitanud, et TsMS § 422 lg 1 mõtte kohaselt saab hagile vastamata jätmise
põhjust lugeda mõjuvaks, kui see on objektiivse iseloomuga. Selliseks põhjuseks saab olla
sündmus, mille tekkimist ja kulgemist ei saa isik ise vahetult mõjutada.
Maakohtu hinnangul ei ole kostja kajas välja toonud mõjuvat põhjust, mis takistas tal hagile
vastamast. Kostjale on hagimaterjalid ja menetlusse võtmise määrus, kuhu on märgitud hagile
vastuse esitamise tähtaeg koos hoiatusega hagile tähtaegselt vastamata jätmise kohta, kätte
toimetatud ja kostja on nimetatud dokumentide kättesaamist kinnitanud (tl 23). Kostja on
selgitanud, et oli arvamusel, et kohtule saadab vastuse hagile edasi jurist Sally Pukk. Jurist on
6. märtsil 2016 e-kirjaga edastanud kostjale vastuse hagile, seega olid kostjal olemas kõik
võimalused selleks, et hagile ise tähtaegselt vastata. Maakohus leidis, et kostja ei teinud pingutusi
teada saamaks, kas jurist on vastuse tähtaegselt kohtule edastanud. 6. aprillil 2016. a
menetlusdokumendist selgub, et kostja on uuesti juristi poole pöördunud alles pärast
tagaseljaotsuse kättesaamist. Kostja esitatud dokumentides ei ole esile toodud arvestatavaid
mõjuvaid põhjuseid, mis tingisid kostja tegevusetuse ning hagile vastamata jätmise. Maakohus
asus seisukohale, et kostjal on jäänud hagile tähtaegselt vastamata tema enese tegevusetuse tõttu.
Kostjal ei ole objektiivse iseloomuga mõjuvat põhjust, mis annaks aluse kaja rahuldamiseks ja
menetluse taastamiseks. Seega jättis maakohus kostja kaja rahuldamata ja menetluse käesolevas
tsiviilasjas taastamata. Kuna kohus jättis kaja rahuldamata ja menetluse taastamata, ei rahuldanud
maakohus kostja taotlust tagaseljaotsuse alusel alustatud täitemenetluse nr 170/2016/320
peatamiseks.


MÄÄRUSKAEBUSE ESITAJA TAOTLUS JA PÕHJENDUSED
4. Triin Norre esitas Tartu Maaakohtu määruse peale määruskaebuse, milles palub maakohtu
määruse tühistada ja peatada täitemenetlus nr 170/2016/320 kohtutäitur Aive Kolsari poolt.
Määruskaebuses esitatud väidete kohaselt tegi määruskaebuse esitaja kõik, mis võimalik, et
maakohtule saaks esitada vastus hagile tähtaegselt. Määruskaebuse esitaja oli aktiivses suhtluses
jurist Sally Pukiga (Pukk). Viimane saatis määruskaebuse esitajale vastuse hagiavaldusele, aga
jättis selle maakohtule edastama. Määruskaebuse esitaja oli arvamusel, et selle edastab kohtule
jurist, kuna eraisik ei saagi seda ise teha.
5. Tartu Maakohus tagas 5. augustil 2016 Tiin Norre määruskaebuse enne selle lahendamist ja
peatas menetluse täiteasjas nr 170/2016/320 kuni kaja lahendamiseni.


VASTUSTAJA SEISUKOHT
6. Vastustaja Olga Salyaeva palub ringkonnakohtul jätta määruskaebus rahuldamata,
menetluskulud jätta määruskaebuse esitaja kanda ning mõista välja määruskaebuse esitajalt
vastustaja kasuks välja viimase poolt kantud menetluskulud summas 200 eurot.
Vastustaja on seisukohal, et määruskaebus on põhjendamata. Maakohus leidis õigesti, et kostja
kaja ei olnud põhjendatud. Kostja ei ole kajas toonud välja mõjuvat põhjust, mis takistas tal hagile
vastamast.




                                                3
RINGKONNAKOHTU SEISUKOHT
7. Ringkonnakohus leiab, et määruskaebus tuleb jätta rahuldamata ning Tartu Maakohtu
7. juuni 2016. a määrus muutmata. Määruskaebuses esitatud väited ja põhjendused ei anna alust
maakohtu määruse muutmiseks.
Kuna ringkonnakohus nõustub esimese astme kohtu põhjendusega, siis TsMS § 659 ja § 654 lg 6
alusel ei põhjenda ringkonnakohus oma määrust.
Ringkonnakohus nõustub maakohtu seisukohaga, et TsMS § 422 lg 1 ei sätesta mõjuvate põhjuste
ammendavat loetelu, vaid kohtul on konkreetseid asjaolusid arvestades õigus hinnata, kas
menetlusosalisel oli hagile vastamata jätmiseks mõjuv põhjus või mitte. Mõjuva põhjuse
hindamisel saab lähtuda Riigikohtu 15. mai 2007. a määruses 3-2-1-48-07 punktis 9 väljendatud
põhimõttest, mille järgi saab TsMS § 422 lg 1 mõtte kohaselt lugeda mõjuvaks põhjuseks hagile
vastamata jätmisel sellist põhjust, mis on objektiivse iseloomuga – sündmus, mille tekkimist ja
kulgemist ei saa isik ise vahetult mõjutada. Käesoleval juhul on maakohus kostja poolt
esiletoodud asjaolude mõjuvust hinnanud ja leidnud õigesti, et kostjal on jäänud hagile tähtaegselt
vastamata tema enese tegevusetuse tõttu. Kostjal ei olnud hagile vastamata jätmiseks objektiivse
iseloomuga mõjuvat põhjust, mis annaks aluse kaja rahuldamiseks ja menetluse taastamiseks.
7. TsMS § 171 lg 1 alusel tuleb määruskaebuse esitamisest tingitud menetluskulud jätta
määruskaebuse esitaja kanda, kuna määruskaebus jääb rahuldamata.
Vastustaja esitas ringkonnakohtule menetluskulude nimekirja seoses määruskaebusega. Selle
kohaselt on vastustajal kulunud 0,5 tundi määrusekaebusega tutvumisele (50 eurot) ja 1,5 tundi
vastuse määruskaebusele koostamisele (150 eurot), kokku 200 eurot.
Ringkonnakohus on seisukohal, et nimetatud ulatuses menetluskulude väljamõistmine
määruskaebuse esitajalt ei ole põhjendatud. Asja materjalidest nähtub, et hagi menetlemisel on
maakohus pidanud hageja põhjendatud ja vajalikuks õigusabikuluks samuti 200 eurot.
Kolleegiumi arvates ei saa kaja lahendamisel tekkivad vastustaja kulusid lugeda samaväärseks
hagejalt eeldatavate menetlustoimingute mahu ja hulgaga kohtumenetluses. Ringkonnakohus
leiab, et mõistlikuks ja põhjendatud menetluskuluks määruskaebusele vastamisel saab lugeda
50 eurot ning selles ulatuses kuulub määruskaebuse esitajalt vastustaja kasuks väljamõistmisele
hüvitis.




 /allkirjastatud digitaalselt/     /allkirjastatud digitaalselt/   /allkirjastatud digitaalselt/
          Üllar Roostoja              Kersti Kerstna-Vaks                Kai Kullerkupp




                                                4

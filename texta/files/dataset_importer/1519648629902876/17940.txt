                              KOHTUOTSUS
                              Eesti Vabariigi nimel


Kohtuasja number               2-16-3742

Otsuse tegemise aeg ja koht    19. aprill 2016. a, Jõhvi

Kohus                          Viru Maakohus

Kohtunik                       Viljo Junolainen

Kohtuasi                       S. Z. hagi SA Ida-Viru Keskhaigla vastu tekitatud
                               kahju 123,80 euro hüvitamise nõudes

Hagihind                       123,80 eurot

Kohtuistungi toimumise aeg     Kirjalik menetlus

Menetlusosalised               Hageja:                S. Z. (IK xxx, elukoht: xxx)



                               Hageja esindaja:       Maksim Fedotov
                                                      (OÜ Maksim Fedotov Õigusbüroo,
                                                      e-post: fedotoff@hot.ee)

                               Kostja:                SA Ida-Viru Keskhaigla (RK
                                                      90003433, Tervise 1, Kohtla-
                                                      Järve, e-post: info@ivkh.ee)

                               Kostja esindaja:       Aide Suutre



RESOLUTSIOON


1. Rahuldada S. Z. hagi SA Ida-Viru Keskhaigla kahju hüvitamise nõudes.

1.1 Välja mõista SA-lt Ida-Viru Keskhaigla S. Z. kasuks tekitatud kahju summas 123
(ükssada kakskümmend kolm) eurot ja 80 senti.


                                                                                       1
2. Menetluskulud jätta kostja SA Ida-Viru Keskhaigla kanda.

2.1 Välja mõista Ida-Viru Keskhaigla SA-lt S. Z. kasuks menetluskulud summas 300
(kolmsada) eurot.


EDASIKAEBAMISE KORD


Kohtuotsuse peale on õigus esitada apellatsioonkaebus Tartu Ringkonnakohtule 30 päeva
jooksul, alates otsuse kättetoimetamisest, kuid mitte hiljem kui 5 kuu möödumisel
esimese astme kohtu otsuse avalikult teatavakstegemisest.

Apellatsioonkaebus võetakse menetlusse üksnes juhul, kui maakohtu otsuse tegemisel on
selgelt ebaõigesti kohaldatud materiaalõiguse normi või on selgelt rikutud menetlusõiguse
normi või on selgelt ebaõigesti hinnatud tõendeid ja see võis oluliselt mõjutada lahendit
(TsMS § 637 lg 21).


HAGEJA NÕUE


1. Maakohtule esitatud hagiavalduse kohaselt hageja poeg I. Z., liikudes sõiduautoga Lada
Samara Forma registreerimismärgiga xxx 06.07.2015. a sattus sõiduki esi- ja tagarattaga Ida-
Viru Keskhaigla (Puru haigla) vastuvõtuosakonna juures asuval parklas avatud
kanalisatsioonikaevu luuki, mille tagajärjel sai sõiduk vigastusi. Seoses sõiduki tagaratta ja
velje vigastusega oli hageja sunnitud nimetatud autoosad välja vahetama. Vigastatud autoosade
vahetus läks hagejale maksma 123,80 eurot. Hageja leiab, et sõidukile tekitatud kahju
põhjuseks oli teel asuv avatud kanalisatsiooni luuk. 06.07.2015. a fikseeris politseipatrull
nimetatud juhtumi ja sõiduki kahjud. Juhtum toimus Ida-Viru Keskhaigla territooriumil
aadressil Ilmajaama 12, seega peab hageja põhjendatuks pretensioonid ja kahju hüvitamise
nõuded esitada just SA-le Ida-Viru Keskhaigla. Hageja on eelnevalt pöördunud kostja poole,
paludes hüvitada tekitatud kahju. Kostja on keeldunud tekitatud kahju hüvitamisest. Hageja
leiab, et kostja põhjustas talle kahju ning on kohustatud selle hüvitama, kuna on kahju
tekitamises süüdi. Kahju põhjustamine on tõendatud politseipatrulli poolt, kes nimetatud
sündmuse ja sõiduki kahjud on fikseerinud. Hageja kahju on 123,80 eurot vastavalt OÜ
Autokroon arvele nr 690 velje maksumus 38,80 eurot ja rehvimontaaži tööde maksumus OÜ
Debika arvele nr 9487 summas 85 eurot. Hageja palub kostjalt välja mõista kahju 123,80 eurot
ja menetluskulud jätta kostja kanda.


KOSTJA VASTUS


2. Kostja hagi ei tunnista. Kostja on korduvalt pöördunud hageja poole sooviga esitada otsesed
tõendid, millega on võimalik tõendada kahju tekkimist hageja sõidukile kostja territooriumil
asuvasse lahtisesse maakraani kaevu sõitmisel. Hageja pole nõutud tõendeid esitanud. Kostja
selgitas, et ei pea kahju nõude edasist menetlemist võimalikuks seni, kuni pole esitatud politsei
poolt sündmuskohal koostatud liiklusõnnetuse akti vastavalt Vabariigi Valitsuse 20.02.2001. a
määruse nr 68 § 8-le, kuna lahtisesse maakraavi kaevu sõitmine ja seeläbi kahju saamine on
kvalifitseeritav liiklusõnnetusena liiklusseaduse § 2 lg 32 mõistes. Kostja on seisukohal, et
kuna kahjunõude esitamisega on ebamõistlikult viivitatud pole hageja poolt esitatud
dokumentide ja fotode põhjal võimalik tuvastada põhjuslikku seost väidetava kahju tekitanud
sündmuse ja I. Z.ile tekitatud kahju vahel. Kostja on seisukohal, et seni hageja poolt esitatud

                                                                                                    2
tõendid ei ole piisavad kahju tekkimise fakti tuvastamiseks ja vaidluse lahendamiseks on
vajalik esitada liiklusõnnetuse akt, ilma nimetatud dokumendita puudub hagi rahuldamiseks
alus ning hagi on põhjendamata ja tõendamata.


KOHTUOTSUSE PÕHJENDUSED


3. Arvestades hagi hinda 123,80 eurot, on tsiviilkohtumenetluse seadustiku (TsMS) § 405 lg 1
järgi tegemist lihtmenetluses lahendatava hagiga. Kohus, tutvunud tsiviilasja materjalidega ja
hinnanud asjas kogutud tõendeid, leiab et hagi tuleb rahuldada.

4. Tsiviilkohtumenetluse seadustiku (TsMS) § 3 lg 1 järgi menetleb kohus tsiviilasja, kui isik
pöördub kohtusse oma eeldatava ja seadusega kaitstud õiguse või huvi kaitseks.
Tsiviilmenetluse eesmärgiks on tsiviilkäibes osalejate subjektiivsete õiguste kindlakstegemine
ja kaitse.

5. TsMS § 230 lg 1 järgi peab hagimenetluses kumbki pool tõendama neid asjaolusid, millele
tuginevad tema nõuded ja vastuväited. Sama paragrahvi 2. lõike järgi lasub hagimenetluses
tõendite esitamise kohustus pooltel. TsMS § 5 lg 2 järgi määrab pool ise, mis asjaolud ta oma
nõude põhjendamiseks esitab ja milliste tõenditega neid asjaolusid tõendab.

6. Hageja S. Z. esitas kostja vastu kahju õigusvastasest tekitamisest tuleneva nõude (VÕS §
1045 lg 1 p 5). Hageja nõuab kostjalt kostja poolt õigusvastaselt (lepinguväliselt e deliktiliselt)
tekitatud kahju hüvitamist (VÕS § 1043).

7. Lepinguväliselt tekitatud varalise kahju heastamine toimub kannatanule rahalise hüvitise
maksmisega (VÕS § 136 lg 1). Juhul kui hageja omandile on tekitatud kahju kostja süülise
käitumisega (VÕS § 1045 lg 1 p 5 ja § 1050), vastutab kostja hageja ees.

VÕS § 127 lg 4 järgi peab isik kahju hüvitama ainult juhul, kui asjaolu, millel tema vastutus
põhineb, on kahju tekkimisega sellises seoses, et tekkinud kahju on selle asjaolu tagajärg
(põhjuslik seos).

8. Kostja on seisukohal, et hageja poolt esitatud dokumentide ja fotode põhjal ei ole võimalik
tuvastada põhjuslikku seost väidetava kahju tekitanud sündmuse ja I. Z.ile tekitatud kahju
vahel. Kostja on arvamusel, et ei pea kahju nõude edasist menetlemist võimalikuks seni, kuni
pole esitatud politsei poolt sündmuskohal koostatud liiklusõnnetuse akti vastavalt Vabariigi
Valitsuse 20.02.2001. a määruse nr 68 § 8-le, kuna lahtisesse maakraavi kaevu sõitmine
kvalifitseeritakse liiklusseaduse § 2 lg 32 mõistes liiklusõnnetuseks.

9. Liiklusseadus (LS) § 2 lg 32 kohaselt on liiklusõnnetus juhtum, kus vähemalt ühe sõiduki
teel liikumise või teelt väljasõidu tagajärjel saab inimene vigastada, surma või tekib varaline
kahju.

Vabariigi Valitsuse määrus nr 68 „Liiklusõnnetusest teatamise, asjaolude väljaselgitamise,
vormistamise, registreerimise ja arvestuse kord“ määruse nr 68 § 2 reguleerib varalise kahjuga
liiklusõnnetusest teatamise. Sama paragrahvi lõike 1 kohaselt, juhul kui liiklusõnnetuse
tagajärjel tekkis ainult varaline kahju sõiduki, veose, tee, liikluskorraldusvahendi või muu
ainelise väärtuse kahjustamise või hävimise tõttu ning kui õnnetuses osalenud juhid või juht ja
varalise kahju saaja on juhtumi põhjuste hindamisel ja vastutuse küsimuses ühel meelel, ei ole
vaja politseile teatada. Osalised vormistavad oma arvamuse kirjalikult käesoleva määruse § 9
kohase teatena liiklusõnnetusest ja tegutsevad vastavalt «Liikluskindlustuse seadusele».


                                                                                                      3
10. Kohus ei nõustu kostja väitega, et hageja ei ole tõendanud oma nõuet, kuna hageja ei ole
esitanud politsei poolt koostatud akti. Kohus selgitab, et 06.07.2015. a juhtumis, ei saanud
ükski inimene viga, surma ja ei olnud teist kannatanud sõidukit, seega ei olnud nimetatud
juhtumis teist kannatanud osapoolt (isikut, sõidukit). Seega tekkis nimetatud juhtumis ainult
varaline kahju hageja sõidukile ning kuna juhtumis ei olnud teist juhti, kellega oleks hageja kui
varalise kahju saajana juhtumi põhjuseid hinnanud, kutsus hageja sündmuskohale politsei kes
fikseeris sõiduki kahjud ja juhtumi (tl 11-16, 19).

11. Juhtum, mille tagajärjel kostja süül hagejale kahju tekkis, toimus 06.07.2015. a, nimetatud
juhtum ja sõiduki kahjud on politseipatrulli poolt fikseeritud (tl 19). Hageja poolt esitatud OÜ
Autokroon arve nr 690, millest nähtub velje maksumus 38,80 eurot ja rehvimontaaži tööde
maksumus OÜ Debika arvele nr 9487 summas 85 eurot, kokku 123,80 eurot. Nimetatud
arvetega on hageja tõendanud varalise kahju nõude suuruse. Kohus on seiskohal, et hageja
nõue on põhjendatud ja tõendatud.

LS § 14 lg 7 esimese lause kohaselt keegi ei tohi oma tegevusega või tegevusetusega ohustada
või takistada liiklust. Kohtu hinnangul on asjas uuritud tõenditega piisavalt tõendatud, et
06.07.2015. a juhtumi põhjustas asjaolu, et kostja territooriumil oli lahtine kanalisatsioonikaev,
mis põhjustas kostja poolne tegevusetus, kes rikkus LS § 52 nõudeid rikkudes avalikult teelt
kõrvaldama teelt liiklust ohustava teguri ja tekitas hagejale varalise kahjustuse. See asjaolu on
tõendatud Politsei- ja Piirivalveameti teatega (tl 19).

Eeltoodust lähtudes kohus leiab, et kostja vastutab hageja sõidukile tekitatud kahju eest (VÕS
§ 132).


Menetluskulude jaotus


12. Asja menetlenud kohus märgib kohtuotsuses menetluskulude jaotuse menetlusosaliste
vahel (TsMS § 173 lg 1).

TsMS §-de 405 lg 1 p 3 kohaselt võib kohus lihtsustatud korras hagi menetlemisel näha
menetluskulude suuruse ette juba menetlust lõpetavas kohtulahendis, võimaldades
menetlusosalistel esitada eelnevalt oma menetluskulude nimekirjad.

TsMS § 162 lg 1 kohaselt kannab hagimenetluse kulud pool, kelle kahjuks otsus tehti. TsMS §
138 lg-te 1 ja 2 alusel on menetluskulud menetlusosaliste kohtukulud ja kohtuvälised kulud.
Kohtukulud on riigilõiv, kautsjon ning asja läbivaatamise kulud.

TsMS § 144 p 1 kohaselt on kohtuvälised kulud esindaja kulud. Kuna hagi rahuldatakse tuleb
hageja menetluskulud kostjalt välja mõista. Hageja on kandnud menetluskulusid 300 eurot,
millest riigilõiv on 75 eurot ja õigusabi kulu 255 eurot.



/ allkirjastatud digitaalselt /


Viljo Junolainen
Kohtunik




                                                                                                     4

                          KOHTUMÄÄRUS

 Kohus                         Viru Maakohus
 Määruse aeg ja koht           22. märts 2016, Rakvere kohtumajas
 Kohtuasja number              1-11-13773
 Kohtunik                      Kristel Vedro
 Kohtuistungi sekretär         Raili Raja
 Prokurör                      Enn Pustak
 Kohtuasi                      Viru Vangla materjalid Kristo Raagi vangistusest
                               tingimisi enne tähtaega vabastamiseks
 Süüdimõistetu                 KRISTO RAAG, i.k. 38906042732, kannab karistust Viru
                               Vanglas, elukoht vabanemisel: xxxx
                               Karistuse kandmise algus 09.02.2012 ja lõpp 07.02.2018.
 Kohtuasja läbivaatamise aeg 03.03.2016, avalikul videokohtuistungil
 Kohtumääruse õiguslik alus    KarS § 76; KrMS § 426, § 383, § 384 ja § 387.

RESOLUTSIOON
Vabastada Kristo Raag tingimisi enne tähtaega temale Tartu Maakohtu 14.12.2011
otsusega mõistetud karistuse kandmisest katseajaga kuni määratud karistusaja lõpuni
s.o. 07.02.2018 ja määrata tema katseajaks Tartu Vangla kriminaalhooldusosakonna
juhataja poolt määratava kriminaalhooldusametniku järelevalve alla kohustades teda
katseaja jooksul järgima KarS § 75 lg 1 p 1 - 6 sätestatud kontrollnõudeid:
     1) elama kohtu määratud alalises elukohas aadressil: xxxx;
     2) ilmuma kriminaalhooldaja määratud ajavahemike järel kriminaalhooldus-
     osakonda registreerimisele;
     3) alluma kriminaalhooldaja kontrollile oma elukohas ning esitama talle andmeid
     oma kohustuste täitmise ja elatusvahendite kohta;
     4) saama kriminaalhooldusametnikult eelneva loa elukohast lahkumiseks kauemaks
     kui viieteistkümneks päevaks;
     5) saama kriminaalhooldusametnikult eelneva loa elu-, töö- või õppimiskoha
     vahetamiseks;
     6) saama kriminaalhooldusametnikult eelneva loa Eesti territooriumilt lahkumiseks
     ja väljaspool Eesti territooriumi viibimiseks.
Kohaldada Kristo Raagi suhtes käitumiskontrolli ajaks KarS 75 lg 2 p 21, 4 ja 7 alusel
järgmised kohustused:
   1) mitte omama või tarvitama narkootilisi või psühhotroopseid aineid;

                                            1
   2) asuma tööle või võtma end Töötukassas arvele kahe nädala jooksul peale
      vabanemist;
   3) mitte suhtlema kriminaalkorras karistatud isikutega kriminaalhooldajalt luba
      taotlemata.

Kristo Raag vabastada tingimisi alates käesoleva kohtumääruse jõustumisest.

Kohtumääruse väljatrükk saata Viru Vanglale, prokurörile ja Kristo Raagile.

Edasikaebamise kord

Kohtumäärusele on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.

Asjaolud

Viru Vangla esitas 04.02.2016 Viru Maakohtule materjalid kinnipeetava Kristo Raagi
vangistusest tingimisi enne tähtaega vabastamiseks.

Kristo Raag on süüdi mõistetud Tartu Maakohtu 14.12.2011 otsusega KarS § 184 lg 2 p 2 järgi
ja teda karistati vangistusega 3 aastat ning KarS § 423 lg 1 järgi ja karistati vangistusega 6 kuud.
KarS § 64 lg 1 alusel luges kohus kergema karistuse kaetuks raskeimaga ja liitkaristuseks
mõistis kohus 3 aastat vangistust. KarS § 68 lg 1 alusel arvas kohus karistusaja hulka isiku
kahtlustatavana kinnipidamise aja ja mõistis ärakandmisele kuuluvaks karistuseks 2 aastat 11
kuud ja 28 päeva vangistust. KarS § 65 lg 2 alusel suurendas kohus mõistetud karistust Tartu
Maakohtu 29.01.2009 otsusega mõistetud karistuse ärakandmata osa, s.o. 3 aastat 1 päev
vangistust võrra ja lõplikuks ärakandmisele kuuluvaks liitkaristuseks mõistis kohus 5 aastat 11
kuud 29 päeva vangistust. Karistuse kandmise alguseks luges kohus 09.02.2012.

Viru Vangla toetab kinnipeetava vabastamist tingimisi ennetähtaega ettepanekuga kinnipeetava
katseajaks määrata karistusaja lõpp s.o. 07.02.2018 ja käitumiskontrolli pikkuseks katseaja
pikkus koos lisakohustuste täitmisega.

Kohtuistung

Kristo Raag taotleb enda tingimisi ennetähtaegset vabastamist. Kinnipeetav avaldab, et lõpetab
gümnaasiumi hõbemedaliga, viibib avavanglas ja on käinud lühiajalistel väljasõitudel,
vabanedes tahab minna tööle ja edasi õppima Tervishoiu Kõrgkooli. Selgitab, et elama hakkab
vanaema juures, perekond toetab teda kuni esimese palgani. Kinnitab, et oskab ja tahab öelda
narkootikumidele ei, kõikide vanade sõpradega suhtlus on läbi ja ta on valmis täitma kõiki
kontrollnõudeid.

Prokurör asja arutamisest osa ei võtnud, kuid on esitanud kohtule kirjalikult oma seisukoha,
mille kohaselt süüdimõistetu taasühiskonnastamise huvides prokuratuur toetab kinnipeetava
vabastamist tingimisi enne tähtaega koos isiku allutamisega käitumiskontrollile. Lisaks märgib
prokurör, et katseajal saaks kinnipeetav kinnistada oma positiivseid hoiakuid ning
käitumiskontrolli jooksul saaks isik jätkuvalt maandada uute kuritegude toimepanemise riske.




                                                 2
Kohtumääruse põhjendused

Kohus, kuulanud ära süüdimõistetu ning tutvunud Viru Vangla poolt esitatud materjali ja
prokuröri kirjaliku seisukohaga, leiab, et Kristo Raagi saab vabastada vangistusest tingimisi
enne tähtaega ühes tema allutamisega käitumiskontrollile.

KarS § 76 lg 2 p 2 kohaselt tahtlikus esimese astme kuriteos süüdlase võib kohus katseajaga
tingimisi enne tähtaega vangistusest vabastada, kui ta on tegelikult ära kandnud vähemalt kaks
kolmandikku mõistetud karistusajast, kuid mitte vähem kui neli kuud.

Vastavalt KarS § 76 lg-le 4 arvestab kohus katseajaga tingimisi enne tähtaega vangistusest
vabastamise otsustamisel kuriteo toimepanemise asjaolusid, süüdimõistetu isikut, varasemat
elukäiku ning käitumist karistuse kandmise ajal, samuti tema elutingimusi ja neid tagajärgi,
mida võib süüdimõistetule kaasa tuua tingimisi enne tähtaega karistusest vabastamine.

Kohus leiab, et kinnipeetav Kristo Raagile saab anda võimaluse näidata, et ta suudab vabaduses
seaduskuulekat elu elada ja talle pandud kohustusi järgida.

Kinnipeetaval on vabanedes olemas kindel elukoht vanaemale kuuluvas kahekorruselises väga
heas korras eramus, kus isikul on maja teisel korrusel oma tuba.

Kinnipeetava lähivõrgustiku moodustavad ema, isa, õde, vend ja vanavanemad. Suhted
lähedastega on head ja toetavad. Vanemad ja vanavanemad on valmis Kristo Raagi
vabanemisjärgselt esialgu toetama.

Kinnipeetaval on vabanedes võimalus koheselt tööle asuda xxxx ja tööandja poolt pakutakse
talle ka vastavat koolitust. Kohus on seisukohal, et kohene tööle asumine on oluline isiku
iseseisva majandusliku toimetuleku aspektist lähtudes.

Vangla hinnangul kinnipeetav mõistab narkootikumide kahjulikkust, minevikus tehtud vigu,
suudab arutleda antud teemadel, teab, mida on teinud valesti. Isik on seadnud endale reaalsed
eesmärgid tulevikuks – töötada, jätkata enesetäiendamist, olla vanaemale toeks. Kristo Raag ei
samasta end kriminaalse subkultuuriga, suhtub ametnikesse, korda ja seadustesse positiivselt,
on tasakaalukas ning tal on realistlik maailmakäsitlus.

Vangla hinnangul on üldise korduva kuriteo toimepanemise tõenäosus kahe aasta jooksul 10%
ja vägivaldse kuriteo toimepanemise tõenäosus puudub, kuna isik ei ole varem toime pannud
vägivaldseid kuritegusid.

Positiivseks loeb kohus veel asjaolu, et isik õpib täiskasvanute gümnaasiumi lõpuklassis, on
läbinud sotsiaalprogrammid „Eluviisitreening“, „Usk ja teadmine“, „Igapäevane valik“, on
olnud hõivatud vangla majandustöödel ning osalenud aktiivselt terve karistusaja vältel
vestlustel psühholoogiga. Klassijuhataja iseloomustuse kohaselt õpib Kristo Raag neljadele-
viitele, kaebusi tema käitumise osas ei ole, isik on osalenud aktiivselt kooli- ja klassiüritustel.
Kohtu hinnangul on kinnipeetav vangistuses viibitud aega kasutanud otstarbekalt. Alates
25.09.2015 on Kristo Raag paigutatud avavanglaosakonda. Kohus on seisukohal, et leebemale
kinnipidamisrežiimile üleviimine viitab usaldusele ja kinnipeetava käitumises toimunud
positiivsetele muutustele.



                                                3
Samuti puuduvad kinnipeetaval kehtivad distsiplinaarkaristused, millest saab järeldada, et
kinnipeetav on vangistuses viibides teinud pingutusi õiguskuuleka käitumise suunas.

Samas on oluline, et kinnipeetaval tuleb läbida veel suhteliselt pikk katseaeg ning täita
kontrollnõudeid kriminaalhooldaja järelevalve all.

Kohus leiab, et käesoleval juhul on karistus oma eesmärgi täitnud. Kohus on seisukohal, et
antud juhul on isiku taasühiskonnastamise huvides vangistusest tingimisi vabastamise
efektiivsus suurem karistuse lõpuni kandmisest vanglas. Käitumiskontrollile allutamine aitab
omakorda maandada uute kuritegude toimepanemise riski. Kinnipeetavale saab anda võimaluse
näidata, et ta suudab kriminaalhoolduse nõuetekohaselt läbida ning ta on võimeline edaspidi
järgima õiguskuulekat eluviisi. Samuti saab kinnipeetav vabaduses asuda likvideerima oma
tasumata võlgnevusi ning olla vanaemale abiks majapidamisel.

Eeltoodust tulenevalt leiab kohus, et Kristo Raag kuulub karistuse kandmisest vabastamisele
tingimisi enne tähtaega ühes tema allutamisega käitumiskontrolli nõuetele koos lisakohustuste
määramisega. Katseaja pikkuseks on KarS § 76 lg 5 kohaselt ära kandmata karistusaja pikkus,
kuid mitte lühemana kui kuus kuud. Katseajaks allutatakse süüdlane käesoleva seadustiku §-s
75 sätestatud käitumiskontrollile, kuid mitte rohkem kuni kahekümne neljaks kuuks.


/allkirjastatud digitaalselt/

Kristel Vedro
Kohtunik




                                             4

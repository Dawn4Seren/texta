                                   TARTU HALDUSKOHUS
                                      Tartu kohtumaja
                               KOHTUOTSUS
                                   EESTI VABARIIGI NIMEL



  Haldusasja number                    3-15-2954

  Otsuse tegemise aeg ja koht          11. mai 2016, Tartu

  Kohtunik                             Maare Aloe

  Haldusasi                            XXX kaebus Tartu Vangla kohustamiseks lubada tal helistada
                                       oma advokaadile
  Asja läbivaatamise vorm              Kirjalik menetlus

  Menetlusosalised                     Kaebaja – XXX
                                       Vastustaja – Tartu Vangla

  Resolutsioon                         Jätta XXX kaebus rahuldamata.

  Edasikaebamise kord                  Käesoleva kohtuotsuse peale võib esitada apellatsioonkaebuse
                                       Tartu Ringkonnakohtule 30 päeva jooksul selle avalikult
                                       teatavakstegemisest arvates ehk hiljemalt 10.06.2016 (k.a).
                                       Kui apellatsioonkaebuses ei taotleta asja lahendamist
                                       kohtuistungil, võidakse see lahendada kirjalikus menetluses.

ASJAOLUD JA MENETLUSE KÄIK

1. XXX esitas 16.09.2015 Tartu Vanglale taotluse nr 6-24/7081-1, kus soovis helistada oma
advokaadile Natalia Suvorovale 17.09.2015 kell 21.00 seoses menetlusega (tl 12). Tartu Vangla
jättis 13.10.2015 otsusega nr 6-24/7081-2 kaebaja taotluse rahuldamata (tl 9).

2. 19.10.2015 registreeriti Tartu Vanglas XXX vaie nr-iga 1-11/756-1 Tartu Vangla 13.10.2015
otsusele nr 6-24/7081-2 (tl 25-26). Tartu Vangla 18.11.2015 vaideotsusega nr 1-11/756-2 jättis
kaebaja vaide rahuldamata (tl 2).

3. XXX esitas 24.11.2015 Tartu Halduskohtule kaebuse Tartu Vanglas advokaadile helistamise
mittevõimaldamise õigusvastasuse tuvastamiseks ja vangla kohustamiseks lubada erakorralisi
kõnesid. Kaebuses oli esitatud riigilõivu tasumise kohustusest vabastamise taotlus (tl 1).

4. Tartu Halduskohus 03.12.2015 kohtumäärusega jättis kaebuse käiguta ja andis kaebajale
puuduste kõrvaldamiseks 10-päevase tähtaja alates kohtumääruse kättesaamisest. Kohus selgitas
kaebajale, et kaebajal on võimalik nõuda Tartu Vangla kohustamist võimaldada tal helistada oma
advokaadile, kui kaebaja leiab, et selles osas on tema õigusi rikutud. Kui kaebaja tahab esitada
tuvastamiskaebuse, tuleb tal selgitada, millisel preventiivsel eesmärgil ta seda teha soovib (tl 30).
5. Kaebaja esitas 06.12.2015 Tartu Halduskohtule puuduste kõrvaldamise avalduse. Kaebaja
soovib, et Tartu Halduskohus kohustaks Tartu Vanglat lubama tal helistada oma advokaadile.
Kaebaja loobus õigusvastasuse tuvastamise nõudest (tl 33).

6. Tartu Halduskohus 08.12.2015 kohtumäärusega vabastas XXX kaebuse esitamisel riigilõivu
tasumisest, võttis kaebuse menetlusse ning tegi vajalikud eelmenetluse toimingud (tl 34).

7. Vastustaja esitas Tartu Halduskohtule 07.01.2016 vastuse kaebusele (tl 38-39).

8. Tartu Halduskohus 18.03.2016 kohtumäärusega otsustati haldusasi läbi vaadata kirjalikus
menetluses, määrati menetlusdokumentide esitamise tähtajaks 30.03.2016, täiendavalt esitatud
menetlusdokumentide osas omapoolse seisukoha esitamise tähtajaks määrati 12.04.2016 ning
teatati kohtuotsuse teatavakstegemise aeg (tl 46). Menetlusosalised täiendavaid seisukohti ei
esitanud.

KAEBAJA VÄITED

9. Kaebaja põhjendab, et esitas Tartu vanglale helistamise avalduse, mille põhjuseks märkis seoses
menetlusega. Tartu Vangla keelas kaebajal helistada oma advokaadile, kuigi kaebaja esindaja
Natalia Suvorova selgitas, et ta on reisil ning et neil oleks vaja rääkida kell 21.00. Vangla moonutas
advokaadi sõnu. Samuti vangla on oma vastuses välja toonud erinevaid asjasse mittepuutuvaid
seisukohti. Õiguskantsler on seisukohal, et on piisav, kui taotluse põhjenduseks panna seoses
menetlusega. Tõele ei vasta vangla väide, et kinnipeetavad saavad telefoni kasutada kell 08.30-
20.00.

VASTUSTAJA VASTUVÄITED

10. Vastustaja palub jätta XXX kaebus rahuldamata. Kaebaja telefonikõnede väljavõtte kohaselt on
kaebaja saanud pärast 17.09.2015 helistada advokaadile Natalia Suvorovale korduvalt, mistõttu
oleks vastustaja kohustamine võimaldada kaebajal teha 17.09.2015 ärajäänud telefonikõne ainetu.
Samuti oleks ainetu kaebaja nõue kohustada Tartu Vanglat võimaldama tal helistada oma
advokaadile tulevikus. Perioodil 17.09.2015 kuni vastuse esitamise hetkeni on kaebaja viibinud
Tartu Vangla IV üksuse eluosakondades 9 ja 10. Tegemist on avatud osakondadega, mis tähendab,
et kaebajal on päevakavas ettenähtud ajal võimalik osakonna piires vabalt liikuda. Tartu Vangla
direktori 11.02.2013 käskkirjaga nr 1-1/27 kinnitatud „Tartu Vangla kodukord“ (edaspidi Tartu
Vangla kodukord) lisa 1.8 kohaselt on E-hoone 9. ja 10. osakonnas paiknevatel kinnipeetavatel
võimalik helistada kell 08.30-09.00, 14.30-17.00 ning 19.00-20.00. See tähendab, et kaebajal on
nimetatud kellaaegadel võimalik suhelda oma advokaadiga, kasutades selleks osakonna koridoris
asuvat telefoni. Kui kinnipeetaval on muul ajal vajadus helistada riigiasutusele, kohalikule
omavalitsusasutusele või kaitsjale, tuleb tal Tartu Vangla kodukorra p 13.9. kohaselt esitada
põhjendatud taotlus hiljemalt helistamisele eelneval tööpäeval. Kaebajal on olnud võimalik
erakorraliselt helistada advokaat Natalia Suvorovale ka ajal, mil eluosakond oli päevakavajärgselt
suletud.

KOHTU PÕHJENDUSED JA OTSUS

11. XXX esitas kohtule kaebuse, kuna Tartu Vangla jättis rahuldamata tema taotluse võimaldada
tal helistada oma advokaadile Natalia Suvorovale 17.09.2015 kell 21.00 seoses menetlusega.
Kaebaja soovib, et kohus kohustaks Tartu Vanglat lubama tal helistada oma advokaadile Natalia
Suvorovale, kuna 17.09.2015 tal ei võimaldatud seda teha.
12. Vangistusseaduse (edaspidi VangS) § 28 lg 1 kohaselt on kinnipeetaval õigus kirjavahetusele ja
telefoni (välja arvatud mobiiltelefoni) kasutamisele, kui selleks on tehnilised tingimused.
Kirjavahetus ja telefoni kasutamine toimub vangla sisekorraeeskirjades sätestatud korras. VangS §
28 lg 3 kohaselt võib kinnipeetava sama paragrahvi lg-s 1 sätestatud õigust vanglateenistuse
ametnik piirata, kui see ohustab vangla julgeolekut või korda või kahjustab vangistuse täideviimise
eesmärke. Keelatud on kirjavahetuse ja telefoni kasutamise piiramine suhtlemiseks riigiasutuste,
kohalike omavalitsuste ja nende ametiisikutega, samuti kaitsjaga või advokaadist esindajaga.

13. Justiitsministri 30.11.2000 määruse nr 72 „Vangla sisekorraeeskiri“ (edaspidi VSkE) § 51 lg 2
sätestab, et kinnipeetavale võimaldatakse telefoni kasutada vähemalt üks kord nädalas.
Telefoninumbri valib kinnipeetav või selleks määratud teenistuja. Täpsem telefoni kasutamise aeg
ja kestus nähakse ette vangla kodukorras. Tartu Vangla kodukorra p 13.9. kohaselt on avatud
osakondades lubatud telefoni kasutada päevakavas toodud aegadel. Kui kinnipeetaval on muul ajal
vajadus helistada riigiasutustele, kohalikule omavalitsusele või kaitsjale, tuleb tal esitada
põhjendatud taotlus hiljemalt helistamisele eelneval tööpäeval.

14. Kaebaja paiknes Tartu Vangla IV üksuse eluosakondades 9 ja 10, mis on avatud osakonnad.
Tartu Vangla kodukorra lisa 1.8 kohaselt toimuvad helistamised eelnimetatud osakondades kell
08.30-09.00, 14.30-17.00 ja 19.00-20.00. Nendel kellaaegadel oli kaebajal võimalik helistada oma
advokaadile ning teistele isikutele.

15. Haldusasja materjalidest nähtub, et pärast XXX poolt vanglale 16.09.2015 taotluse esitamist
Tartu Vangla inspektor-kontaktisik Marika Lillepõld vestles telefoni teel kaebaja advokaadiga, kes
märkis, et kuna ta on reisil, siis oleks vaja kaebajaga helistada 17.09.2015 kell 21.00. Advokaat aga
lisas, et kui ei saa, siis ei ole midagi teha ning et tema vanglat ei kohusta (tl 9 ja 12). Vangla ei
jätnud kaebaja taotlust rahuldamata üksnes seetõttu, et avalduse põhjenduseks oli märgitud „seoses
menetlusega“, vaid kuna advokaadi selgitustest tulenevalt puudus vangla hinnangul telefonikõne
tegemiseks väljaspool päevakavas sätestatud aega vajadus.

16. Riigikohtu halduskolleegium märgib 31.10.2007 kohtuotsuse nr 3-3-1-54-07 p-s 9, et kinni
peetava isiku õigus kasutada telefoni suhtlemaks riigiasutuste, kohalike omavalitsuste ja nende
ametiisikutega ei ole piiramatu, kuid piirangud peavad olema vajalikud ja säilitama helistamise
võimaluse mõistlikul määral. Kolleegium leiab, et tulenevalt riigiasutuste, kohalike omavalitsuste
ja nende ametiisikutega ning kaitsjaga suhtlemise olulisusest ei tohi vangla rakendada helistamise
korda, mis moonutab kinni peetavate isikute helistamise õiguse olemust selliselt, et sisuliselt võib
muutuda asutuste ametiisikutega ning kaitsjaga suhtlemine võimatuks. Riigikohtu
halduskolleegiumi 13.11.2007 kohtuotsuse nr 3-3-1-46-07 p 11 kohaselt puudub kinnipeetaval
isikul kohustus vanglat teavitada asjaoludest, mis tingivad kaitsjale või teistele VangS § 28 lg-s 3
nimetatud isikutele helistamise soovi. Helistamise taotluse motiveerimise kohustust VangS ega
VSkE ette ei näe. Samuti ei ole seadusandja seadnud kaitsjale helistamise õigust sõltuvusse
helistamise eesmärgist. Kohus nõustub eeltooduga, kuid käesoleval juhul on kaebajale tema õigus
helistada oma advokaadile Natalia Suvorovale juba tagatud.

17. Väljavõttest XXX telefonikõnedest advokaadile Natalia Suvorova (tl 40) nähtub, et kaebaja on
saanud Natalia Suvorovale helistada mitmel korral pärast 17.09.2015, mil talle helistamist ei
võimaldatud. 21.09.2015 helistas ta advokaadile kell 18.45, 18.46 ja 18.48. Samuti sai ta telefoni
teel advokaadiga suhelda 06.10.2015 kell 18.08, 15.10.2015 kell 08.42, 16.10.2015 kell 18.04,
28.10.2015 kell 14.38 ja 10.11.2015 kell 10.52. Eeltoodu kinnitab vangla väidet, et kaebajal
võimaldati helistada advokaadile Natalia Suvorovale pärast 17.09.2015 ning seda ka ajal, mil
eluosakond oli päevakavajärgselt suletud.
18. Seega, kuigi vangla piiras kaebaja õigust helistada advokaadile 17.09.2015 kell 21.00, ei ole ta
moonutanud kaebaja helistamise õigust selliselt, et kaebajale muutuks võimatuks advokaadiga
suhtlemine. Kaebajal on võimaldatud telefoni teel suhelda oma advokaadiga pärast 17.09.2015 ning
seega on vangla kaebajale juba taganud õiguse oma advokaadile helistada. Seetõttu ei saa kohus
täiendavalt Tartu vanglat kohustada telefonikõnet lubama.

19. Eeltoodust tulenevalt jätab kohus XXX kaebuse rahuldamata.

20. Halduskohtumenetluse seadustiku § 108 lg 1 kohaselt kannab menetluskulud pool, kelle kahjuks
otsus tehti. Vastustaja ei ole kohtule esitanud taotlust menetluskulude väljamõistmiseks ega
menetluskulude nimekirja. Kaebaja on 08.12.2015 kohtumäärusega vabastatud riigilõivu tasumisest
kaebuse esitamisel. Eeltoodust tulenevalt jäävad menetluskulud poole endi kanda.


/allkirjastatud digitaalselt/

Maare Aloe
kohtunik

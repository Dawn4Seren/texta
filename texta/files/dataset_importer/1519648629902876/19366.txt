                                                                                         1-15-10909




                            KOHTUMÄÄRUS
Kohus                                Tallinna Ringkonnakohus

Määruse tegemise aeg ja koht         5. aprill 2016. a, Tallinn, kirjalik menetlus

Kohtuasja number                     1-15-10909

Kohtukoosseis                        Meelika Aava, Ivi Kesküla ja Urmas Reinola

Vaidlustatud kohtulahend             Harju Maakohtu 2. märtsi 2016. a määrus, millega kohus
                                     kohaldas JH (ik. XXXXXXXXXX) suhtes rahatrahvi.

Kaebuse esitaja ja kaebuse liik      JH esindaja vandeadvokaat Karmen Turk, määruskaebus


RESOLUTSIOON
1. Tühistada Harju Maakohtu 2. märtsi 2016. a määrus, millega kohus kohaldas JH suhtes
KrMS § 267 lg 5 alusel rahatrahvi 150 trahviühiku ulatuses.
2. Määruskaebus rahuldada.
3. Mõista Eesti Vabariigilt JH kasuks välja 600 eurot (kuussada) eurot valitud kaitsjale
ringkonnakohtus toimunud kaebemenetluses makstud tasu katteks.

Edasikaebamise kord
Käesoleva määruse peale võib esitada advokaadi vahendusel määruskaebuse Riigikohtule Tallinna
Ringkonnakohtu kaudu 15 päeva jooksul alates määruse teatavaks saamise päevale järgnevast
päevast.

ASJAOLUD JA MENETLUSE KÄIK
1. Harju Maakohtu menetluses on kriminaalasi Evgeny Mironchenko süüdistuses KarS § 114 p 1,
5 järgi üldmenetluses.
02.03.2016. a ilmus XXX JH poolt kirjutatud artikkel, milles kajastatakse 01.03.2016. a toimunud
kohtuistungil E. Mironchenko kriminaalasjas üle kuulatud kannatanu ja tunnistaja ütlusi.
02.03.2016. a kohtuistungil uuris kohus poolte seisukohti selles osas. Prokurör taotles JH trahvimist
põhjusel, et kohus selgitas 01.03.2016. a kohtuistungi lõppedes ajakirjanikele spetsiaalselt seda, et
kannatanu ja tunnistaja ütlusi ei või avaldada. Kohtu korraldust on eiratud. Kaitsja toetas prokuröri
seisukohta.

2. Harju Maakohus kohaldas JH suhtes KrMS § 267 lg 5 alusel rahatrahvi 150 trahviühiku ulatuses.
Kohus leidis, et oma käitumisega on JH rikkunud kohtuistungi korda ja nimelt kohtu korraldust
KrMS § 267 lg 5 tähenduses. JH on eiranud kohtu selgelt esitatud nõuet. Kohus märkis, et vastavalt
KrMS § 267 lg-le 5 võib kohus istungisaalis viibija suhtes, kes rikub kohtuistungi korda, ei täida

                                                                                                   1
                                                                                           1-15-10909

kohtuniku või kohtukordniku korraldust või väljendab oma käitumisega lugupidamatust kohtu vastu,
ta istungisaalist eemaldada või kohtumääruse alusel kohaldada talle rahatrahvi või kuni viis päeva
aresti.

KrMS § 1381 lg 1 kohaselt saab kohus KrMS-s sätestatud juhtudel määrata rahatrahvi kuni 3200
eurot, kui KrMS-s ei ole ette nähtud teisiti. Kohus lähtus antud menetlusliku trahvi määramisel JH
varalisest seisundist, mida iseloomustab see, et isik töötab ajakirjanikuna, s.o ta omab sissetulekut.
Täiendavalt arvestas kohus toimepandud korrarikkumise asjaolusid, sh seda, et rikkumisega
kahjustati õigusmõistmise huvisid ja ka asjaolu, et seda tehti mastaapselt – ülekuulatud isikute ütluste
avaldamisega üleriigilise levikuga päevalehe (XXX) vahendusel ja seda nii paber- kui ka
võrguväljaandes.

3. Harju Maakohtu määruse peale esitas JH esindaja Karmen Turk määruskaebuse, milles palub
Harju Maakohtu 02.03.2016. a määrus JH-le kohaldatud rahatrahvi määramise kohta tühistada.

Kokkuvõtvalt leitakse määruskaebuses, et JH trahviti ilma kohtu korraldust teatavaks tegemata ning
trahvi sanktsioonide eest hoiatamata. Samuti leitakse, et kohtul ei olnud võimalik sellise korraldusega
ajakirjandusvabadust piirata.

Määruskaebuse põhjendustes märgitakse, et JH ei viibinud kohtuistungi lõpus kohtusaalis, nagu
väidab kohus. Seega ei tehtud kaebajale teatavaks kohtu korraldust selliselt, et kaebaja oleks saanud
oma käitumisega korraldust täita ning kaebaja ei olnud korralduse rikkumisest teadlik vastava
etteheidetava teo tegemise hetkel ning ei saanud seega eirata kohtu korraldust. Kaebaja lahkus
istungilt pärast vaheaja kuulutamist kell 13.00 ning läks toimetusse, mida saab tõendada toimetuse
uksekiibi info kaudu.
Kaebuses märgitakse, et avalike kohtuistungite kajastamise piirangut seadus ette ei näe ja kaebaja ei
saanud korraldust ka ette näha.
KrMS § 11 kohaselt on kohtuistungid avalikud ning tulenevalt KrMS § 12 saab kohus avalikkust
piirata istungi kinniseks või osaliselt kinniseks kuulutamisega. KrMS § 12 lg 3 sätestab kitsa ringi
isikuid, kes võivad osaliselt kinniseks kuulutatud istungil viibida. Ajakirjanikud sellesse ringi ei
kuulu. Antud juhul ei olnud istung kinniseks kuulutatud ei osaliselt ega täielikult. Kohtuistungi
avalikkust ei tühista korraldus istungi lõpus ega ka pressiesindaja telefonikõne. Kaebaja ei pidanud
kuidagi ette nägema, et kohus kajastamise piirangu seab ja seega on trahv määratud ebaseaduslikult.

Veel juhib kaebaja tähelepanu sellele, et vastavalt KrMS § 1381 võib isikule trahvi määrata üksnes
siis, kui talle on tehtud trahvihoiatus, välja arvatud juhul, kui eelnev hoiatamine ei ole võimalik või
mõistlik. Antud juhul ei ole kaebajat hoiatatud ja seega ei ole trahvi määramine seadusega kooskõlas.

Seoses ajakirjandusvabaduse piiramisega märgib kaebaja, et kohus saab piirata menetluse
avalikkusele kajastamist vaid siis, kui istung on täielikult või osaliselt kinnine või vähemalt läbi
korralduse, mis on antud etteulatuvalt. Samuti juhib kaebuse esitaja tähelepanu sellele, et seadus ei
sätesta võimalust piirata ajakirjandusvabadust kohtu korraldusega, selleks on seaduses ette nähtud
istungi kinnisteks kuulutamine. Seaduse eesmärk on eelkõige just nimelt tagada, et kohtu eesmärk
tagada õigusemõistmise huvid, oleks tõepoolest ka saavutatavad.
Näiteks olukorras, kus kohtusaalis viibiv ajakirjanik kajastab istungit reaalajas (nt.blogides), siis
kuidas saaks istungi lõpus antud korraldus üleüldse saavutada eesmärke, mis sellise kajastamise
piiranguid seadval korraldusel on. Kui ajakirjanik on edastanud enne kajastamise piirangu
kehtestamist selle juba ajakirjandusorganisatsioonile, siis puudub kohtul ajakirjaniku piiramisel
eesmärk, sest selline kohtu korraldus ei saagi olla teada ajakirjandusorganisatsioonile kui avaldajale.


                                                                                                      2
                                                                                           1-15-10909

Seega isegi kui kaebaja oleks istungil viibinud, ei olnud kohtul seadusest tulenevat alust vastavat
piirangut korraldusega seada

RINGKONNAKOHTU SEISUKOHT
4. Ringkonnakohus, vaadanud läbi asjasse puutuvad materjalid, maakohtu määruse ja esitatud
määruskaebuse, leiab, et määruskaebuses esitatu väärib tähelepanu ning Harju Maakohtu 02.03.2016.
a määrus, millega kohaldati ajakirjanik JH-le KrMS § 267 lg 5 alusel rahatrahvi, tuleb tühistada.
Ringkonnakohus põhjendab oma seisukohta järgnevalt.

5. Esmalt võtab ringkonnakohus seisukoha kohtu korraldusest teadasaamise kohta. Kuigi Harju
Maakohtu 02.03.2016. a kohtumääruse põhjendustes on märgitud, et kohus selgitas 01.03.2016. a
kohtuistungi lõppedes kohtusaalis viibinud ajakirjanikele, et keelatud on kannatanu ja tunnistaja
ütluste avaldamine ja refereerimine, siis 01.03.2016. a kohtuistungi helisalvestisel 1_15_10909 ning
kohtuistungi protokollist (lk 40) on kohus sellesisulise selgituse andnud kell 12:59, s.t enne vaheajale
minekut. Seega andis kohus selgitusi päeva hommikupoolse istungi lõppedes, mitte terve päeva
kohtuistungi lõppedes, mis lõppes 15:33. Kaebaja on möönnud oma istungil viibimist kuni vaheajani
ning seega pidi ta ka kuulma kohtu selgitusi selle kohta, et ülekuulatavate isikute ütlusi avaldada ei
tohi.
Eeltoodust tulenevalt ei ole määruskaebuses esitatu selle kohta, et ajakirjanik JH ei teadnud kohtu
vastavasisuliselt korraldusest, usutav, kuivõrd see ei tugine materjalides olemasolevatele andmetele.

Samas tuleb tähele panna seda, et seadus ei näe ette avalikul kohtuistungil keelata või hoiatada
menetlusandmete avaldamise lubamatusest. KrMS § 11 lg-st 3 nähtub, et kohtuistungi avamisest kuni
kohtulahendi kuulutamiseni toimib avalikkuse põhimõte käesoleva seadustiku §-des 12 ja 13
sätestatud piirangutega. KrMS § 12 lg-st 4 tulenevalt saab kohus vaid kinnisel kohtuistungil hoiatada
kohtumenetluse pooli ja istungisaalis viibijaid, et menetlusandmeid ei ole lubatud avaldada.

6. Maakohus on käesoleval juhul trahvinud ajakirjanikku JH KrMS § 267 lg 5 alusel.
KrMS § 267 on suunatud kohtuistungi korda rikkuva isiku suhtes võetavate meetmete kohaldamisele.
Ringkonnakohtu hinnangul on nimetatud sätet võimalik kohaldada olukorras, kus on tegemist
kohtuistungi korda rikkuva isikuga. Kohtuniku korralduse näol on tegemist korraldusega, mille
kohtunik annab selleks, et rikkumine lõpetada.
Lõikes 5 on sätestatud kohtuistungi korra kindlustamise meetmed, mida on võimalik kasutada muu
korda rikkuva menetlusosalise või istungisaalis viibija suhtes. Seega, saaks kohaldada nimetatud sätte
alusel sanktsioone juhul, kui menetlusväline isik on rikkunud kohtuistungi korda ning ei allu kohtu
korraldusele istungil korrarikkumine lõpetada.

Käesoleval juhul ei ole tegemist kohtuistungi korra rikkumisega, vaid kohtunik on andnud korralduse,
mis jääb väljaspoole KrMS § 267 lg 5 reguleerimisala.
Olukorras, kus kohus tahtis piirata ajakirjanike poolt avaldatavat informatsiooni kohtuistungil
ülekuulatavate antud ütluste kohta, oleks kohus võinud kaaluda KrMS § 12 lg 1 p 4 alusel juba
kohtuistungi alguses kohtuistungi kinniseks kuulutamist õigusemõistmise huvidest lähtuvalt.
Kohtuistungi avalikkuse põhimõttest lähtuvalt muud võimalused kohtul selliseid piiranguid seada ei
ole.
Seetõttu leiab ringkonnakohus, et maakohtul puudus KrMS § 267 lg-st 5 tulenev rahatrahvi
kohaldamise alus ning maakohus on tõlgendanud õigusnormi valesti. Seega on maakohus kohaldanud
ebaõigesti materiaalõigust ning maakohtu määrus kuulub tühistamisele.




                                                                                                      3
                                                                                          1-15-10909

7. Juhindudes KrMS §-dest 337 lg 1 p 4 ja 390, tühistab ringkonnakohus Harju Maakohtu 02.03.2016.
a määruse, millega maakohus trahvis KrMS § 267 lg 5 kohaldades ajakirjanikku JH ning JH esindaja
esitatud määruskaebuse.

8. JH esindaja Karmen Turk on esitanud taotluse valitud kaitsjale tasutud määruskaebemenetluses
tekkinud kulude hüvitamiseks seoses ringkonnakohtule määruskaebuse koostamiseks vajaliku
materjali kogumisega, määruskaebuse koostamisega, täiendavalt määruskaebuse koostamisega ja
menetluskulude taotluse koostamisega. Töömahuks on märgitud 9 tundi ning tunnihind on 120 eurot,
seega taotletavaks summaks menetluskulud hüvitada on 1080 eurot, käibemaksuta.
Õigusabi eest makstud tunnihind ei kaldu kõrvale tavapärastest tasumääradest ja ka osutatud
õigusteenus on olnud vajalik. Samas ei pea ringkonnakohus põhjendatuks õigusteenuse osutamisele
kulutatud aega lugeda täies ulatuses põhjendatuks ja seda nimelt 4 tunni ulatuses täiendavalt
17.03.2016. a määruskaebuse koostamise eest. Nimelt on määruskaebuse koostamise eest töömaht
toodud kulude nimekirjas juba ka 16.03.2016. a koos vajaliku materjali kogumisega. Ringkonnakohtu
hinnangul ei ole määruskaebus sedavõrd mahukas (4 lk), et lisaks 4,5 tunnile materjalide kogumiseks
ja määruskaebuse koostamiseks, kuluks veel täiendavalt 4 tundi. Kohus ei pea materjalide kogumise
ja määruskaebuse koostamise ajakulu kõrval põhjendatuks täiendavalt määruskaebuse koostamise
ajakulu 4 tunni ulatuses. Kokku loeb ringkonnakohus põhjendatuks kaitsja taotlust JHl
määruskaebemenetluses osutatud õigusabiteenuse töömahu kohta 5 tunni ulatuses.
Eelnimetatud põhjusel loeb ringkonnakohus valitud kaitsjale makstud õigusabikuludest mõistliku
suurusega tasuks 600 eurot. Kuna kaebus rahuldatakse osaliselt, tuleb JH-le hüvitada valitud kaitsjale
makstud tasu 600 eurot. KrMS § 187 lg 1 järgi tuleb see summa välja mõista riigilt.


/allkirjastatud digitaalselt/




                                                                                                    4

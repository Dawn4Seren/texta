                        KOHTUMÄÄRUS
Kohus                                Viru Maakohus

Määruse tegemise aeg ja koht         04.03.2016, Rakvere kohtumaja

Kriminaalasja number                 1-16-897

Kohtunik                             Tiit Kullerkupp

Kohtuasi                             Soome Vabariigi esimese astme kohtu (Ylivieska-Raahen
                                     käräjäoikeus) 11.10.2013 otsuse nr 2013/120003
                                     tunnustamise otsustamine Kert Makuhini suhtes.

                                     KERT MAKUHIN (ik: 38006190237; rahvastikuregistri
Süüdimõistetu
                                     järgne elukoht: xxxx)

RESOLUTSIOON

KrMS § 48911 lg 1 p 1, § 50872 alusel tunnistada lubatavaks Kert Makuhini suhtes tehtud
Soome Vabariigi esimese astme kohtu (Ylivieska-Raahen käräjäoikeus) 11.10.2013
otsuse nr 2013/120003 täitmine Eesti Vabariigis.

KrMS § 50874 alusel pöörata Kert Makuhinile mõistetud ja tasumata rahaline karistus
287 (kakssada kaheksakümmend seitse) eurot Eesti riigi tuludesse.

Rahaline karistus tasuda 30 päeva jooksul kohtumääruse jõustumisest
Rahandusministeeriumi arveldusarvele nr EE891010220034796011 SEB Pank või nr
EE932200221023778606 Swedbank või nr EE403300333416110002 Danske Bank AS
Eesti filiaal või nr EE701700017001577198 Nordea Bank Finland PLC Eesti filiaal,
viitenumbriga 4100065064 ning maksekorralduse selgitusse: „1-16-897, Kert Makuhin,
rahaline karistus“. Kui rahaline nõue ei ole täies ulatuses tähtaegselt tasutud,
suunatakse nõuded täitemenetluse läbiviimiseks kohtutäiturile täitemenetluse
seadustikus sätestatud korras.

Määruse peale võib esitada 15 päeva jooksul määruskaebuse alates päevast, mil isik
kohtumäärusest teada sai või pidi teada saama, määruse koostanud kohtule.

Määrus edastada Kert Makuhinile ja Riigi Tugiteenuste Keskusele. Jõustunud määrus
edastada jõustumistempli ja kohtu pitsatiga kinnitatult Eesti Vabariigi Justiitsministeeriumile.




                                                                                              1
Asjaolud ja kohtumääruse põhjendused

Justiitsministeerium esitas 03.02.2016 Harju Maakohtule Soome Vabariigist saabunud
tunnistuse koos lisamaterjalidega EL nõukogu raamotsuse 2005/214/JSK alusel
menetlemiseks Kert Makuhini suhtes, mille Harju Maakohus edastas oma 12.02.2016
määrusega kohtualluvuse järgi menetlemiseks Viru Maakohtu Rakvere kohtumajale.

Soome Vabariigi Õigusregistrikeskus taotleb Soome Vabariigi esimese astme kohtu
(Ylivieska-Raahen käräjäoikeus) 11.10.2013 otsuse nr 2013/120003 tunnustamist ja täitmist
Kert Makuhini suhtes, keda karistati rahalise karistusega summas 270 eurot.

KrMS § 4896 lg 2 kohaselt muude kui sama paragrahvi lõikes 1 nimetatud kuritegude puhul
on Euroopa Liidu kriminaalmenetlusalase koostöö sätete alusel kohtuotsuse või muu asutuse
otsuse tunnustamine ja täitmine lubatud üksnes juhul, kui vastav tegu on Eestis kuriteona
karistatav.

Kert Makuhini karistati Soome karistusseaduse 21. peatüki § 8 järgi surma põhjustamise eest
ettevaatamatusest. Kert Makuhin pööras kõrvalteel maanteele ning ei andnud teed teisele
maanteel sõitvale sõidukile, mille tulemusena põrkasid kaks sõidukit kokku ning teises
sõidukis olnud isik suri kokkupõrke tagajärjel tekkinud vigastustesse. Soome Vabariigi
Karistusseadustiku peatüki 21 § 8 kohaselt isikut, kes põhjustab ettevaatamatusest teise isiku
surma, karistatakse surma põhjustamise eest ettevaatamatusest rahatrahviga või kuni
kaheaastase vangistusega. Eesti Vabariigis kehtiva õiguse kohaselt kvalifitseeritakse Kert
Makuhini tegu Karistusseadustiku § 423 lg 1 järgi, mille kohaselt mootor-, õhu- või
veesõiduki või trammi või raudteeveeremi juhi poolt liiklus- või käitusnõuete rikkumise eest
ettevaatamatusest, kui sellega on tekitatud inimesele raske tervisekahjustus või põhjustatud
inimese surm, karistatakse rahalise karistuse või kuni kolmeaastase vangistusega.

KrMS § 4896 lg 3 kohaselt on Euroopa Liidu kriminaalmenetlusalase koostöö sätete alusel
kohtuotsuse või muu asutuse otsuse tunnustamine ja täitmine lubatud, kui puuduvad KrMS
§-s 436 sätestatud keeldumise alused ning on täidetud §-s 477 sätestatud tingimused.

Kohtule esitatud materjalidele tuginedes ei esine kohtu hinnangul KrMS §-s 436 sätestatud
rahvusvahelise kriminaalmenetlusalase koostöö lubamatuse aluseid ning on täidetud KrMS §-
s 477 sätestatud tingimused. Euroopa Liidu nõukogu raamotsuse 2005/214/JSK, rahaliste
karistuste vastastikuse tunnustamise põhimõtte kohaldamise kohta, artikli 4 alusel
väljaantavast tunnistusest (toimik lk 2-8) nähtub, et Kert Makuhini suhtes tehtud otsus on
jõustunud 11.11.2013 ning kohtul ei ole käesoleval juhul alust kahelda, et otsuse teinud kohus
on sõltumatu või erapooletu. Tunnistusest nähtuvalt osales Kert Makuhin isiklikult kohtulikul
arutelul, mille tulemusel otsus tehti, seega ei ole kohtuotsus tehtud tagaselja. Samuti ei ole
otsuse täitmine aegunud. Soome Vabariigi seaduste kohaselt aegub nimetatud otsus
10.10.2018, Eesti Karistusseadustiku § 82 lg 1 p 2 kohaselt ei asuta otsust täitma, kui otsuse
jõustumisest on möödunud kolm aastat teise astme kuriteo asjas tehtud kohtuotsuse
jõustumisest, st käesoleva otsuse täitmine Eesti seaduste kohaselt aegub 11.11.2016.

KrMS § 48912 lg 1 sätestab, et kui kohus tunnistab välisriigi kohtuotsuse täitmise lubatavaks,
määrab ta kindlaks Eestis täidetava karistuse. Liikmesriigis mõistetud karistust võrreldakse
Eesti karistusseadustikus sama teo eest ettenähtud karistusega.

KarS § 44 lg 1 kohaselt võib kohus kuriteo eest mõista rahalise karistuse kolmkümmend kuni
viissada päevamäära. Sama paragrahvi teise lõike kohaselt ei või arvestatud päevamäära
                                                                                            2
suurus olla väiksem kui miinimumpäevamäära, milleks on 10 eurot, mis omakorda tähendab,
et KarS § 423 lg-s 1 ettenähtud süüteo eest saab maksimaalse rahalise karistusena mõista
5000 eurot. Järelikult jääb Kert Makuhinile Soome Vabariigi esimese astme kohtu (Ylivieska-
Raahen käräjäoikeus) 11.10.2013 otsusega nr 2013/120003 karistuseks mõistetud 287 eurot
siseriiklikus õiguses sellise teo eest ettenähtud rahalise iseloomuga sanktsiooni ülemmäära
sisse ega kuulu KrMS § 50872 lg 1 p 4 kohaselt vähendamisele.

Eelnevast tulenevalt ja lähtudes KrMS § 48911 lg 1 p 1, § 50872 leiab kohus, et Soome
Vabariigi esimese astme kohtu (Ylivieska-Raahen käräjäoikeus) 11.10.2013 otsuse nr
2013/120003 täitmine rahalise karistuse osas tuleb tunnistada lubatavaks täies ulatuses.

KrMS §-st 50874 kohaselt rahalise karistuse või rahatrahvi määramise tunnistuse täitmisest
laekuv raha kantakse Eesti riigituludesse, kui Eesti ja taotlev riik ei ole teisiti kokku leppinud.
Käesoleval juhul ei nähtu, et Eesti Vabariik ja Soome Vabariik oleksid teisiti kokku leppinud,
seega tuleb Kert Makuhinil Soome Vabariigi esimese astme kohtu (Ylivieska-Raahen
käräjäoikeus) 11.10.2013 otsusega nr 2013/120003 väljamõistetud ja tasumata rahaline
karistus kokku summas 287 eurot kanda Eesti Vabariigi tuludesse.


Kohtunik                         /digitaalselt allkirjastatud/                    Tiit Kullerkupp




                                                                                                 3

                                TARTU HALDUSKOHUS
                                   Tartu kohtumaja
                          KOHTUMÄÄRUS
Kohtuasja number                 3-16-2363
Määruse kuupäev                  8. detsember 2016
Kohtunik                         Roby Koik
Kohtuasi                         Kalev Kose kaebus Maksu- ja Tolliameti 05.09.2016. a
                                 vastutusotsuse nr 13-7/640-3 tühistamiseks
Resolutsioon                     Tagastada Kalev Kose kaebus haldusasjas nr 3-16-2363.
Edasikaebamise kord              Määruse peale võib esitada määruskaebuse Tartu
                                 Ringkonnakohtule Tartu Halduskohtu kaudu 15 päeva jooksul
                                 määruse kättesaamisest arvates.

Asjaolud ja kohtu seisukoht


1. Kalev Kosk esitas 21.11.2016. a Tartu Halduskohtule kaebuse Maksu- ja Tolliameti
05.09.2016. a vastutusotsuse nr 13-7/640-3 tühistamiseks.

2. Tartu Halduskohtu 25.11.2016. a määrusega (tl 69) jäeti kaebus käiguta ja määrati
kaebajale tähtpäev 7 päeva riigilõivu tasumiseks ja kaebaja elukoha andmete esitamiseks,
arvates määruse kättesaamisest.

3. Tartu Halduskohtu 25.11.2016. a määrus toimetati kaebajale kätte elektrooniliselt
25.11.2016. a ja 01.12.2016. a. Kaebaja ei ole esitanud kohtule tõendeid riigilõivu tasumise
kohta.

4. Halduskohtumenetluse seadustiku (HKMS) § 121 lg 1 p 2 kohaselt tagastab kohus kaebuse
määrusega selle esitajale, kui kaebus ei vasta sama seadustiku §-de 37-39 nõuetele, kaebaja ei
ole kohtu poolt määratud tähtaja jooksul puudusi kõrvaldanud ja puudused takistavad asja
läbivaatamist.

Tartu Halduskohus andis 25.11.2016. a määrusega kaebajale võimaluse kaebuse puuduste
kõrvaldamiseks. Puuduste kõrvaldamise tähtaeg on saabunud. Kuni käesoleva määruse
tegemiseni ei ole kaebaja kaebuses esinenud puudusi kõrvaldanud, s.o kohtu poolt märgitud
summas (750 eurot) riigilõivu tasunud ega riigilõivu tasumist kinnitavaid dokumente kohtule
edastanud.

5. Riigilõivu tasumine on kaebuse menetlusse võtmise üheks eelduseks. Seega ei ole kaebus
ilma riigilõivu tasumata menetletav.

Eeltoodust tulenevalt tagastab kohus kaebuse selle esitajale HKMS § 121 lg 1 p 2 alusel.
6. Vastavalt HKMS § 43 lg-le 2 ei võta kaebuse tagastamine õigust pöörduda uuesti kohtusse
ning kaebuse tagastamisel loetakse, et kaebus ei ole kohtu menetluses olnud.

(allkirjastatud digitaalselt)

Roby Koik
kohtunik




                                            2

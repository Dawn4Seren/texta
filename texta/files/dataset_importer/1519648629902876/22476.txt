                                    MÄÄ RUS

 Kohus                                Tartu Ringkonnakohus
 Kohtukoosseis                        Maili Lokk, Tiina Pappel, Agu Timmi
 Määruse tegemise aeg ja koht         29.02.2016, Tartu
 Haldusasja number                    3-15-2204
 Haldusasi                            M.S.       kaebus Põllumajanduse Registrite ja
                                      Informatsiooni Ameti 02.12.2014. a otsuse nr 12-6/922
                                      osaliselt tühistamiseks, 17.07.2015. a vaideotsuse
                                      nr 12-4/15/123-1 tühistamiseks ja vastustaja
                                      kohustamiseks vaadata kaebaja taotlus uuesti läbi
Vaidlustatud kohtulahend              Tartu Halduskohtu 27.10.2015. a määrus
Menetluse alus ringkonnakohtus        M.S. määruskaebus
Asja läbivaatamine                    Kirjalik menetlus
Menetlusosalised                      Kaebaja M.S.
                                      Vastustaja Põllumajanduse Registrite ja Informatsiooni
                                      Amet (PRIA)


RESOLUTSIOON
Jätta M.S. määruskaebus rahuldamata ja Tartu Halduskohtu 27.10.2015. a määrus
muutmata.

EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul määruse
kättetoimetamisest arvates.

ASJAOLUD

1. Tartu Maakohus registreeris 27.08.2015 M.S. kaebuse Põllumajanduse Registrite ja
Informatsiooni Ameti (PRIA) 02.12.2014. a otsuse nr 12-6/922 ja 17.07.2015. a vaideotsuse nr
12-6/922 peale.
Tartu Maakohus edastas kaebuse Tartu Halduskohtule, kus kaebus registreeriti 02.09.2015
haldusasjana nr 3-15-2204.

2. Tartu Halduskohtu 16.09.2015. a määrusega jäeti M.S. kaebus käiguta ning kaebajale anti
tähtaeg puuduste kõrvaldamiseks, s.h võimalus esitada kohtule kaebuse esitamise tähtaja
ennistamise taotlus.
3. 06.10.2015 kohtule esitatud vastuses täpsustas kaebaja, et ta soovib PRIA 02.12.2014. a
otsuse nr 12-6/922 osalist tühistamist, 17.07.2015. a vaideotsuse nr 12-4/15/123-1 tühistamist
ja PRIA kohustamist vaadata tema toetuse määramise taotlus uuesti läbi.
Samuti märkis M.S. , et kuna ta sai PRIA 17.07.2015. a vaideotsuse kätte 27.07.2015, siis on
ta kohtule kaebuse esitamisel ületanud tähtaega ühe päeva võrra ja palub kaebuse esitamise
tähtaeg ennistada. Kaebuse esitamise tähtaja ületamist põhjendas M.S. sellega, et kaebaja
elukorraldus muutus seoses haigustega. Kaebajale määrati puue 40% ulatuses, mis on tingitud
insuldist ning samuti on tal liikumispuue, mis on tingitud jalaveresoonte trombidest.
Kroonilistest haigustest tingituna ei ole kaebaja igapäevaselt võimeline oma asju ajama ega
dokumente koguma. Kaebuse esitamise tähtaeg langes kokku puhkuse- ja suveperioodiga,
mistõttu kaebajal ei olnud võimalik saada ka asjatundlikku abi ning seetõttu esitas M.S. kohtule
kaebuse ekslikult üks päev hiljem.

4. Tartu Halduskohus võttis 09.10.2015. a määrusega M.S. kaebuse menetlusse, et viia läbi
eelmenetlus kaebuse esitamise tähtaegsuse üle. Vastustajat PRIA-t kohustati esitama Tartu
Halduskohtule kirjalik vastus kaebaja kaebuse esitamise tähtaja ennistamise taotlusele.

5. Tartu Halduskohus lõpetas 27.10.2015. a määrusega menetluse M.S. kaebuses seoses
kaebuse esitamise tähtaja möödumisega (resolutsiooni p 1) halduskohtumenetluse seadustiku
(HKMS) § 152 lg 1 p 2 ja § 124 lg 2 alusel ja tagastas tasutud riigilõivu summas 15 eurot
kaebaja arvelduskontole (resolutsiooni p 2) HKMS § 104 lg 5 p 4 alusel.
Määruse kohaselt ei esitanud kaebaja objektiivseid asjaolusid, mis saaksid olla tähtaja
ennistamise aluseks. Kaebaja väljatoodud põhjuseid ei saa käsitleda mõjuvate põhjustena
tähtaja möödalaskmisel. Kaebusest ja kaebusele lisatud dokumentidest ei nähtu, et kaebaja
tervislik seisund oleks ootamatult halvenenud või kaebaja oleks vajanud erakorralist
meditsiinilist abi, mis oleks kaebajal takistanud kohtule kaebuse esitamist tähtaegselt.
Kui kaebaja ei olnud kindel, millal saabub kohtule kaebuse esitamise tähtaeg, oleks tulnud tal
see välja selgitada. PRIA 17.07.2015. a vaideotsuses nr 12-4/15/123-1 sisaldub korrektne
vaidlustamisviide.
Kaebaja selgitustest võib järeldada, et ta oli küll kaebetähtajast teadlik, kuid kaebuse tähtaegset
esitamist takistas suvine puhkuste periood, mil kaebaja ei saanud asjatundlikku abi. Kaebaja
viiteid suvisele puhkuste ajale kui kaebuse esitamist takistavale asjaolule ei saa kaebuse
esitamise tähtaja ennistamisel arvesse võtta, kuna tegemist ei ole objektiivse põhjusega. See
asjaolu võis kaebuse esitamist raskendada, kuid ei muutnud selle esitamist võimatuks. Samuti
rakendab halduskohus HKMS § 2 lg-st 4 tulenevalt uurimispõhimõtet, selgitades vajadusel
olulised asjaolud ise välja. HKMS § 2 lg-st 5 ja 6 tulenevalt tagab halduskohus, et õigusliku
kogenematuse tõttu ei jääks vajalik tõend või avaldus esitamata ning menetlusosaline saab
esitada oma seisukohti ning vaielda teise menetlusosalise omadele vastu.

MÄÄRUSKAEBUSE ESITAJA TAOTLUS JA PÕHJENDUSED

6. M.S. esitas määruskaebuse, milles palub Tartu Halduskohtu 27.10.2015. a määrus tühistada
ja teha uus määrus, millega ennistada kaebuse esitamise tähtaeg.
Määruskaebuse kohaselt oleks halduskohus pidanud tulenevalt HKMS § 122 lg 2 p-st 7 ja
lg-st 3 küsima kaebajalt täiendavaid selgitusi ja tõendeid kaebuse esitamise tähtaja ületamise
põhjuste kohta. M.S. põdes insulti ning tal on süvaveenide tromb, millega kaasneb
liikumispuue. Nimetatud tõsiste haiguste tagajärjed mõjutavad kaebajat ka hilisemalt. Kaebaja
ei kirjeldanud kaebuse esitamise tähtaja ennistamise taotluses oma vaevusi täpsemalt, ning
kohus ei pidanud vajalikuks asjaolusid ka ise välja selgitada.
M.S. täpsustab, et tal jäi kaebus õigeaegselt esitamata, kuna ta ei ole õigusteadmistega isik,
mistõttu kavatses ta kaebuse esitamiseks kasutada õigusabi. Mitmele juristile helistamisel sai
ta vastuse, et ollakse puhkusel. Augustikuu esimese nädala lõpus M.S. terviseprobleemid
ägenesid. Ta tundis ennast halvasti ning esmaspäeval 10.08.2015 pöördus ta perearsti poole.

                                                2
Kuna kaebaja avastas juulikuus oma kehal ka puugi, tehti vastavad uuringud ning määrati ravi.
Arsti vastuvõtul käis kaebaja veel ka 14.08.2015, mil arst soovitas ravi jätkata ja olla säästval
režiimil paar nädalat.
Kuigi tervisega ei olnud kõik korras, püüdis M.S. järgnenud nädalal leida juristi, kuid ta ei
saanud kelleltki nõusolekut teda aidata ning ta ei olnud ka ise võimeline asju vajalikul määral
ajama. Samas ta lootis, et saab tervemaks, et vajadusel ise kaebus koostada.
M.S. terviseprobleemid jätkusid, kuna jala süvaveenide tromb liikus kopsu ja tekitas eluohtliku
seisundi. Tromboosioht ei ole möödunud ja see tekitab psühholoogilist pinget. Lisaks esinevad
kaebajal ka astmanähud. Tromboosi ägenedes tekivad jalga valud, mistõttu ei saa ta kõndida.
Tromboosi raviks võetav verevedeldaja tekitab ninaverejooksu, mis teeb enesetunde veelgi
halvemaks. Pideva valu ja ärevuse tõttu lisandub tavaliselt peavalu. Haiguse ägenemine on
tavapärane suvel soojade ilmadega või kevadel ja sügisel.
24.08.2015-26.08.2015 ägenes järjekordselt M.S. haigus. Jalad hakkasid valutama ja
hingamine oli raskendatud. Enesetunne oli üleüldiselt halb. Esmane abinõu sellisel juhul on
rahuolek ja lamamine jalad üles tõstetult. Hingamise kergendamiseks tuli võtta astmaravimeid.
Tugeva jalavalu ja lisandunud peavalu tõttu ei olnud kaebaja võimeline kolme päeva kestel
mingeid asju ajama. Perearsti soovituse kohaselt püüdis ta säilitada rahu ja võtta ette nähtud
ravimeid. Kiirabi väljakutsumisest on kaebaja loobunud, sest ta teab, mida kroonilise haigena
arstid soovitavad tal teha.
Füüsilise valu ja psüühilise pingete tõttu ei teadvustanud kaebaja endale, milline on kaebuse
esitamise viimane päev. Alles 27.08.2015 oli ta võimeline käsitsi kirjutama, kuid esmasest
kaebusest on näha, et ta ei olnud suuteline enamat kirja panema. Kaebaja ei olnud suuteline
valude tõttu orienteeruma internetis ega selle võimalustes kaebust esitada. Seda enam, et varem
ei olnud ta dokumente kohtule interneti teel edastanud, vaid esitanud paberkandjal Tartu
Maakohtu Viljandi kohtumaja kaudu.
Tsiviilkohtumenetluse seadustiku (TsMS) § 422 lg 1 on analoogia korras kohaldatav ka
halduskohtumenetluses tähtaja ennistamise otsustamisel. Halduskohus ei järginud
uurimispõhimõtet, mistõttu on jäetud tähelepanuta, et M.S. l on rasked haigused, mis võivad
väljenduda perioodiliselt tõsiste haigusnähtudena ja takistada tema igapäevast elu.         M.S.
haiguslik seisund ei võimaldanud tal kaebust koostada ega tähtaegselt esitada.

7. PRIA leiab vastuses määruskaebusele, et määruskaebus on põhjendamatu ja tuleb jätta
rahuldamata.
Vastuse kohaselt andis halduskohus 16.09.2015. a määrusega kaebajale täiendava võimaluse
ära näidata põhjused, mis olid takistuseks kaebuse tähtaegsele esitamisele. Sellest tulenevalt on
põhjendamatu kaebaja seisukoht, mille kohaselt oleks kohus pidanud veelkord andma kaebajale
võimaluse oma seisukohtade esitamiseks, väidete täiendamiseks või täiendavate tõendite
esitamiseks kaebuse esitamise tähtaja ületamise põhjuste kohta.
Kaebaja üksikasjalikust kirjeldusest oma haiguste kohta ning koos määruskaebusega esitatud
dokumentidest ei nähtu ega tulene alust, mis võimaldaks lugeda kaebuse esitamise tähtaja
ületamise põhjendatuks. Määruskaebuses toodud asjaolude näol ei ole tegemist ootamatu
haigestumisega HKMS § 150 lg 1 tähenduses. Määruskaebuses toodu ei tõenda, et kaebaja
tervislik seisund oleks järsult halvenenud kaebetähtaja kestel selliselt, et see oleks välistanud
kaebuse tähtaegse esitamise. Kaebaja tervislik seisund puutub asjasse niivõrd, kuivõrd see
raskendab asjaajamist, kuid tervislik seisund ei olnud määruskaebuses toodud asjaolude pinnalt
faktoriks, miks kaebaja 30 päeva nõuet valesti arvutas või kaebuse tähtaegselt esitamata jättis.
Kui kaebaja suutis esitada kaebuse kohtule üks päev pärast kaebetähtaega, siis kaebaja esitatud
asjaoludest tulenevalt ei nähtu, et tal oli kaebuse esitamine varem objektiivselt võimatu.
Esitatud dokumendid kaebaja haiguslugude kohta näitavad tema halvenenud tervislikku
seisundit, kuid ei tõenda, et kaebajal oli tähtaegselt kaebust objektiivselt võimatu esitada.
Kaebuse tähtaegne esitamine võis olla raskendatud või ebamugav, kuid kindlasti võimalik.



                                               3
RINGKONNAKOHTU PÕHJENDUSED

8. Ringkonnakohus leiab, et M.S. määruskaebus tuleb jätta rahuldamata ja Tartu Halduskohtu
27.10.2015. a määrus muutmata. Ükski määruskaebuses esitatud seisukoht ei ole aluseks
halduskohtu vaidlustatud määruse tühistamiseks. Ringkonnakohus nõustub määruses toodud
põhjendustega ja ei pea vajalikuks neid korrata (HKMS §-d 201 lg 4 ja 203 lg 2).
Seoses määruskaebusega peab ringkonnakohus vajalikuks märkida järgmist.

9. Kaebaja sai PRIA 17.07.2015. a vaideotsuse kätte 27.07.2015 ning seega tuli kaebus esitada
kohtule hiljemalt 26.08.2015. Vaidlust ei ole asjaolu üle, et kaebaja esitas kaebuse Tartu
Maakohtu Viljandi kohtumajja 27.08.2015.
Kaebaja sõnul halvenes tema tervislik seisund pärast vaideotsuse kättesaamist ja ta ei olnud
võimeline tähtaegselt ise kaebust esitama. Samuti ei leidnud ta suvise puhkuseperioodi tõttu
õigusteadmistega isikut, kes oleks olnud nõus teda aitama.

10. Tulenevalt HKMS § 71 lg-st 1 peab menetlusosalisel kaebetähtaja ennistamiseks olema
mõjuva põhjusena käsitatav püsiv takistus kaebuse esitamiseks (vt RKHKo 13.10.2009
nr 3-3-1-65-09). Üldjuhul peaksid tähtaja ennistamist õigustama objektiivsed takistused, kuid
erandlikel juhtudel võib arvestada ka menetlusosalise subjektiivseid võimeid asjadest aru saada
ja oma käitumist õigusaktidele vastavalt juhtida (vt RKHKm 16.01.2009 nr 3-3-1-75-08, p 16).
Objektiivseks takistuseks võivad olla näiteks haigus või liiklustakistus (vt ka HKMS § 150
lg 1). Subjektiivsete takistustena on arvesse võetud kogenematu inimese eksimust
protsessitoimingutes (vt RKHKm 01.01.2002 nr 3-3-1-57-02).

11. Ringkonnakohus leiab, et puuduvad mõjuvad põhjused kaebuse esitamise tähtaja
ennistamiseks. Kaebaja on küll täpsustanud ja selgitanud oma tervislikku seisundit ja tervise
halvenemist enne kaebuse esitamist, kuid neid asjaolusid ei saa lugeda mõjuvateks põhjusteks
kaebuse mittetähtaegselt esitamiseks. Määruskaebuses on kaebaja märkinud, et tema tervis
halvenes augustikuu esimese nädala lõpus, seega oli tal pärast vaideotsuse kättesaamist ligi kaks
nädalat aega kaebust koostada ja esitada. Samuti on kaebaja märkinud, et ta on krooniline haige
ja haiguse ägenemine on tavapärane suvel soojade ilmadega, mistõttu peaks kaebaja oma
tegemisi planeerides arvestama, et tema tervis võib halveneda ja tekitada ebamugavusi näiteks
vastustajaga või kohtuga suhtlemisel. Krooniliste haiguste ägenemist ei saa lugeda ootamatuks
haigestumiseks, mille tõttu oleks alust ennistada kaebuse esitamise tähtaega. Esitatud asjaolude
pinnalt ei olnud ka halduskohtul vajalik küsida kaebajalt täiendavaid selgitusi või tõendeid,
miks kaebaja ei saanud kaebust tähtaegselt esitada.
Kuigi kaebaja väidab, et tema puhul on tegemist õiguslikult kogenematu isikuga, siis on
halduskohus õigesti märkinud, et tulenevalt uurimisprintsiibist on kohtul haldusasjades
kohustus kaebajat vajadusel suunata ja abistada. Lisaks märgib ringkonnakohus, et kaebaja
kaebust ei saa pidada ka perspektiivikaks, kuna PRIA 17.07.2015. a vaideotsusest
nr 12-4/15/123-1 selgub, et kaebaja toetustaotluse jättis PRIA rahuldamata põhjusel, et kaebajal
puudub tema nimetatud põldude kehtiv kasutusõigus.

12. Eelnevast tulenevalt ei esine ringkonnakohtu hinnangul käesolevas asjas selliseid mõjuvaid
põhjuseid, mis oleksid takistanud kaebajal kaebust kohtule tähtaegselt esitamast. Seega jättis
halduskohus õigesti kaebuse esitamise tähtaja ennistamata.



/allkirjastatud digitaalselt/    /allkirjastatud digitaalselt/    /allkirjastatud digitaalselt/
        Maili Lokk                       Tiina Pappel                     Agu Timmi



                                                4

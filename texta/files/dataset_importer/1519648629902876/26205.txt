                        KOHTUMÄÄRUS
Kohus                              Tallinna Halduskohus
Kohtunik                           Sirje Kaljumäe
Määruse tegemise aeg ja koht       15. jaanuar 2016, Tallinn
Haldusasja number                  3-15-3243
Haldusasi                          MTÜ Lokuti uued ja vanad kaebus Saku Vallavalitsuse 24.11.2015
                                   korralduse nr 984 tühistamiseks ning alternatiivselt kahju
                                   hüvitamiseks
Menetlustoiming                    Menetluse lõpetamine kaebusest loobumise tõttu

RESOLUTSIOON
1. Võtta vastu MTÜ Lokuti uued ja vanad kaebusest loobumise avaldus ning lõpetada
haldusasja menetlus.
2. Jätta rahuldamata MTÜ Lokuti uued ja vanad taotlus kaebuse esitamisel tasutud
riigilõivu tagastamiseks.
3.   Jätta menetluskulud poolte enda kanda.

Edasikaebamise kord
Määruse peale võib esitada Tallinna Halduskohtu kaudu määruskaebuse Tallinna
Ringkonnakohtule 15 päeva jooksul määruse kättetoimetamisest arvates.


ASJAOLUD
1. Saku Vallavalitsus jättis 24.11.2015 korraldusega nr 984 rahuldamata MTÜ Lokuti uued
ja vanad taotluse projektitoetuse saamiseks summas 670 eurot projektile „Sportlik Lokuti küla“.
2. Tallinna Halduskohtule saabus 31.12.2015 MTÜ Lokuti uued ja vanad kaebus Saku
Vallavalitsuse 24.11.2015 korralduse nr 984 tühistamiseks ning alternatiivselt kahju
hüvitamiseks.
3. Kohus jättis kaebuse 05.01.2016 määrusega käiguta ning andis kaebajale tähtaja
kaebetähtaja ennistamise taotluse esitamiseks ja nõude täpsustamiseks.
4. Kaebaja esitas 13.01.2015 kohtule taotluse kaebusest loobumiseks ja riigilõivu
tagastamiseks. Kaebaja põhjendab kaebusest loobumist asjaoluga, et kaebetähtaja ületamise
tõttu ei ole kaebus lubatav.
5. Kohus selgitas 13.01.2016 kohtunõudega kaebajale menetluse lõpetamise tagajärgi ning
palus Saku vallal esitada seisukoht kaebusest loobumise avalduse ja menetluse lõpetamise
kohta.
6. Saku vald esitas 14.01.2016 kohtule vastuse, mille kohaselt ei ole Saku vallal vastuväiteid
kaebusest loobumise avaldusele. Saku vald nõustub menetluse lõpetamisega ning kinnitab, et
tal ei ole menetluskulude osas kaebajale nõudeid.


KOHTU PÕHJENDUSED
7. Halduskohtumenetluse seadustiku (HKMS) § 152 lg 1 p 3 kohaselt lõpetab kohus
määrusega menetluse, kui kohus võtab vastu kaebusest loobumise. Sama paragrahvi lõikes 3
on sätestatud, et kui selle paragrahvi lõike 1 punktis 3 sätestatud asjaolu (kaebusest loobumine)
ilmneb enne kaebuse menetlusse võtmist, lõpetatakse menetlus kaebust menetlusse võtmata.
HKMS § 153 lg 1 kohaselt on kaebajal õigus kaebusest loobuda kuni kaebuse kohta tehtud
lõpliku lahendi jõustumiseni, esitades selleks avalduse. Praegusel juhul ei ole kohus kaebust
menetlusse võtnud ega kaebuse kohta lõplikku lahendit teinud, mistõttu on kaebusest loobumise
avaldus esitatud kohtule õigeaegselt.
8. HKMS § 155 lg 4 järgi võtab kohus kaebusest loobumise vastu määrusega, millega ta
ühtlasi lõpetab asja menetluse (HKMS § 152 lg 1 p 3). Enne kaebusest loobumise vastuvõtmist
selgitab kohus kaebajale kaebusest loobumise tagajärgi. Kohus on 13.01.2016 selgitanud
kaebajale kaebusest loobumise ja menetluse lõpetamise tagajärgi. Kohtu hinnangul puuduvad
praegusel juhul põhjused kaebusest loobumise avalduse vastuvõtmisest keeldumiseks. Seega
tuleb avaldus vastu võtta ja menetlus viidatud sätte alusel lõpetada. Tulenevalt HKMS § 152
lg-st 3 saab kohus menetluse lõpetada kaebust menetlusse võtmata.
9. Tulenevalt HKMS § 155 lg-st 6 ja § 43 lg 1 p-st 2 puudub kaebajal menetluse lõpetamise
korral õigus pöörduda sama nõudega samal alusel esitatud kaebusega uuesti kohtu poole.
10. HKMS § 108 lg 7 järgi kannab kaebaja kaebusest loobumise korral menetluskulud, sh
vastustaja menetluskulud (HKMS § 104 lg 9). Kuna Saku vald ei taotle kaebajalt
menetluskulude väljamõistmist, jäävad poolte menetluskulud nende enda kanda.
11. Kaebaja on taotlenud kaebuse esitamisel tasutud riigilõivu tagastamist. HKMS § 104 lg 6
p 2 järgi tagastatakse kaebusest loobumise korral pool asjas tasutud riigilõivust, kui tasutud
riigilõivu suurus ületab 31 eurot 94 senti. Käesolevas haldusasjas on kaebaja tasunud riigilõivu
20,10 eurot (tl 21). Seega jääb asjas tasutud riigilõiv alla HKMS § 104 lg 6 p-s 2 sätestatud
piirmäära ning kaebajale tagastamisele ei kuulu. Seetõttu jätab kohus kaebaja taotluse riigilõivu
tagastamiseks rahuldamata.


/allkirjastatud digitaalselt/
Sirje Kaljumäe




                                                                                            2(2)

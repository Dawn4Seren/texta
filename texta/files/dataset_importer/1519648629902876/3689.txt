                      KOHTUMÄÄRUS

Kohus                             Tartu Ringkonnakohus

Kohtukoosseis                     Kai Kullerkupp, Üllar Roostoja, Andra Pärsimägi

Määruse tegemise aeg ja koht      2. november 2016 Tartu

Tsiviilasja number                2-16-565

Tsiviilasi                        OÜ Gerliin Kinnisvara, Karin Tamme, Tarmo Zernanti ja OÜ
                                  Vennad Ehitus hagi Vello Luuka vastu kaasomandi lõpetamiseks.
                                  Vello Luuka vastuhagi OÜ Gerliin Kinnisvara, Karin Tamme,
                                  Tarmo Zernanti ja OÜ Vennad Ehitus vastu alternatiivsetel
                                  viisidel kaasomandi lõpetamiseks ja alternatiivselt kahju
                                  hüvitamiseks
Vaidlustatud kohtulahend          Tartu Maakohtu 14. septembri 2016. a määrus

Kaebuse esitaja ja kaebuse liik   Vello Luuka määruskaebus

Kohtuistungi toimumise aeg        Kirjalik menetlus

Menetlusosalised ja nende         Määruskaebuse esitaja: Vello Luuka (kostja, vastuhagi hageja),
                                  ik: XXXXXXX; esindaja vandeadvokaadi abi Andres Kalm;
esindajad                         Vastustajad: (hagejad, vastuhagis kostjad)
                                  -    OÜ Gerliin Kinnisvara (rk 11184405)
                                  -    Karin Tamm (ik: XXXXXXXXX)
                                  -    Tarmo Zernant (ik: XXXXXXXXX)
                                  -    OÜ Vennad Ehitus (rk: 10272585)
                                  Vastustajate esindajad: vandeadvokaat Eerik Entsik ja
                                  vandeadvokaadi abi Liisi Kents
 RESOLUTSIOON                        1. Määruskaebus rahuldada.
                                     2. Tühistada Tartu Maakohtu 14. septembri 2016. a määrus
                                     ja saata asi maakohtule vastuhagiavalduse vaidlustatud osas
                                     menetlusse võtmise otsustamiseks.
 Menetluskulude jaotus               Menetluskulude jaotus jätta maakohtu otsustada.

 Edasikaebamise kord                 Menetlusosalisel on õigus esitada määruskaebus Riigikohtule 15
                                     päeva jooksul alates käesoleva määruse kättetoimetamisest.
                                     Hagimenetluses      Riigikohtus     võib        menetlusosaline
                                     menetlustoiminguid teha ning avaldusi ja taotlusi esitada üksnes
                                     vandeadvokaadi vahendusel, kui seaduses ei ole sätestatud
                                     teisiti.
                                     Juhul, kui menetlusosaline taotleb menetlusabi, peab ta esitama
                                     tähtaja kestel määruskaebuse. Kaebuse põhjendamiseks või
                                     riigilõivu tasumiseks või kaebuses esineva sellise puuduse
                                     kõrvaldamiseks, mis on seotud menetlusabi taotlemisega, annab
                                     kohus mõistliku tähtaja pärast menetlusabi taotluse lahendamist,
                                     kui nimetatud taotlus ei ole esitatud põhjendamatult või tähtaja
                                     pikendamise eesmärgil.

ASJAOLUD

1. Tartu Maakohtu menetluses on OÜ Gerliin Kinnisvara, Karin Tamme, Tarmo Zernanti ja OÜ
Vennad Ehitus (hagejad) hagi Vello Luuka (kostja) vastu XXXXXXX // XXXXXXXXX
Tartus asuva kinnisasja (registriosa nr XXXXX) kaasomandi lõpetamiseks.
18.03.2016 esitas kostja kohtule vastuhagi alternatiivsetel viisidel kinnistu kaasomandi
lõpetamiseks ja alternatiivselt kahju hüvitamiseks.

MAAKOHTU SEISUKOHT
2. Maakohus ei võtnud menetlusse Vello Luuka vastuhagis esitatud alternatiivset kahju
hüvitamise nõuet. Ülejäänud osas, mis puudutab kaasomandi lõpetamise alternatiivseid viise,
võttis maakohus Vello Luuka vastuhagi menetlusse.
Maakohus oli seisukohal, et kostja alternatiivne kahju hüvitamise nõue ei vasta TsMS § 373 lg-
s 1 sätestatud nõuetele ning tuleb jätta menetlusse võtmata. Kohus leidis, et kostja kahju
hüvitamise nõude ja hagejate kaasomandi lõpetamise nõude vahel puudub vastastikune seos
ning nende ühine läbivaatamine ei võimalda asja õiget ja kiiremat läbivaatamist.
Maakohus oli seisukohal, et kostja võimaliku kahju hüvitamise nõude aluseks olevad tegelikud
asjaolud selguvad alles pärast seda, kui kohus on otsustanud, kas ja mil viisil kaasomand
lõpetatakse.
Kostja kahju hüvitamise nõue on esitatud ühe valikuna kaasomandi lõpetamise viiside vahel,
mis takistab kohtu seisukoha järgi kaasomandi lõpetamise menetlemist kaasomanike huvidest
lähtudes.
Ebamõistlik ja põhjendatu on koormata kaasomandi lõpetamise menetlust võimaliku lepingust
tuleneva kahju hüvitamise nõude aluseks olevate asjaoludega olukorras, kus võimaliku kahju

                                              2
hüvitamise nõude aluseks olevad asjaolud selguvad alles siis, kui kohus on võtnud seisukoha
kaasomandi lõpetamise osas.
Maakohtu hinnangul ei ole kostjal vastuhagis esitatud kahju hüvitamise nõudega võimalik
taotletud eesmärki saavutada ja maakohus jättis kostja kahju hüvitamise nõude eraldi
menetlusse eraldamata. Kostja kahju hüvitamise nõue on oma olemuselt tulevase nõude
täitmise nõue TsMS § 369 tähenduses. TsMS § 369 kohaselt võib tulevase nõude täitmise hagi
esitada juhul, kui on alust eeldada, et võlgnik kohustust õigel ajal ei täida. Kohus on seisukohal,
et kostja kahju hüvitamise nõude eeldused TsMS § 369 tähenduses ei ole täidetud - kostja kahju
hüvitamise nõude olemasolu, selle olemus ja suurus sõltub sellest, kas ja millisel viisil
hagejatele ja kostjale kuuluv kaasomand lõpetatakse – mistõttu ei saaks kohus kostja kahju
hüvitamise nõuet menetlusse võtta. Maakohus leidis, et nõude võib jätta menetlusse võtmata
TsMS § 371 lg 2 p 2 alusel.

MÄÄRUSKAEBUSE ESITAJA TAOTLUS JA PÕHJENDUSED

3. Vello Luuka (kostja) vaidlustab maakohtu määruse osas, millega vastuhagi jäeti osaliselt
menetlusse võtmata ning palub tühistada maakohtu määruse osas, millega keelduti menetlusse
võtmast hageja alternatiivset kahju hüvitamise nõuet. Samuti palub kostja teha uue määruse,
millega võetakse menetlusse ka tema esitatud alternatiivne kahju hüvitamise nõue.

Kostja hinnangul on alternatiivse kahjunõude menetlusse võtmisest keeldumine menetluslikult
ebaotstarbekas ja põhjendamatu. Kostja märgib, et vajadus lahendada alternatiivne
kahjuhüvitisnõue tekib üksnes siis, kui kohus leiab, et kostja omandiosa eest maksatavaks
õiglaseks hüvitiseks ei ole 134 772,60 EUR.

Kostja kahju hüvitamise nõue on sissenõutav, kuna hagejad on planeeringumenetlusest
keeldumise jätkamise ja enne planeeringu kehtestamist kaasomandi lõpetamiseks hagi
esitamisega rikkunud poolte vahelist lepingut. Kostja on andnud hagejatele täiendava tähtaja
lepingu täitmiseks. Hagejad ei ole lepingulisi kohustusi täitnud ja ei ole teinud viimaseid
planeeringumenetlusega seotud toiminguid.

Maakohtu otsus on piisavalt motiveerimata ning sellest ei nähtu, kuidas on sissenõutava
kahjunõude olemasolu ilmselgelt välistatud. Asjaolu, et kahjunõude suurus selgub alles
kohtumenetluse jooksul, ei ole piisav alus menetlusse võtmisest keeldumiseks.

Ilma poolte sõlmitud lepingule hinnangu andmiseta ei ole kohtul võimalik anda hinnangut
hüvitise suurusele.

Asja menetlusse võtmise üle otsustamisel ei saa kohtud hinnata tõendeid ja lahendada asja
sisuliselt. Kui tegemist on keeruka õigusliku küsimusega, tuleb eelistada hagi menetlusse
võtmist ning keeruka õigusliku küsimuse täiendavat analüüsimist. Kostja märgib, et käesolev
tsiviilasi ei ole tüüpiline kaasomandi lõpetamise vaidlus –käesoleval juhul on poolte vahel
detailne kaasomandi lõpetamist reguleeriv kokkulepe ning seetõttu tekivad käesolevas
vaidluses kaasomanike vahel seoses kaasomandi lõpetamisega tavapärasest keerukamad
õiguslikud suhted – kaasomandi lõpetamise nõudmine hagejate poolt kujutab endast ühtlasi
poolte vahelist lepingu rikkumist, millest tulenevalt tekib kostjal kahjunõue.




                                                3
VASTUSTAJA SEISUKOHT

4. Hagejad leiavad, et määruskaebus on põhjendamatu ja paluvad jätta selle rahuldamata ja
maakohtu määruse muutmata.

Põhjendamatu ja väär on määruskaebuses esitatud väide selle kohta, et kaasomandi lõpetamise
eest kostjale makstava hüvitise suuruse määramise nõue ja kahju hüvitamise nõue põhinevad
samadel asjaoludel. Hagejad on seisukohal, et kaasomandi lõpetamise nõude ja kahju
hüvitamise nõude osas on tegemist oma olemuselt kahe täiesti erinevat liiki nõudega, milliste
lahendamisel kontrollitavad ja tuvastatavad asjaolud ei kattu.

Esitatud alternatiivse kahju hüvitise nõude ühine menetlemine ei võimalda nõuete kiiremat
lahendamist ega lihtsusta nende menetlemist, kuivõrd kahju hüvitamise nõude menetlemine
saab võimalikuks alles siis, kui kohus on lahendanud hagejate hagiavalduse kaasomandi
lõpetamiseks ja kaasomandi lõpetamise viisi valimiseks.

Kostja vastuhagis esitatud alternatiivse kahju hüvitamise nõudega ei ole võimalik saavutada
vastuhagis taotletud eesmärki, kuivõrd tulevase nõude täitmise eeldused ei ole täidetud. Kostjal
ei ole tekkinud kahju hüvitamise nõuet.

RINGKONNAKOHTU SEISUKOHT

5. Ringkonnakohus leiab, et maakohtu määrus tuleb vaidlustatud osas tühistada ja asi tuleb saata
maakohtule tagasi vastuhagi punkti 2 menetlusse vastuhagina võtmise otsustamiseks.
Määruskaebus tuleb rahuldada.
6. Ringkonnakohus leiab, et vastuhagi nõudeid 3 ja 4 ei saa menetleda iseseisvalt, ilma, et
maakohus võtaks seisukoha vastuhagi punkti 2 osas. Vastuhagi punkti 2 esitatud
kahjuhüvitamise nõuet ei saa menetleda ka iseseisvalt enne, kui maakohus ei ole jätnud
rahuldamata vastuhagi punkti 1. Tegemist on seotud nõuetega, mille eraldi menetlemine ei
lihtsusta asja läbivaatamist. Kui maakohus menetluse käigus leiab, et hagejate nõue kuulub
rahuldamisele, siis võib olla põhjendatud kaaluda kaasomandi lõpetamist osaotsusega ning
seejärel jätkata menetlust vastuhagi punktis 2 toodud kahjuhüvitamise nõude osas. Kui
maakohus aga rahuldab vastuhagi punktis 1 toodud nõude, siis langevad vastuhagis toodud
ülejäänud alternatiivid ära, kuna vastuhageja on TsMS § 370 lg 2 järgi palunud alternatiivselt
esitatud nõuded rahuldada üksnes juhul, kui eelmist nõuet ei rahuldata.

7. Asjas ülevaate tagamiseks esitab ringkonnakohus alljärgnevalt vastuhagis esitatud nõuded
tervikuna:
1. Kui kohus lõpetab Tartu Maakohtu kinnistusosakonna registriossa nr XXXX kantud kinnistu,
asukohaga XXXXXX // XXXXX, Tartu linn (kinnistu) kaasomandi, jättes kinnistu hagejate
kaasomandisse hagis taotletud kaasomandiosades, palun panna hagejatele kohustus maksta
Vello Luukale välja Vello Luuka omandiosa rahas kokku summas 134 772,60 EUR järgmiselt:
1.1. mõista OÜ-lt Gerliin Kinnisvara Vello Luuka kasuks välja hüvitis summas 114 213,09
EUR;
1.2. mõista Karin Tammelt Vello Luuka kasuks välja hüvitis summas 4 948,67 EUR;
1.3. mõista Tarmo Zernantilt Vello Luuka kasuks välja hüvitis summas 12 082,64 EUR;
1.4. mõista OÜ-lt Vennad Ehitus Vello Luuka kasuks välja hüvitis summas 3 528,20 EUR;
1.5. määrata kindlaks otsuse täitmise kord ja tähtaeg selliselt, et Vello Luukal on õigus keelduda
talle kuuluva 13/100 suuruse kinnistu mõttelise osa üleandmisest hagejatele kuni Vello Luukale


                                                4
on hagejate poolt täies ulatuses tasutud hüvitis Vello Luuka omandiosa eest kokku summas
134 772,60 EUR ja lisanduvad viivised.
2. Alternatiivselt, kui kohus ei lõpeta kaasomandit vastavalt käesoleva resolutsiooni punktis 1
taotletule ja paneb hagejatele kohustuse maksta Vello Luukale välja Vello Luuka omandiosa
rahas kokku summas 38 350,00 EUR, palun:
2.1. rahuldada Vello Luuka vastuhagiga esitatud kahjunõue;
2.2. mõista hagejatelt solidaarselt Vello Luuka kasuks välja kahjuhüvitis summas 96 422,60
EUR;
2.3. mõista hagejatelt solidaarselt Vello Luuka kasuks välja viivised alates vastuhagi esitamisest
18.03.2016 kuni otsuse tegemiseni kindla summana VÕS § 113 lõikes 1 sätestatud määras ning
alates otsuse tegemisest VÕS § 113 lõikes 1 sätestatud määras;
2.4. määrata kindlaks otsuse täitmise kord ja tähtaeg selliselt, et Vello Luukal on õigus keelduda
talle kuuluva 13/100 suuruse kinnistu mõttelise osa üleandmisest hagejatele kuni Vello Luukale
on hagejate poolt täies ulatuses tasutud hüvitis Vello Luuka omandiosa eest summas 38 350,00
EUR ja kahjuhüvitis summas 96 422,60 EUR ja lisanduvad viivised.
3. Alternatiivselt, kui kohus ei lõpeta kaasomandit vastavalt käesoleva resolutsiooni punktis 1
taotletule ega rahulda Vello Luuka vastuhagiga esitatud kahjunõuet vastavalt käesoleva
resolutsiooni punktis 2 taotletule, palun:
3.1. jätta hagejate hagi rahuldamata;
3.2. rahuldada Vello Luuka vastuhagiga esitatud alternatiivne kaasomandi lõpetamise nõue
kinnistu reaalosadeks jagamiseks;
3.3. jagada kinnistu reaalosadeks selliselt, et reaalosa, mille koosseisus on käesoleva
menetlusdokumendi lisaks 9 oleval plaanil tähistatud positsioonid nr 20, 21, 22, 23, 24, 25 ja
27 kogupindalaga 13 398 m2, jääb Vello Luuka ainuomandisse; ning reaalosa, mille koosseisus
on ülejäänud kinnistu kogupindalaga 93 926 m2, jääb hagejate kaasomandisse, OÜ-le Gerliin
Kinnisvara 7900/10000 mõttelises osas, Karin Tammele 340/10000 mõttelises osas; Tarmo
Zernantile 840/10000 mõttelises osas ning OÜ-le Vennad Ehitus 920/10000 mõttelises osas või
muudes kaasomandiosades vastavalt hagejate taotlusele;
3.4. alternatiivselt resolutsiooni punktis 3.3 nimetatud taotlusele, jagada kinnistu reaalosadeks
selliselt, et reaalosa, mille koosseisus on käesoleva menetlusdokumendi lisaks 9 oleval plaanil
tähistatud positsioonid nr 2, 7, 8 ja 9 kogupindalaga 13 150 m2, jääb Vello Luuka
ainuomandisse; ning reaalosa, mille koosseisus on ülejäänud kinnistu kogupindalaga 94 174
m2, jääb hagejate kaasomandisse, OÜ-le Gerliin Kinnisvara 7900/10000 mõttelises osas, Karin
Tammele 340/10000 mõttelises osas; Tarmo Zernantile 840/10000 mõttelises osas ning OÜ-le
Vennad Ehitus 920/10000 mõttelises
3.5. kohustada hagejaid andma nõusolekud kinnistu reaalosadeks jagamiseks kohtuotsuse
resolutsioonis nimetatud viisil (sealhulgas tahteavaldused katastriüksuste moodustamiseks,
asjaõiguslepingute sõlmimiseks ja kinnistusraamatu kannete tegemiseks) ja asendada hagejate
vastavad tahteavaldused kohtuotsusega.
4. Alternatiivselt, kui kohus ei lõpeta kaasomandit vastavalt käesoleva resolutsiooni punktis 1
taotletule ega rahulda Vello Luuka vastuhagiga esitatud kahjunõuet vastavalt käesoleva
resolutsiooni punktis 2 taotletule ega rahulda Vello Luuka vastuhagiga esitatud kinnistu
reaalosadeks jagamise alternatiivseid nõudeid vastavalt käesoleva resolutsiooni punktis 3
taotletule, palun:
4.1. jätta hagejate hagi rahuldamata;
4.2. jätta kinnistu kaasomand lõpetamata.




                                                5
8. Maakohus jättis menetlusse võtmata vastuhagis esitatud alternatiivse kahju hüvitamise
nõude, kuna see ei vasta TsMS § 373 lg 1 nõuetele. Maakohus märkis, et kahju hüvitamise
nõude ja hagejate kaasomandi lõpetamise nõude vahel puudub vastastikune seos ning nende
ühine läbivaatamine ei võimalda asja õiget ja kiiremat lahendamist. Ringkonnakohus sellega ei
nõustu.
9. Ringkonnakohus on seisukohal, et asja ühine läbivaatamine on otstarbekas ja vajalik ning
see võimaldab asja terviklikku ja õiget lahendamist. Kuna kostja tugineb vastuhagis
kaasomandi eest hüvitise määramisel (vastuhagi p. 1) lepingule ning sama lepingu alusel
põhineb ka kahju hüvitamise nõue (vastuhagi p 2), esineb nõuete vahel seos ning on
põhjendamatu neid nõudeid eraldi menetleda. Kui ka asuda seisukohale, et kahjuhüvitamise
nõuet ei saa käsitleda vastuhagina TsMS § 373 lg 1 mõttes, siis on tegemist õiguslikult
omavahel seotud nõuetega, mis annaks aluse hagide liitmiseks TsMS § 374 alusel.
10. Ringkonnakohus ei nõustu maakohtu seisukohaga, et käesoleval juhul võib kohus jätta
hagiavalduse menetlusse võtmata VÕS § 371 lg 2 p 2 alusel. VÕS § 82 lg 7 alusel muutub
kohustus sissenõutavaks, kui võlausaldajal on õigus nõuda kohustuse täitmist. Kui lepingust ei
tulene teisiti, võib võlausaldaja nõuda kohustuse täitmist kohustuse täitmise tähtpäeva või
kohustuse täitmiseks ettenähtud tähtaja möödumisel. Kui kohustuse täitmise aega ei ole
kindlaks määratud ja see ei tulene ka võlasuhte olemusest, võib võlausaldaja nõuda kohustuse
täitmist pärast käesoleva paragrahvi lõikes 3 nimetatud kohustuse täitmiseks mõistlikult
vajaliku aja möödumist.
Kohustuse sissenõutavus toob kaasa võlausaldajale õiguse kasutada õiguskaitsevahendeid, kui
võlgnik on lepingulisi kohustusi rikkunud, sh õiguse nõuda kahju hüvitamist VÕS 115 lg 1
kohaselt.
Maakohus ei ole põhjendanud, miks ei ole kostjal õigus nõuda kohustuse täitmist, kuigi VÕS
§ 82 lg 7 järgi on kohustuse täitmise nõudmise õigus kohustuse sissenõutavaks muutumise
eelduseks.
Ringkonnakohus märgib, et kohus saab keelduda TsMS § 371 lg 2 p 2 alusel hagi menetlusse
võtmisest, kui sellel puudub igasugune õiguslik alus (RKTKo 3-2-1-134-07 p 13, 3-2-1-31-12
p 13, 3-2-1-95-13 p 12). Hagiavalduse menetlusse võtmisest keeldumisel on kohtul
kõrgendatud põhjendamis- ja kaalumiskohustus ning kohus võib hagiavalduse menetlusse
võtmisest keelduda alles pärast määruse TsMS § 465 lg 2 nõuete kohast põhjendamist, milles
peavad olema näidatud ka põhjendused, mille alusel kohus otsustas hagiavalduse menetlusse
võtmata jätta. Maakohus ei ole nõuetekohaselt põhjendanud, miks on hagi menetlusse võtmine
õiguslikult võimatu ning mispärast ei ole nõue sissenõutavaks muutunud.
11. Kuna maakohtu määrus tühistatakse ja asi saadetakse maakohtule vastuhagi p-tis 2 toodud
nõude menetlusse võtmise otsustamiseks, jääb menetluskulude jaotus TsMS § 173 lg 3 alusel
maakohtu otsustada.




  /allkirjastatud digitaalselt/     /allkirjastatud digitaalselt/     /allkirjastatud digitaalselt/

        Kai Kullerkupp                    Üllar Roostoja                   Andra Pärsimägi




                                               6

                            KOHTUMÄÄRUS
 Kohus                             Viru Maakohus

 Määruse tegemise aeg ja           09.09.2016, Rakvere kohtumaja
                                   Videokohtuistungi toimumise aeg 30.08.2016
 koht
 Kohtuasja number                  1-15-6805

 Kohtunik                          Tiit Kullerkupp

 Kohtuistungi sekretär             Merle Kaegas

 Tõlk                              Marina Davõdovitš

 Kohtuasi                          Viru Vangla materjalid Jevgeni Mettuse vangistusest
                                   tingimisi enne tähtaega vabastamiseks

 Süüdimõistetu                     Jevgeni Mettus, isikukood 39001162220, viibimiskoht:
                                   Viru Vangla; vabanemisjärgne elukoht: puudub

                                   Karistuse kandmise algus 29.09.2015 ja lõpp 10.11.2016

RESOLUTSIOON

Jätta JEVGENI METTUS vangistusest tingimisi enne tähtaega vabastamata.

Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.

Kohtumääruse ärakiri saata Viru Vanglale, Jevgeni Mettusele ja prokurörile.

Asjaolud

Viru Vangla esitas 22.07.2016 Viru Maakohtule materjalid kinnipeetava Jevgeni Mettuse
vangistusest tingimisi enne tähtaega vabastamiseks.

Pärnu Maakohtu 26.11.2015 otsusega (muudetud Tallinna Ringkonnakohtu 28.01.2016
kohtuotsusega) kriminaalasjas nr 1-15-6805 tunnistati Jevgeni Mettus süüdi KarS § 213 lg 1
järgi ning karistuseks mõisteti 5 kuud vangistust. Harju Maakohtu 19.08.2015 otsusega
kriminaalasjas nr 1-15-5481 mõisteti Jevgeni Mettusele KarS § 202 lg 2 p 2 ja § 199 lg 2 p 4,7
alusel liitkaristuseks 6 kuud. KarS § 65 lg 1 ja § 64 lg 1 alusel mõisteti kriminaalasjas nr 1-15-
6805 liitkaristus mõistetud üksikkaristustest raskeima suurendamise teel, mõistes Jevgeni
Mettuse liitkaristuseks 7 kuud vangistust. KarS § 68 lg 1 alusel loeti kantuks J. Mettuse
eelvangistuses viibitud aeg 25.06.2014-26.06.2014, s.o 2 päeva ning eelmise kohtuotsuse järgi

                                                                                                1
osaliselt ära kantud karistus 16 päeva, s.o kokku 18 päeva. Jevgeni Mettuse poolt kuulus
ärakandmisele 6 kuud ja 12 päeva vangistust.

Iseloomustusest nähtub, et Harju Maakohtu 29.06.2016 otsusega nr 1-16-1549 on J. Mettus
tunnistatud süüdi KarS § 199 lg 2 p 7,9 järgi ning karistuseks mõistetud vangistus 7 kuud. KarS
§ 65 lg 1 ja § 64 lg 1 alusel moodustati liitkaristus Pärnu Maakohtu 26.11.2015 otsusega nr 1-
15-6805 mõistetud karistusega ning mõisteti J. Mettuse liitkaristuseks 1 aasta 1 kuu ja 12 päeva
vangistust.

Jevgeni Mettus on kriminaalkorras karistatud 4-l korral ning reaalset vangistust kannab
neljandat korda. Võrreldes eelnevate kuritegudega on kuriteo vägivaldsus muutunud
kergemaks. Viimase kuriteo puhul vägivallakomponent puudub. Kuriteod on toime pandud
grupis, varalise kasu saamise eesmärgil. Vangistuses ei ole isikule täitmiskava koostatud.

Kinnipeetaval on 4 kehtivat distsiplinaarkaristust.

Enne vangistust elas isik koos abikaasaga. Abikaasa N S elab xxxx, kuid käesoleval ajal ei ole
nõus, et kinnipeetav tema juurde elama asuks. Tulenevalt eeltoodust puudub kinnipeetaval
vabanemise korral kindel elukoht. Isik omandas põhihariduse xxxx Gümnaasiumis. Jätkas
õpinguid 2009. aastal xxxx Gümnaasiumis 10. klassis, mis jäi pooleli. Eelmises vangistuses
lõpetas puidupingitöölise eriala ning lisaks osales elektriku kursustel. Ta on omandanud
riigikeele A2 tasemel. Isik on motiveeritud omandama eriala ning riigikeelt. Enne vangistust
oli kinnipeetav töötu. Vabanemisel garanteeritud töökoht puudub. Kuriteod on kinnipeetav
sooritanud rahalise kasu saamise eesmärgil. Isiku lähedasteks on ema N M ja õde K M ning ta
on abielus N S. Isiku ema ja abikaasa sõnade kohaselt on suhted lähedastega head. Korralikke
sõpru, kes teda vabaduses positiivselt mõjutaksid, ei ole. Enamik kuritegude episoodidest oli
sooritatud grupis. Lähtudes tema karistustest võib öelda, et isiku elustiil oli riskiv ja hoolimatu.

Isiku sõnul tarvitas ta varasemalt nii lahjasid kui ka kangemaid (kallemaid) alkohoolseid jooke,
kuid ei pea seda enda jaoks probleemiks. Ta on sooritanud kuritegusid alkoholijoobes. Isik
väidab, et alkoholi tarbimine on jäänud minevikku. Kinnipeetav on füüsiliselt terve, kroonilisi
haigusi ei põe, psühhiaatrilist abi ei ole vajanud. Tervise ja emotsionaalse seisundiga seotud
probleeme ei ole, enesevigastamist ja suitsiidikatseid ei olnud. Sotsiaalselt ei ole kinnipeetav
isoleeritud, vaid hoiab kontakti pereliikmetega ja sõpradega. Varguse pani isik toime kuna
selleks oli võimalus, mis näitab, et kinnipeetav käitub kohati impulsiivselt. Vestluse käigus
selgitas oma pikaajalist eesmärki, milleks on töö leidmine ja seadusekuuleka elu elamine.
Kuritegelikule teele asus isik noorukieas. Ta on korduvalt sooritanud kuritegusid rahalise kasu
saamise eesmärgil. Üldiselt ei kiida ta kuritegelikku käitumist heaks, kuid ei avalda ka
kuritegudest rääkides kahetsust. Avaldab kahetsust pigem seetõttu, et tema arvates karistus ei
ole proportsionaalne tema sooritatud tegudega. Isik on valmis otsima muutumisvõimalusi, kuid
arvestades varasemat kuritegelikku käitumist, on säilinud risk edaspidiseks seaduse
rikkumiseks. Uue kuriteo toimepanemise tõenäosus kahe aasta jooksul on 42%, uue vägivaldse
kuriteo toimepanemise tõenäosus sama aja jooksul on 23%. Arvestades kinnipeetava ohtlikkuse
taset ning uue kuriteo toimepanemise tõenäosust toetab Viru Vangla Jevgeni Mettuse
ennetähtaegset vabastamist ning teeb ettepaneku määrata isikule katseaeg ja käitumiskontroll
pikkusega 6 kuud. Käitumiskontrolli ajaks on otstarbekas kohustada isikut täitma KarS § 75 lg
2 p-s 4 sätestatud lisakohustust.




                                                                                                  2
Prokuratuuri seisukoht

Viru Maakohtule edastatud seisukohas avaldab prokurör, et ei soovi osa võtta kinnipeetava
tingimisi enne tähtaega vangistusest vabastamise küsimuse arutamisest. Kuigi Viru Vangla
toetab Jevgeni Mettuse enne tähtaega vangistusest vabastamist, arvab prokurör siiski, et
süüdimõistetu ennetähtaegne vabastamine käesoleval ajal ei ole põhjendatud. Teda on
kriminaalkorras karistatud neljal korral peamiselt varavastaste kuritegude toimepanemise eest.
Reaalset vangistust kannab ta ka neljandat korda. Varasemad karistused ei ole J. Mettusele
positiivset eripreventiivset mõju avaldanud ning suure tõenäosusega jätkab ta vangistusest
vabanedes kuritegude toimepanemist. Vangla iseloomustuse kohaselt on kinnipeetaval neli
kehtivat distsiplinaarkaristust. Vastavalt Riigikohtu kriminaalkolleegiumi 02.11.2006
määrusele kohtuasjas nr 3-1-1-91-06 on vangistusest ennetähtaegse vabastamise oluliseks
tingimuseks vangistatu õiguspärane käitumine. Käesoleval juhul ei ole see tingimus täidetud.
Olukorras, kus kinnipeetav ei ole aru saanud oma kuritegude tõsidusest ja sellega kaasnevatest
tagajärgedest ning ei ole ka vangistuses üles näidanud tõsist tahet seaduskuulekaks eluks, oleks
tema vabastamise korral ühiskonna heaolu ohustatud. Kuna tegemist on n-ö elukutselise
vargaga, kes vargust planeeris ette ja kooskõlastas kahe teise isikuga, siis oht uute varavastaste
kuritegude toimepanemiseks on väga suur. Varasem karistatus, suhtlusringkond ja kindla
vabanemisjärgse elukoha puudumine suurendavad riski uue kuriteo toimepanemiseks.
Karistuse tervikuna ärakandmine on reegliks ja sellest tingimisi ennetähtaegne vabastamine
selgelt erandiks. Nimetatud kinnipeetava puhul selliseid erandlikke asjaolusid ei esine.
Lähtudes eeltoodust on prokuratuur Jevgeni Mettuse vangistusest ennetähtajalisele
vabastamisele vastu.

Maakohtu istung

30.08.2016 toimunud videokohtuistungil avaldas kinnipeetav, et tal jääb istuda veel kaks kuud
tähtaja lõpuni. Ta arvab, et kuus kuud vabanemisjärgset kontrolli on liiga palju. Kuna ta tahab
vabanemise korral koos abikaasaga sõita teise riiki ning kui ta seda teeb, siis tal puudub
võimalus käia registreerimisel. Oli öeldud, et tal ei ole head suhted sugulastega, tal vastupidi,
on head suhted ema ja abikaasaga. Ta mõtles, et ta istub oma karistusaja lõpuni, ei kogunud
pabereid, tal on olemas elukoht, kuhu minna. Kui oleks võimalik teha nii, et kontrolli ajaks
määrata see aeg – kaks kuud, siis ta tahaks vabaneda ennetähtaegselt. Kui ei ole võimalik, siis
ta sooviks viibida vanglas karistusaja lõpuni ja siis vabaneda. Ta soovib lahkuda siit riigist
eesmärgiga asuda elama teise riiki, mitte sooritada kuritegusid, ta soovib alustada uut elu uuesti.

Maakohtu määruse põhjendused

Karistusseadustiku (KarS) § 76 lg 4 sätestab, et katseajaga tingimisi enne tähtaega vangistusest
vabastamise otsustamisel arvestab kohus kuriteo toimepanemise asjaolusid, süüdimõistetu
isikut, varasemat elukäiku ning käitumist karistuse kandmise ajal, samuti tema elutingimusi ja
neid tagajärgi, mida võib süüdimõistetule kaasa tuua tingimisi enne tähtaega karistusest
vabastamine.

Kohus, kuulanud ära süüdimõistetu ning tutvunud prokuröri seisukoha ja Viru Vangla poolt
esitatud materjaliga, leiab, et süüdimõistetu Jevgeni Mettus ei kuulu vangistusest tingimisi enne
tähtaega vabastamisele. Tegemist on isikuga, keda on kriminaalkorras karistatud 4-l korral,
vangistuses viibib ta samuti neljandat korda. Korduv kriminaalkorras karistatus peegeldab,
kohtu hinnangul, et isik ei ole teinud varasematest karistustest vajalikke järeldusi ning omab
negatiivset suhtumist ühiskonnas kehtivatesse normidesse. Riigikohtu kriminaalkolleegiumi


                                                                                                 3
02.11.2006 määruse nr 3-1-1-91-06 kohaselt on vangistusest ennetähtaegse vabastamise
oluliseks tingimuseks vangistatu õiguspärane käitumine, käesoleval juhul ei ole see tingimus
täidetud, sest kinnipeetaval on neli kehtivat distsiplinaarkaristust. Kui kinnipeetav ei suuda
vanglas, range järelevalve all, alluda kehtestatud korrale ning käituda õiguskuulekalt, siis seab
see kahtluse alla tema võime teha seda vabaduses.

Vabaduses puudub isikul vangla materjalidest lähtuvalt kindel elukoht. Samuti ei ole isikul
garanteeritud töökohta ning enne vangistust oli ta töötu, mis raskendab kohtu hinnangul tema
toimetulekut vabanemisjärgselt. Isik on varasemalt korduvalt pannud toime vargusi rahalise
kasu saamise eesmärgil, mistõttu puudub kohtul kindlus, et isik vabanedes majanduslike
raskuste ilmnemisel ei jätka varavastaste kuritegude toime panemist.

Vangla hindab uue kuriteo toimepanemise tõenäosuseks järgneva kahe aasta jooksul 42% ning
vägivaldse kuriteo toimepanemise tõenäosuseks sama aja jooksul 23%. Kuigi vangla on
avaldanud, et toetab kinnipeetava tingimisi ennetähtaegset vabastamist, märgib kohus, et võtab
küll nimetatud seisukohta arvesse, kuid see ei ole kohtu jaoks siduv. Kohus rõhutab, et reeglina
tuleb süüdimõistetul ära kanda talle mõistetud karistus tervikuna ning üksnes erandlikud
asjaolud võimaldavad süüdimõistetu tingimisi ennetähtaegset vabastamist. Kohus leiab, et
Jevgeni Mettuse puhul selliseid erandlikke asjaolusid käesoleval ajal ei esine. Kinnipeetava
ennetähtaegset vabastamist ei toeta ka prokuratuur.

Eeltoodust tulenevalt ei nõustu kohus süüdimõistetu Jevgeni Mettuse vangistusest tingimisi
enne tähtaega vabastamisega.

Maakohus juhindus KarS § 76 ning KrMS § 426, § 432, § 383, § 384 ja § 387 sätteist.


Kohtunik                             /digitaalselt allkirjastatud/              Tiit Kullerkupp




                                                                                               4

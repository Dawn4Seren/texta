                                                                    Tsiviilasi nr: 2-12-51564




                               KOHTUMÄÄRUS

Kohus                             Tallinna Ringkonnakohus

Kohtuasja number                  Tsiviilasi 2-12-51564

Määruse tegemise aeg ja koht      11.11.2016, Tallinn

Kohtukoosseis                     Krista Kirspuu, Iko Nõmm, Ande Tänav

Kohtuasi                          V-VP, MV, AM, AS, AK, AP, AE, HK, JG, KT, MS,
                                  OS, RP, RK, SK, TT, TT, TV, AJ, AK, RP ja TI
                                  hagi Harju Infra OÜ vastu veevarustuse ja reovee
                                  ärajuhtimise    teenuste   osutamise     lepingu
                                  sõlmimiseks kohustamiseks

Vaidlustatud kohtulahend          Harju Maakohtu 30.06.2016 otsus


Tsiviilasja hind                  3500 eurot
apellatsioonimenetluses

Kaebuse esitaja ja kaebuse        Harju Infra OÜ apellatsioonkaebus
liik
                                  Kompromissi kinnitamine
Menetlustoiming
                                Hageja        (apellatsioonimenetluses    vastustaja,
Menetlusosalised   ja     nende kompromisslepingus        Tarbija):   TT  (isikukood
esindajad                       XXXXXXXXXX, elukoht XXX, katastritunnusega
                                XXX)
                                Kostja         (apellatsioonimenetluses      apellant,
                                kompromisslepingus Infra): Harju Infra OÜ
                                (registrikood 12041205, asukoht Laki 14a-603, 10621
                                Tallinn); seaduslik esindaja RV
Menetluse liik                  Kirjalik menetlus




Resolutsioon:
I Kinnitada poolte (Harju Infra OÜ edaspidi ka Infra ja TT edaspidi ka Tarbija) vahel,
arvestades, et:




                                                                                        1(4)
                                                                 Tsiviilasi nr: 2-12-51564

     (i) Vastavalt Saue linnavolikogu 22.10.2011 otsusele on Kadaka elamurajoonis
         vee-ettevõtjaks Harju Infra OÜ;
   (ii)  Alates 01.12.2012 kohaldus kinnistu registriosa nr.9151202 paiknemise
         piirkonnas veevarustuse ja heitvee ärajuhtimise teenuse tariifina 3,44
         eurot/m3 (sh käibemaks), mis on kooskõlastatud Konkurentsiameti poolt;
   (iii) Kinnistule ei ole vee-ettevõtja Infra poolt paigaldatud veemõõtjat ja
         Tarbijaga ei ole sõlmitud veevarustuse ja heitvee ärajuhtimise teenuse
         lepingut;
   (iv)  Harju Infra OÜ ja Tarbija on leppinud kokku vee- ja heitvee ärajuhtimise
         teenuse     ning    liitumislepingu  (lisadega)   sõlmimises    käesolevas
         Kompromissilepingus sätestatud tingimustel;
   (v)   Saue Kadaka elamurajoonis määratakse uus vee-ettevõtja (edaspidi Uus vee-
         ettevõtja).
kompromiss järgmistel tingimustel:

1.     Pooled lähtuvad Tarbija veevarustuse ja reovee ärajuhtimise teenuse suuruse
       fikseerimisel ülaltoodud tariifidest;
2.     Alates Tarbija poolt Kinnistu asjaõiguslepingu sõlmimisest kuni käesoleva
       Kompromisslepingu allkirjastamiseni võetakse Tarbija Kinnistul veevarustuse ja
       reovee ärajuhtimise teenuse tarbimise koguse kindlaksmääramisel aluseks
       tarbimine arvestusega 10 m³ ühes kalendrikuus kinnistu kohta;
3.     Kompromisslepingut kinnitava määruse jõustumise hetkest tasub Tarbija
       veevarustuse ja reovee ärajuhtimise teenuse eest tagasiulatuvalt 36 (kolmekümne
       kuue) kuu eest Infrale punktis 2 ja ii nimetatud arvestuse kohaselt, mis moodustub
       tarbimisest arvestusega 360 m³ ning rahaliselt summas 3,44 eurot iga m3 eest (sh
       käibemaks), millest lahutatakse 20% ja Tarbija poolt eelnevalt tasutu ning Tarbija
       tasub kokku 990,72 eurot. Eelnimetatud summa tasumisega loetakse tasutuks
       liitumistasud ning kõik kinnistu veevarustuse ja reovee ärajuhtimise teenuse tasud
       alates asjaõiguslepingu sõlmimisest kuni uue vee-ettevõtja (Tallinna Vesi) reaalse
       tegutsemise alguseni Saue Kadaka elamurajoonis, milleks loetakse Harju Infra OÜ
       poolt AS-le Tallinna Vesi vee-, sademevee- ja reoveekanalisatsiooni torustike ning
       nendega seotud rajatiste üleandmist vastavalt 09.02.2016.a allkirjastatud
       notariaalaktile nr 246 punktile 2.2.5.
4.     Infra väljastab kolme päeva jooksul peale AS-le Tallinna Vesi vee-, sademevee- ja
       reoveekanalisatsiooni torustike ning nendega seotud rajatiste üleandmist vastavalt
       käesoleva lepingu punktis 3 kirjeldatule, Tarbijale arve käesoleva
       Kompromisslepingu punktis 3 nimetatud summa tasumiseks, mille kohustub
       Tarbija tasuma 14 (neljateistkümne) kalendripäeva jooksul alates arve
       väljastamisest.
5.     Lepingu punktis 4 nimetatud arve tasumisega viivitamisel kohustub Tarbija
       tasuma viivist arvestusega 0,015 % tasumata summalt iga viivitatud kalendripäeva
       eest.
6.     Infra ja Tarbija on kokku leppinud, et ts.asjas 2-12-51564 vaidlusaluseks olevaid
       lepinguid poolte vahel ei sõlmita ning Tarbijal on võimalik sõlmida vaidlusalused
       lepingud uue Saue Kadaka elurajooni vee-ettevõtjaga.
7.     Kompromisslepingu sõlmimisega loetakse Tarbija poolt Infrale tasutuks
       kinnistuga (registriosa nr. 9151202) seotud kõik nõuded seoses veevarustuse ja
       reovee ärajuhtimise teenuse osutamisega (ka varasemalt omandatud/võõrandatud)
       va punktis 3 nimetatud summa.



                                                                                     2(4)
                                                                      Tsiviilasi nr: 2-12-51564

8.    Pooled kinnitavad vastastikku, et neil puuduvad kompromissi kinnitamise määruse
      jõustumise järgselt teineteise suhtes mistahes kompromisslepingus kajastamata
      nõuded seoses veevarustuse ja heitvee ärajuhtimise teenuse osutamisega Saue
      Kadaka elurajoonis.
9.    Pooled loobuvad kompromissi kinnitamise ja tsiviilasja lõpetamise määruse peale
      kaebuse esitamise õigusest.
10.   Poolte menetluskulud jäävad nende endi kanda

II Tühistada Harju Maakohtu 30.06.2016 otsus TT puudutavas osas.
III Lõpetada käesoleva tsiviilasja menetlus TT suhtes.
IV Poolte menetluskulud jäävad poolte endi kanda.
V Jätta rahuldamata TT taotlus hagiavalduselt tasutud riigilõivust poole tagastamiseks
A.Kuningas ja partnerid OÜ arveldusarvele nr EE262200221014012203.
VI Määruse peale ei saa esitada määruskaebust.

Hagi ja selle aluseks olevad asjaolud
  1. 05.12.2012 esitasid V-VP, MV, AM, AS, AK, AP, AE, HK, JG, KT, MS, OS, RP,
       RK, SK, TT, TT, TV, AJ, AK, RP ja TI (edaspidi hagejad) hagi Harju Infra OÜ
       (edaspidi kostja) vastu veevarustuse ja reovee ärajuhtimise teenuste osutamise lepingu
       sõlmimiseks kohustamiseks.
  2. Vastavalt 15.06.2012 nädalalehes Saue Sõna avaldatud teadaandele edastati Saue linna
       Kadaka elurajooni elanikele kostja poolt Reovee ärajuhtimise teenuste müügilepingu
       ja selle lisaks olev Ühisveevärgi ja kanalisatsiooniga liitumislepingu tekstid. Vastavalt
       lepingutega kaasas olnud kaaskirjale paluti kinnisasja omanikel tagastada
       allkirjastatud lepingud Harju Infra OÜ kontorisse hiljemalt 30.06.2012. Saue linna
       elanikud, olles tutvunud lepingu tingimustega, jõudsid järeldusele, et halduslepingu
       projektid ei taga tarbijate huvisid määral, mil haldusleping nende tagamist võimaldab.
       Hagejad ei soovinud allkirjastada neile edastatud lepinguid, kuna leidsid lepingud
       olevat nende huvisid kahjustavad ja/või elanike huvidega mittearvestavad ning nn
       peale sunnitud.

Kostja vastuväited
   3. Kostja hagi ei tunnistanud ja palus jätta selle rahuldamata.

Esimese astme kohtu otsus
   4. Harju Maakohus tegi 30.06.2016 otsuse, millega rahuldas hagi ja kohustas kostjat
      hagejatega sõlmima veevarustuse ja reovee ärajuhtimise teenuste müügileping koos
      lisadega kohtuotsuse resolutsioonis näidatud tingimustel, kulud jättis kohus Kostja
      kanda.


Apellatsioonkaebus
   5. Harju Maakohtu otsuse peale esitas kostja apellatsioonkaebuse, milles palub maakohtu
       otsuse tühistada ning teha asjas uus otsus, millega jätta hagi rahuldamata ning
       menetluskulud hagejate kanda.

Vastustaja seisukoht



                                                                                           3(4)
                                                                           Tsiviilasi nr: 2-12-51564

    6. Vastustaja vaidles apellatsioonkaebusele vastu ja palus jätta selle rahuldamata ning
       menetluskulud apellandi kanda.

Menetluse käik
  7. 20.10.2016 esitasid apellant ja vastustaja (edaspidi pooled) Tallinna Ringkonnakohtule
      taotluse, milles paluvad kinnitada ülaltoodud tingimustega kompromissi ja mille
      kinnitamise korral paluvad nad tsiviilasjas menetluse lõpetada.

Ringkonnakohtu määruse põhjendused
   8. Tallinna Ringkonnakohus, tutvunud tsiviilasja materjalidega, leiab, et poolte poolt
       kohtule esitatud kompromiss tuleb kinnitada, vaidlustatud maakohtu otsus tuleb
       kompromissi kinnitamise tõttu vastustajat puudutavas osas tühistada ja tsiviilasja
       menetlus tuleb vastustaja suhtes lõpetada.
   9. TsMS § 430 kohaselt võivad menetlusosalised käsutada menetlusõigusi kompromissi
       sõlmimise teel. Kohus võib keelduda kompromissi kinnitamisest üksnes juhul, kui
       esineb mõni seaduses sätestatud alus. Vastavad alused on seaduses sätestatud
       ammendavalt. Kohtu hinnangul käesolevas tsiviilasjas selliseid aluseid ei esine.
       Kompromissi kinnitamise korral kuulub maakohtu otsus vastustajat puudutavas osas
       tühistamisele ja tsiviilasja menetlus vastustaja suhtes lõpetamisele (TsMS § 645 lg 1).
   10. Pooled on avaldanud, et nad on TsMS §-s 432 sätestatud kompromissi kinnitamise
       tagajärgedest teadlikud, tingimustest aru saanud ning nendega nõus.
   11. TsMS § 168 lg 3 kohaselt kannavad pooled kompromissi sõlmimise korral oma
       menetluskulud ise, kui nad ei ole kokku leppinud teisiti. Pooled teisiti kokku leppinud
       ei ole, mistõttu tuleb menetluskulud eeltoodust ja kompromisslepingust tulenevalt jätta
       poolte endi kanda.
   12. Hageja taotles kompromissi sõlmimise tõttu hagiavalduse esitamisel tasumisele
       kuulunud riigilõivust poole, s.o 150,00 euro, tagastamist A.Kuningas ja partnerid OÜ
       arveldusarvele nr EE262200221014012203. Tsiviilasja toimiku materjalide kohaselt
       on hagejad tsiviilasjas esitatud hagiavalduselt tasunud riigilõivu kokku 300 eurot (I kd,
       tlk 104). TsMS § 150 lg 3 kohaselt ei tagastata avalduse läbi vaatamata jätmisel või
       menetluse lõpetamisel kompromissi kinnitamise või hagist loobumise tõttu eelnevas
       kohtuastmes tasutud riigilõivu. Eeltoodust tulenevalt jätab ringkonnakohus hageja
       poolt esitatud taotluse hagiavalduselt tasutud riigilõivust poole tagastamiseks
       rahuldamata.
   13. TsMS § 661 lg 4 kohaselt võib poolte kokkuleppel määruskaebuse esitamise tähtaega
       hagimenetluses lühendada või määruskaebuse esitamise õiguse välistada. Kuivõrd
       pooled loobusid määruse peale kaebuse esitamise õigusest, ei ole käesolevat määrust
       võimalik vaidlustada.

/allkirjastatud digitaalselt/   /allkirjastatud digitaalselt/   /allkirjastatud digitaalselt/
Krista Kirspuu                          Iko Nõmm                        Ande Tänav
kohtunik                                kohtunik                        kohtunik




                                                                                                4(4)

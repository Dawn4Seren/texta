                              KOHTUOTSUS
                                 EESTI VABARIIGI NIMEL

Kohus                                Tartu Ringkonnakohus
Kohtukoosseis                        Agu Timmi, Tiina Pappel, Madis Ernits
Otsuse tegemise aeg ja koht          27.10.2016, Tartu
Haldusasja number                    3-14-52404
Haldusasi                            Aleksandr Jelizarovi kaebus Tallinna Vangla
                                     kinnipidamistingimustega tekitatud mittevaralise kahju
                                     hüvitamiseks
Vaidlustatud kohtulahend             Tartu Halduskohtu 25.08.2015. a otsus
Menetluse alus ringkonnakohtus       Tallinna     Vangla    ja    Aleksandr      Jelizarovi
                                     apellatsioonkaebused
Asja läbivaatamine                   Kirjalik menetlus
Menetlusosalised                     Kaebaja Aleksandr Jelizarov
                                     Vastustaja Tallinna Vangla

 RESOLUTSIOON

       1.     Jätta vastustaja apellatsioonkaebus rahuldamata, rahuldada kaebaja
       apellatsioonkaebus osaliselt ning tühistada Tartu Halduskohtu 25.08.2015. a
       otsuse resolutsiooni punkt 2. Teha vastavas osas uus otsus, millega mõista Tallinna
       Vanglalt kaebaja kasuks välja mittevaralise kahju hüvitis 750 eurot ning muuta
       sellega seonduvalt halduskohtu otsuse põhjendusi vastavalt käesoleva otsuse
       põhjendustele.
       2.     Mõista Tallinna Vanglalt Eesti Vabariigi kasuks riigituludesse välja
       esimese astme ja apellatsiooniastme menetluskulud (riigilõiv) summas 45 eurot.
       Ülejäänud menetluskulud (riigilõiv) summas 460,80 jätta Eesti Vabariigi kanda.

 EDASIKAEBAMISE KORD

 Otsuse peale võib esitada kassatsioonkaebuse otse Riigikohtule 30 päeva jooksul otsuse
 avalikult teatavakstegemise päevast, s.o hiljemalt 28.11.2016 (HKMS § 212 lg 1).
 Kassatsioonkaebus võidakse lahendada kohtuistungit korraldamata kirjalikus menetluses, kui
 kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
 avaldanud soovi kohtuistungist osa võtta.




  ASJAOLUD JA MENETLUSE KÄIK
1.     Kaebaja viibis Tallinna Vanglas perioodidel 09.01.2011–26.04.2011 ja 10.02.2012–
08.05.2013. Perioodil 09.01.2011–26.04.2011 oli kaebaja süüdimõistetu staatuses. Perioodil
10.02.2012–07.02.2013 oli kaebaja vahistatu staatuses ja ta viibis ööpäev läbi lukustatud
kambris. Perioodil 08.02.2013–08.05.2013 rakendati kaebaja suhtes vangistusseaduse
(VangS) § 14 lg-t 3 ja kinnipeetav viibis vangla sisekorraeeskirja (VSkE) § 8 lg-st 4 tulenevalt
lukustatud kambrites (tl 39p).

2. Tallinna Vanglas viibitud ajal paiknes kaebaja järgmiselt (tl 39p):
- kamber 228 perioodil 09.01.2011–26.04.2011;
- kamber 318 perioodil 10.02.2012–17.07.2012;
- kamber 352 perioodil 18.07.2012–07.02.2012;
- kamber 145 perioodil 08.02.2013–16.04.2013;
- kamber 143 perioodil 17.04.2013–08.05.2013.

3. Kaebaja esitas 09.01.2014 Tallinna Vanglale mittevaralise kahju hüvitamise taotluse
(tl 21-21p, 23-24). Kaebaja palus hüvitada seoses nõuetele mittevastavate elutingimustega
tekitatud mittevaralise kahju 15 eurot Tallinna Vanglas viibitud iga päeva eest perioodil
02.02.2010–26.04.2011 ja 08.02.2013–08.05.2013. Tallinna Vangla jättis 03.10.2014. a
vastusega nr 518/14/812-6 (tl 13-15) kaebaja kahju hüvitamise taotluse osas, mis puudutas
kinnipidamistingimusi enne 09.01.2011 läbi vaatamata ja muus osas rahuldamata.

4. Kaebaja esitas 12.10.2014 (registreeritud 13.10.2014) Tartu Halduskohtule kaebuse (tl 13),
milles palus, et kohus mõistaks Tallinna Vanglat välja kaebajale tekitatud kahju eest
hüvitisena 15 eurot iga Tallinna Vanglas perioodidel 09.01.2011–26.04.2011 ja 10.02.2012–
08.05.2013 viibitud päeva eest.
Kaebaja selgitas, et kõikides kambrites, kus ta viibis, oli vaba põrandapinda isiku kohta alla
3 m2, mis on Euroopa Inimõiguste ja põhivabaduste kaitse konventsiooni (EIÕK) art 3
rikkumine. Kaebaja märkis, et rikkumisest sai ta teada lahendist Tunis vs. Eesti. Kaebaja oli
seisukohal, et kambri pinna hulka ei tule arvestada mööbli ja WC alla jäävat pinda. Kuus
inimest oli surutud umbes 15 m 2 suurusele alale. Puudus jahutus, mistõttu oli suvel väga
palav. Lisaks oli niiske, haises ja kondentsvesi tilkus, laes oli paar 60W hõõglampi ilma
kupliteta. Sellises ruumis tuli viibida 23 tundi ööpäevas. Jalutamisvõimalus oli üks tund
päevas 15 m2 suuruses jalutusboksis, mida tuli jagada kuuel inimesel.

5. Tallinna Vangla palus kaebusele esitatud vastuses (tl 39-42) jätta kaebus rahuldamata.
Tallinna Vangla selgitas, et perioodil 09.01.2011–26.04.2011 oli kaebaja süüdimõistetu
staatuses ning sel ajal oli tema kamber avatud vähemalt 4 tundi ööpäevas. Lisaks sai kaebaja
sel ajal liikuda ka 37,4 m2 suuruses koridoris. Kaebajale võimaldati spordisaali kasutamist.
Tallinna Vangla oli seisukohal, et kinnipidamistingimused vastasid kehtivale õigusele.
Tallinna Vangla leidis, et WC ja mööbli alla jääv pind tuleb kambri põrandapinna suuruse
arvestamisel välja arvata. Muid etteheited seoses vangistustingimustega kaebaja kohtueelses
menetluses välja toonud ei ole. Asjaolu, et kaebaja tundis enda väitel hirmu selle ees, et
„kitsastes oludes“ liikudes võib teiste riivamine põhjustada tülisid ja „arveteklaarimisi“, ei
tähenda, et tegemist oleks inimväärikuse alandamisega.
Perioodid, kus kambris oli maksimaalselt kuus inimest, ei olnud märkimisväärselt pikad.
Lisaks ei viibinud kaebaja Tallinna Vanglas järjest vaid kahel erineval perioodil. Kaebajale oli
igapäevaset tagatud ühetunnine jalutuskäik värskes õhus. Selle aja jooksul oli tal võimalik
muu hulgas ka kehakultuuriga tegeleda. Lisaks oli ka kambris piisavalt ruumi, et enda
keharaskust kasutades erinevaid võimlemisharjutusi teha.


                                               2
Kui kaebaja Tallinna Vanglas viibides leidis, et vangla tema õigusi rikub, oli tal võimalik
sellekohase märgukirja või selgitustaotlusega vangla poole pöörduda. Kaebaja seda aga
teinud.
Arvestades Tallinna Vangla tingimusi kogumis, ei olnud need inimväärikust alandavad:
kambrites oli osaliselt avatav aken, mis tagas ventilatsiooni ja loomuliku valgustatuse, lisaks
elektrilambid, nõutava temperatuuri taganud keskküttesüsteem, kambris oli magamisruumist
eraldatud ja veega tualett ning kraanikauss, samuti võimaldati kinnipeetavatel duši kasutamist,
voodipesu vahetati reeglina kaks korda kuus. Vastustaja selgitas, et kaebajale oli tagatud
infovajaduse rahuldamine ning ligemale iga kahe nädala tagant võimalus laenutada Tallinna
Vangla raamatukogust raamatuid, samuti väljastas vangla vahistatutele ajalehti, loa alusel
väljastati kambritesse isiklikke raadioid, televiisoreid ja muid meelelahutusliku iseloomuga
esemeid, sisseoste võimaldati vahistatutel sooritada reeglina kaks korda kuus, usuliste
vajaduste rahuldamiseks oli võimalus kohtuda individuaalselt vangla kaplaniga, vahistatute
käsutuses olid ka vangla sotsiaaltöötajad, psühholoogid ning meditsiinipersonal, vahistatutele
oli tagatud toitlustamise kolm korda päevas, samuti võimaldati vahistatutel iga päev värskes
õhus jalutamist.
Vangla oli seisukohal, et mittevaralise kahju hüvitamise nõude esitamise ajendiks oli üksnes
võimalik rahaline kasu. Vangla tegevus ei olnud õigusvastane, samuti ei nähtu, et kaebajale
oleks vangla tegevuse tulemusel kahju tekkinud, siis puuduvad alused ka mittevaralise kahju
hüvitamiseks.

6. Tartu Halduskohus rahuldas 25.08.2015. a otsusega (tl 64-67p) kaebuse osaliselt ja mõistis
Tallinna Vanglalt kaebaja kasuks välja 521 eurot.
Tartu Halduskohus leidis, et isikliku ruumi pindala arvutamisel tuleb kambri üldpindalast
välja jätta tualeti alune pind ja sisse arvata mööblialune pind. Tartu Halduskohus viitas
sealjuures otsustele Tunis vs. Eesti ja Jevšik vs. Sloveenia.
Esitatud andmete järgi viibis kaebaja kambrites, kus vaba pinda ühe isiku kohta oli alla 2,5 m 2
230 päeval, pinda isiku kohta vahemikus 2,5–2,99 m2 95 päeval ja pinda isiku kohta 3,0 ja
enam 236 päeval. Seega rikuti kaebaja suhtes 230 päeval õigusaktidest tulenevaid nõudeid.
Samas vastustaja andmete järgi viibis kaebaja perioodil 09.01.2011–26.04.2011vanglas
süüdimõistetu staatuses, mis tähendab, et kaebaja ei viibinud sel ajal 23 tundi kinnises
kambris, vaid tal oli avatud osakonnas olles 4 tunnil võimalus kambrist väljas käia ja seega
suuremad liikumisvõimalused. Seega viibis kaebaja avatud osakonna kambrites, kus vaba
põrandapinda oli alla 2,5 m2 69 päeval ja alla 3,0 m2 105 päeval. Kinnises osakonnas viibis
kaebaja alla 2,5 m2 vaba põrandapinnaga kambris isiku kohta 161 päeval, vaba
põrandapinnaga alla 3 m2 kokku 220 päeval. Kaebaja viibis kinnises osakonna kambrites, kus
põrandapinda ühe kinnipeetava kohta oli alla 3 m2 ning kus tema liikumisvõimalused olid
piiratumad, puudus ka võimalus spordiga tegelemiseks, kokku 220 päeva. Kinnises osakonnas
viibis kaebaja vahistatuna, samuti perioodil 08.02.2013–08.05.2013 VSkE § 8 lg 4 alusel, 23
tundi ööpäevas lukustatud kambris. Eeltoodu alusel leidis halduskohus, et kaebaja
elamistingimused tulenevalt põrandapinna suurusest tuleb 220 päeva osas tunnistada
õigusvastaseks ja inimväärikust alandavaks.
Kambri tingimusi põrandapinna suurusest tulenevalt avatud osakonnas tervikuna, samuti
tingimusi kinnises osakonnas, kus põrandapinda ühele isikule oli vähemalt 3 m2, halduskohus
õigusvastaseks ei pidanud. Põrandapind isiku kohta 3,0 m 2 ja enam ületab ka kuni 31.12.2013
kehtinud VSkE nõude ning EIÕK praktikast tuleneva miinimumnõude. Arvestades, et
kambreid oli akna kaudu võimalik õhutada, kaebajal oli võimalik ühe tunni jooksul värskes
õhus viibida, kaebajale oli tagatud duši kasutamise võimalus kord nädalas, kambrid olid
valgustatud, ei saa kinnipidamistingimusi sellises olukorras pidada väärikust alandavateks ja
vastustaja tegevust õigusvastaseks. Avatud osakonnas viibimise ajal oli kaebajal lisaks
eelnevalt väljatoodule kaebajale tagatud võimalus täiendavaks liikumiseks 37,4 m2 suuruses

                                               3
koridoris, ta sai kasutada spordisaali kord nädalas graafiku alusel. Seega ei lugenud
halduskohus avatud osakonnas viibimise aja tingimusi, millistes kaebaja viibis, sõltumata
vaba põrandapinna suurusest, inimväärikust rikkuvaks.
Kaebaja esitas halduskohtule täiendavas selgituses (tl 10-12), et kambrites oli tohutult palav,
kõik oli niiske, haises ja kondentsvesi tilkus, laes oli paar 60 W hõõglampi ilma kupliteta.
Halduskohus jättis need kaebaja poolt kambri tingimusi ilmestama pidavad asjaolud
tähelepanuta, kuna kaebaja ei olnud neid asjaolusid kohustulikus kohtueelses menetluses välja
toonud ja vastustaja ei saanud selles osas varasemalt seisukohta avaldada.
Tartu Halduskohus selgitas, et süü puudumise tõendamiskoormis lasub vastustajal. Vastustaja
ei ole tõendanud süü puudumist. Kambrite ülerahvastatus oli tingitud vanglate üldisest
ruumikitsikusest. Seetõttu leidis halduskohus, et RVastS § 7 lg-s 1 viidatud
õiguskaitsevahendite kasutamata jätmine antud juhul ei takista hüvitusnõude rahuldamist.
Halduskohus leidis, et kaebaja kannatused ei olnud rasked. See nähtus asjaolust, et kaebaja ei
pöördunud Tallinna Vanglas viibimise ajal või vahetult pärast seda nõuetega vangla või
kaebustega kohtu poole. Saab järeldada, et kahju hüvitamise taotluse esitas ta alles pärast
teadasaamist EIK lahendist Tunis vs. Eesti. Halduskohus oli seisukohal, et rahaliselt kuulub
hüvitamisele ainult periood, millal kaebaja viibis kinnises osakonnas kambrites, kus ühe
kinnipeetava kohta oli põrandapinna suurus alla 3 m 2 ja kus kaebaja pidi kambris viibima
vähemalt 23 tundi ööpäevas. Selliseid päevi oli kokku 220. Eespool kirjeldatud asjaolusid
kogumis hinnates oli halduskohus seisukohal, et kaebaja kasuks tuleb välja mõista 161 päeva
eest, mil ühele kinnipeetavale oli kinnises osakonnas vähem kui 2,5 m 2 kambri põrandapinda
403 eurot ja 59 päeva eest, kui põrandapind ühe isiku kohta oli vähemalt 2,5 m 2 kuid vähem
kui 3 m2, 118 eurot, kokku 521 eurot. Halduskohus arvestas hüvitise suuruse määramisel, et
kambrites, kus kaebaja vaidlusalusel perioodil viibis, oli kinnipeetavate arv pidevalt
muutunud ja sellega koos ka muutus vaba põrandapinna suurus. Lisaks oli vastustaja välja
toonud, et kambrites oli ka vahistatutel tagatud teatud meelelahutus, neil oli võimalus
laenutada iga kahe nädala tagant vangla raamatukogust raamatuid, lugeda ajalehti, samuti
väljastati loa alusel nende kambritesse isikikke raadioid ja televiisoreid. Sisseoste oli võimalik
sooritada kaks korda kuus. Vahistatute käsutuses olid vangla sotsiaaltöötajad, psühholoogid
ning meditsiinipersonal. Halduskohus ei tuvastanud muid asjaolusid, mis oleksid võinud
süvendada rikkumise mõju kaebajale või mille kumulatiivne toime koos isikliku ruumi
vähesusega oleks muutnud kaebajale tekkinud mittevaralise kahju olemust.

MENETLUSOSALISTE PÕHJENDUSED RINGKONNAKOHTUS

7. Tallinna Vangla ja kaebaja esitasid Tartu Halduskohtu 25.08.2015. a otsuse peale
apellatsioonkaebused.

Tallinna Vangla apellatsioonkaebus

8. Tallinna Vangla palub apellatsioonkaebuses (tl 75-78p) tühistada halduskohtu otsuse
osas, millega halduskohus rahuldas kaebuse osaliselt ja mõistis kaebaja kasuks välja hüvitise
summas 521 eurot, ning teha asjas uue otsuse, millega jätta kaebus rahuldamata.
Vastustaja leiab, et põrandapinna arvutamisel tuleb kambri üldpinnast arvutamisel välja jätta
WC alune pind. Vangla tegevus vastas siseriiklikule õigusele ja oli seeläbi õiguspärane. EIK
seisukohad isikliku ruumi küsimuses ei ole olnud niivõrd järjepidevad, et apellant pidanuks
neid siseriiklikust õigusest olulisemaks pidama. Eesti riik ei saa varasemat õiguspraktikat ja
esinenud olukordi muuta, mistõttu saab õiguspärane halduspraktika muutuda õigusvastaseks
alles rikkumise tuvastamisel. Vastustaja ei nõustu Tartu Halduskohtu seisukohaga, et vangla ei
ole tõendanud süü puudumist. Tartu Halduskohus ei ole tõendeid kogumis hinnanud.
Halduskohus ei põhjendanud, miks kõik muud õigused, mis olid kinnipeetavale tagatud, ei

                                                4
kompenseeri ja ei tasakaalusta vähest põrandapinda. Halduskohus ei ole arvesse võtnud, et
kaebajale oli igapäevaselt tagatud ühetunnine jalutuskäik värskes õhus, mis andis võimaluse
ka kehakultuuriga tegelemiseks. Lisaks on kambris piisavalt ruumi, et enda keharaskust
kasutades erinevaid võimlemisharjutusi. Halduskohus ei ole kaalunud iga asjaolu osatähtsust,
ega seda, millist kaalu omasid kõik muud tingimused, mis kaebajale olid õiguspäraselt
tagatud, võrreldes põrandapinnaga. Halduskohus on jätnud hindamata, kuidas oleks kaebaja
õigused olnud rohkem kaitstud, kui talle olnuks maksimaalselt 0,35 m2 suurem põrandapind.

9. Kaebaja palub apellatsioonkaebustele esitatud vastuses (tl 105-106) jätta vastustaja
apellatsioonkaebus rahuldamata.
Kaebaja leiab, et siseriiklik õigus oli oluline hetkeni, mil Eesti ei olnud end rahvusvaheliste
lepingutega sidunud. Kaebajal puudus igasugune kambriväline tegevus. Oluline ei ole
ruutmeetrite arv vaid kõiki asjaolusid tuleb arvestada kogumis. Kaebaja on seisukohal, et
sarnase sisuga asjades tehakse sarnane otsus ilma asja sisuliselt läbi vaatamata. Kaebaja viibis
sarnastes tingimustes Tunisega, olukord ei olnud muutunud.

Kaebaja apellatsioonkaebus

10. Kaebaja palub apellatsioonkaebuses (tl 8485p, 92) halduskohtu otsuse osaliselt tühistada
ja kaebuse rahuldada.
Kaebaja on seisukohal, et kuivõrd kohtule on teada Tallinna Vanglas valitsenud tingimused, ei
pidanud kaebaja vanglale esitatud kahjunõudes vajalikuks lugeda üles kõiki asjaolusid seoses
kambris valitsenud olmetingimustega. Kaebaja hinnangul tuleb asjaolusid vaadata kogumis
ning lähtuda ei saa üksnes tabelisse kantud numbritest.

11. Tallinna Vangla palub apellatsioonkaebustele esitatud vastuses (tl 100-101) jätta kaebaja
apellatsioonkaebus rahuldamata.
Tallinna Vangla jääb oma varasemalt esitatud seisukohtade juurde. Tallinna Vangla
kinnipidamistingimused võisid kaebajale tekitada küll teatud ebameeldivusi, ent tegemist ei
saanud olla märkimisväärselt tajutava alandusega ning seetõttu saab apellandi õiguste
rikkumist pidada ilmselgelt väheintensiivseks. Kuna vangla tegevus ei olnud õigusvastane,
samuti ei nähtu, et kaebajale oleks vangla tegevuse tulemusel kahju tekkinud, siis puuduvad
alused ka mittevaralise kahju rahas hüvitamiseks.

RINGKONNAKOHTU PÕHJENDUSED

12. Ringkonnakohus leiab, et vastustaja apellatsioonkaebus tuleb jätta rahuldamata ja kaebaja
apellatsioonkaebus tuleb osaliselt rahuldada. Ringkonnakohus tühistab Tartu Halduskohtu
25.08.2015. a otsuse resolutsiooni p 2, millega mõisteti vastustajalt kaebaja kasuks välja
mittevaralise kahju hüvitis 521 eurot. Ringkonnakohus teeb tühistatud osas uue otsuse,
millega mõistab Tallinna Vanglalt kaebaja kasuks välja mittevaralise kahju hüvitise 750 eurot
ning muudab eelnevast tulenevalt halduskohtu otsuse põhjendusi vastavalt käesoleva otsuse
põhjendustele.

13. Ringkonnakohus hindab esmalt, kas kaebaja kinnipidamistingimused olid kambripinna
suurust, kaebaja kinnipidamise režiimi ning muid tingimusi arvestades õigusvastased ja
väärikust alandavad (I); seejärel hindab kahjuhüvitise suurust (II) ning lahendab lõpuks
apellatsioonkaebused ja menetluskulude küsimuse (III).

                                               I


                                               5
14. Ringkonnakohus hindab, kas kaebaja kinnipidamistingimused olid perioodil 09.01.2011–
26.04.2011 ja 10.02.2012–08.05.2013 kambripinna suurust, kaebaja kinnipidamise režiimi
ning muid tingimusi arvestades õigusvastased ja väärikust alandavad.

15. Vastustaja tegevuse õiguspärasust kaebaja kinnipidamisel viimasele võimaldatud isikliku
ruumi suuruse osas ei saa hinnata üksnes VSkE § 6 lg-s 6 sätestatud minimaalse põrandapinna
nõude alusel. Riigikohus on selgitanud: „Ka ratifitseeritud välisleping võib isikule luua kohtus
kaitstava subjektiivse õiguse, kui välislepinguga korraldatakse riigisiseseid suhteid ja seda
pole vaja konkretiseerida Eesti õigusega (…). Eesti seaduse või määruse ning ratifitseeritud
välislepingu vastuolu korral kohustab PS § 123 lg 2 kohtuid jätma seaduse või määruse
kohaldamata. Halduse tegevuse kooskõla riigisisese õigusega ei anna seega garantiid tegevuse
õiguspärasuse suhtes. (…) Riigisiseselt kehtis vaidlusalusel VSkE § 6 lg 6 v.r, mis nägi
kinnipeetavale kambris ette vähemalt 2,5 m 2 põrandapinda. (…) Lisaks VSkE-le pidid
vanglad arvestama muid õigusnorme, sh PS §e 10 ja 18 ning EIÕK art-t 3, mis võisid
sõltuvalt kinnipidamise asjaoludest kohustada tagama suuremat põrandapinda (…). Seepärast
ei eelda EIK praktika arvestamine nn põrandapinna kaasustes VSkE § 6 lg 6 v.r kohaldamata
jätmist“ (RKHKo 09.12.2015, 3-3-1-42-15, pd 1011). Alates 01.01.2014 kehtib riigisiseselt
VSkE § 6 lg 6, mille kohaselt tuleb kambris tagada kinnipeetavale vähemalt 3 m 2
põrandapinda. Kaebaja kambri tingimuste õiguspärasuse hindamisel tuleb niisiis lähtuda nii
VSkE § 6 lgst 6 v.r kui ka PS §-dest 10 ja 18 ning EIÕK art-st 3 ning viimasele EIK poolt
antud tõlgendustest. Kuna PS § 18 ja EIÕK art 3 tagavad väärikuse alandamise keelu, siis on
juhul, kui tegemist on väärikust alandavate tingimustega, tegemist ka vangla õigusvastase
tegevusega. Eeltoodut arvestades on halduskohus põhjendatult lähtunud kambri põrandapinna
suuruse määramisel lisaks siseriiklikule õigusele ka EIK poolt esile toodud kriteeriumitest.

16. EIÕK art 3 ega PS §-d 10 ja 18 ei kehtesta täpset piiri, mil seadusliku kinnipidamisega
kaasnevad tavapärased kannatused lähevad üle väärikust alandavaks kohtlemiseks
(RKHKo 09.12.2015, 3-3-1-42-15, p-d 13-15). EIK on selgitanud, et tugeva eelduse, et
tegemist on alandava kohtlemise ja EIÕK art 3 rikkumisega, loob see, kui rikutud on kasvõi
ühte järgmistest nõuetest: a) igal kinnipeetaval peab olema kambris isiklik magamisase; b) iga
kinnipeetava käsutuses peab olema vähemalt 3 m² põrandapinda; c) kambri suurus peab
võimaldama kinnipeetaval mööbliesemete vahel vabalt liikuda (EIKo 10.01.2012, 42525/07 ja
60800/08 – Ananyev jt vs. Venemaa, p 148). Kui põrandapinda ühe kinnipeetava kohta on alla
3 m2, siis võib üsna kindlalt eeldada, et isikut on kinni peetud inimväärikust rikkuvates
tingimustes, kuid kinnipidamistingimused kogumis võivad selle eelduse siiski kummutada.
(EIKo 20.10.2016, 7334/13 – Muršic vs. Horvaatia, p-d 123-124). Samas on aga eeldusi
keeruline ümber lükata, kui põrandapinda on märkimisväärselt vähem kui 3 m 2 ja inimest on
neis tingimustes kinni peetud pikka aega (EIKo 20.10.2016, 7334/13 – Muršic vs. Horvaatia,
pd 151153). 3 m²-st väiksema kambripinna mõjusid võivad tasandada ja väärikuse alandamise
välistada muud kinnipidamistingimused, kui on tagatud liikumisvabadus vangla või osakonna
piires, võimalus viibida väljaspool kambrit ning kinnipidamisasutuse üldine nõuetekohasus
(nt EIKo 17.10.2013, 9967/06 – Belyayev vs. Venemaa, p-d 3336; 06.02.2014, 2689/12 –
Semikhvostov vs. Venemaa, p 79; 20.10.2016, 7334/13 – Muršic vs. Horvaatia, p-d 97, 101,
132-134, 138139). Ruumi kitsikust kompenseerivad asjaolud peavad üldjuhul esinema aga
kumulatiivselt ja aktsepteeritavad võivad olla vaid lühikesed, harva esinevad ja ebaolulised
kõrvalekalded (EIKo 20.10.2016, 7334/13 – Muršic vs. Horvaatia, p-d 130, 138). Võimalus
liikuda üks tund päevas väljaspool kambrit ei ole ruumikitsikuse neutraliseerimiseks piisav
(EIKo 09.01.2014, 5747/10 – Jevšnik vs. Sloveenia, p 23). Riigikohus on leidnud, kui


                                               6
kinnipeetava käsutuses ei ole vähemalt 3 m2 põrandapinda, loob see asjaolu iseseisvalt tugeva
eelduse, et tegemist on alandava kohtlemise ja EIÕK art 3 rikkumisega (RKHKo 09.12.2015,
3-3-1-42-15, p-d 14 ja 21). Väiksemast kui 3 m 2 põrandapinnast isiku kohta tulenevaid
negatiivseid mõjusid võivad tasandada ja väärikuse alandamise välistada muud
kinnipidamistingimused kogumis, sh kinnipeetava liikumisvabaduse ulatus vangla või
osakonna piires. Samas on oluline kohtlemise kestus (RKHKo 27.05.2016, 331-21-16, p 9).
Asjades, kus isiklik ruum jääb vahemikku 3–4 m 2, saab EIÕK art 3 rikkumisega olla tegemist
vaid juhul, kui isiku olukorda raskendasid muud puudused, iseäranis seoses värskes õhus
jalutamise võimalusega, juurdepääsuga loomulikule valgusele või värskele õhule,
ventilatsiooni või küttega, tualettruumi kasutamise privaatsusega või põhiliste sanitaar- ja
hügieeninõuetega (nt EIKo 10.01.2012, 42525/07 ja 60800/08 – Ananyev jt vs. Venemaa,
p 149; 05.04.2012, 8968/08 – Jirsák vs. Tšehhi, p 64; 20.10.2016, 7334/13 – Muršic vs.
Horvaatia, p 139).

1. Riigikohus on hiljutistes lahendites leidnud, et minimaalselt nõutava põrandapinna
arvutamisel Tallinna Vanglas tuleb kambris oleva WC alune ja mööblialune pind arvesse võtta
(RKHKo 06.10.2016, 3-3-1-43-16, p 10; 15.06.2016, 3-3-1-16-16, p 10; 27.05.2016, 3-3-1-
21-16, p 8). EIK aga on viimases kambripinda puudutavas otsuses selgelt öelnud, et kambri
pindalast tuleb enne kogupinna jagamist seal viibinud isikute arvuga välja arvata tualettruumi
pindala (EIKo 20.10.2016, 7334/13 – Muršic vs. Horvaatia, p 114, 149). Ringkonnakohus
lähtub EIK lahendist ja jätab minimaalselt nõutava põrandapinna arvutamisel arvestamata
kambris oleva WC aluse pinna.

17. Eelnevat aluseks võttes esitab ringkonnakohus kaebaja käsutuses olnud pinna arvestuse
kambrite ja perioodide kaupa ülevaatlikkuse huvides järgnevas tabelis:

                                                    kambri
kambri                          päevad              pindala kambri         arvestuslik pind
       alguskuupäev lõppkuupäev
nr                              e arv               wc-ta   täituvus       isiku kohta wc-ta
                                                    (m2)

    228       9.01.2011      9.01.2011          1     14,77            3                4,92
             10.01.2011     10.01.2011          1     14,77            4                3,69
             11.01.2011     27.02.2011         48     14,77            6                2,46
             28.02.2011     31.03.2011         32     14,77            5                2,95
              1.04.2011      1.04.2014          1     14,77            4                3,69
              2.04.2011     04.04.1014          3     14,77            5                2,95
              5.04.2011     25.04.2011         21     14,77            6                2,46
             26.04.2011     26.04.2011          1     14,77            5                2,95
    318      10.02.2012     16.02.2012          7     14,46            4                3,62
             17.02.2012     27.02.2012         11     14,46            3                4,82
             28.02.2012      5.03.2012          7     14,46            6                2,41
              6.03.2012      6.03.2012          1     14,46            5                2,89
              7.03.2012     11.04.2012         36     14,46            6                2,41
             12.04.2012     19.04.2012          8     14,46            5                2,89
             20.04.2012     22.04.2012          3     14,46            4                3,62
             23.04.2012      4.05.2012         12     14,46            5                2,89

                                              7
              5.05.2012      7.05.2012          3     14,46           6                 2,41
              8.05.2012     10.05.2012          3     14,46           5                 2,89
             11.05.2012     20.05.2012         10     14,46           6                 2,41
             21.05.2012     27.05.2012          7     14,46           5                 2,89
             28.05.2012     27.06.2012         31     14,46           6                 2,41
             28.06.2012      1.07.2012          4     14,46           5                 2,89
              2.07.2012     17.07.2012         16     14,46           6                 2,41
    352      18.07.2012     20.07.2012          3     21,75           5                 4,35
             21.07.2012     22.07.2012          2     21,75           4                 5,44
             23.07.2012     31.07.2012          9     21,75           5                 4,35
              1.08.2012     21.08.2012         21     21,75           6                 3,63
             22.08.2012     28.08.2012          7     21,75           5                 4,35
             29.08.2012     20.09.2012         23     21,75           6                 3,63
             21.09.2012     25.09.2012          5     21,75           5                 4,35
             26.09.2012     18.11.2012         53     21,75           6                 3,63
             19.11.2012     23.11.2012          5     21,75           5                 4,35
             24.11.2012     27.11.2012          4     21,75           6                 3,63
             28.11.2012     28.11.2012          1     21,75           5                 4,35
             29.11.2012      9.12.2012         11     21,75           6                 3,63
             10.12.2012     13.12.2012          4     21,75           5                 4,35
             14.12.2012     17.12.2012          4     21,75           4                 5,44
             18.12.2012     10.01.2013         24     21,75           6                 3,63
             11.01.2013     15.01.2013          5     21,75           5                 4,35
             16.01.2013     23.01.2013          8     21,75           6                 3,63
             24.01.2013      5.02.2013         13     21,75           5                 4,35
              5.02.2013      7.02.2013          2     21,75           6                 3,63
    145       8.02.2013      5.03.2013         26     14,17           6                 2,36
              6.03.2013     13.03.2013          8     14,17           5                 2,83
             14.03.2013     25.03.2013         12     14,17           6                 2,36
             26.03.2013     26.03.2013          1     14,17           5                 2,83
             27.03.2013     31.03.2013          5     14,17           4                 3,54
              1.04.2013      3.04.2013          3     14,17           5                 2,83
              4.04.2013      4.04.2013          1     14,17           4                 3,54
              5.04.2013      7.04.2013          3     14,17           5                 2,83
              8.04.2013     16.04.2013          9     14,17           6                 2,36
    143      17.04.2013     22.04.2013          6     14,17           6                 2,36
             23.04.2013     24.04.2013          2     14,17           5                 2,83
             25.04.2013     29.04.2013          5     14,17           6                 2,36
             30.04.2013     30.04.2013          1     14,17           4                 3,54
              1.05.2013      7.05.2013          7     14,17           5                 2,83
              8.05.2013      8.05.2013          1     14,17           4                 3,54

18. Eelnevas tabelis on kambri põrandapinna arvutamisel aluseks võetud vastustaja poolt
esitatud kambri ruutmeetrite arv WC-ta. Perioodil 09.01.2011–26.04.2011 oli kaebaja
süüdimõistetu staatuses. Perioodil 10.02.2012–07.02.2013 oli kaebaja vahistatu staatuses ja ta

                                              8
viibis ööpäev läbi lukustatud kambris. Perioodil 08.02.2013–08.05.2013 rakendati kaebaja
suhtes VangS § 14 lg-t 3 ja kaebaja viibis VSkE § 8 lg-st 4 tulenevalt lukustatud kambrites
(tl 39p). Tallinna Vangla esitatud tabelist nähtub, et kaebaja viibis Tallinna Vanglas kokku 561
kalendripäeva kahel erineval perioodil 09.01.2011–26.04.2011 (108 päeva) ja 10.02.2012–
08.05.2013 (453 päeva). Perioodil 09.01.2011–26.04.2011 oli alla 2,5 m2 põrandapinda kinni
peetava isiku kohta kokku 69 päeva, 2,55–2,99 m2 kokku 36 päeva ja üle 3 m2 kokku 3 päeva.
Perioodil 10.02.2012–08.05.2013 oli alla 2,5 m2 põrandapinda kokku 161 päeva, 2,55–2,99
m2 kokku 59 päeva ja üle 3 m2 kokku 233 päeva. Kaebaja viibis kahel perioodil kokku kambris
alla 2,5 m2 põrandapinda kinni peetava isiku kohta 230 päeva ja 2,5–2,99 m2 põrandapinda
kinni peetava isiku kohta 95 päeva, kambrites üle 3,0–3,99 m2 põrandapinda kinni peetava
isiku kohta 166 päeva ning üle 4 m 2 põrandapinda kinnipeetava isiku kohta 70 päeva.
Ringkonnakohus leiab, et 230 päeva, mil kaebaja veetis kambrites, kus kinni peetava isiku
kohta oli alla 2,5 m2 põrandapinda, olid õigusvastased juba vastuolu tõttu siseriikliku VSkE §
6 lgga 6. Riigikohtu otsuse järgi saab väärikust alandavaks RVastS § 9 lg 1 mõttes pidada
isiku selliseid kannatusi, mis ületasid kinnipidamisega kaasnevate kannatuste vältimatu
taseme (RKHKo 15.03.2010, 33193-09, p 11). Ringkonnakohus leiab, et perioodil
10.02.2012–08.05.2013 ületati kinnipidamisega kaasnevate kannatuste vältimatu tase kokku
220 päeval, sest siis hoiti kaebajat 23 tundi päevas kambris, kus oli alla 3 m 2 põrandapinda
kinni peetava isiku kohta ja sellest 161 päeva oli põrandapinda alla 2,5 m 2. Perioodil
09.01.2011–26.04.2011 viibis kaebaja avatud osakonnas ja tal oli võimalus viibida päevas 4
tundi väljaspool kambrit. Kaebaja sai liikuda 37,4 m2 suuruses koridoris (tl 39p) ja lisaks sai
kaebaja sel perioodil kasutada ka spordisaali (tl 40p). Ringkonnakohtu hinnangul aga ei saa
Tallinna Vangla pakutud liikumisvõimalused sel perioodil tasandada ruumikitsikust osas, mil
kaebaja pidi viibima kambris (järjest 48 päeva ja 21 päeva), kus põrandapinda oli ühe kinni
peetava isiku kohta vähem kui VsKE § 6 lg-s 6 v.r sätestatud 2,5 m2. Samuti ei saanud
laialdasemad liikumisvõimalused piisavalt tasandada ülerahvastatusest tingitud negatiivseid
mõjutusi kokku 36 (32+3+1) päeval, mil kambris oli 2,95 m 2 põrandapinda kinni peetava
isiku kohta, sest need päevad vaheldusid perioodidega, mil kaebaja viibis pikalt kambris, kus
põrandapinda oli kinnipeetava kohta alla 2,5 m2. Perioodil 09.01.2011–26.04.2011, mis
koosnes 108 päevast, kõigest 3 päeva sai kaebaja viibida kambris, kus kinni peetava isiku
kohta oli üle 3 m2 ruumi. Ringkonnakohus leiab, et juhul, kui kinni peetava isiku käsutuses on
3–3,99 m2 ruumi, on tegemist küll kitsaste oludega, kuid ei pea seda enam väärikust
alandavaks. Seejuures võtab ringkonnakohus arvesse ka seda, et VSkE § 6 lg 6 alates
01.01.2014 kehtiva regulatsiooni järgi on kinnipeetavale kambris ette nähtud vähemalt 3 m 2
põrandapinda, ehk siis sellist kambri suurust peetakse tänase arusaama järgi õiguspäraseks.
Ka EIK praktikast ei nähtu, et ülejäänud eelnimetatud tingimused tingiksid vältimatult
teistsuguse hinnangu, juhul kui kinni peetava isiku käsutuses on 3–3,99 m2 ruumi. Eelnevast
tulenevalt peab ringkonnakohus väärikust alandavaks 230 päeva kambris, kus oli alla 2,5 m2
põrandapinda kinni peetava isiku kohta ja 95 päeval kambris, kus oli 2,5–2,99 m2
põrandapinda kinni peetava isiku kohta.

19. Tallinna Vangla ei nõustu halduskohtuga, et vangla ei ole tõendanud süü puudumist.
Süülisuse osas leiab ringkonnakohus, et seda tuleb eeldada. Riigivastutusnõue lähtub avaliku
võimu kandja avalik-õiguslikus suhtes õigusvastase tegevusega tekitatud kahju hüvitamise
põhimõttest, mis on süüst sõltumatu. Mittevaralise kahju hüvitamise nõude tingimusena
esinev süülisus saab seetõttu olla välistatud vaid erandlikel asjaoludel, mida käesoleval
juhtumil ei esine. Eeltoodut ei lükka ümber ka vastustaja väide inimõiguste dünaamilise
arengu kohta, millega ringkonnakohus iseenesest nõustub. Ka Eesti kohtupraktika on ajas
muutuv ja arenev. Ringkonnakohus märgib, et rikkumise tuvastamisel annab kohus hinnangu
tagantjärgi juba toimunud situatsioonile, ning kui tuvastatakse rikkumine, siis see tähendab, et
juba vaidlusaluse sündmuse toimumise ajal oli tegemist õigusvastase olukorraga.

                                               9
Ringkonnakohtu hinnangul ei ole seega aktsepteeritav vastustaja väide, et õiguspärane
halduspraktika saab muutuda õigusvastaseks alles rikkumise tuvastamisel, kuna sellisel juhul
ei oleks ka EIK saanud teha otsust asjas Tunis vs. Eesti. Kohtutel tuleb EIK seisukohtadega
arvestada.

                                              II


20. Järgnevalt käsitleb ringkonnakohus väljamõistetava hüvitise suurust.

21. RVastS § 9 lg 1 kohaselt võib füüsiline isik nõuda mittevaralise kahju rahalist hüvitamist
süüliselt väärikuse alandamise, tervise kahjustamise, vabaduse võtmise, kodu või eraelu
puutumatuse või sõnumi saladuse rikkumise, au või hea nime teotamise korral. RVastS § 9
lg 2 kohaselt hüvitatakse mittevaraline kahju proportsionaalselt õiguserikkumise raskusega
ning arvestades süü vormi ja raskust. Riigikohus on märkinud, et ülerahvastatud kambris
kinnipidamise korral tuleb mittevaralise kahju tekkimist eeldada. Hüvitise nõudmiseks ei pea
isik tõendama valu ja kannatusi, kuid nende tõendamine võib mõjutada hüvitise suurust
(RKHKo 09.12.2015, 3314215, p 24). Mitte igasugune põhiõiguste rikkumine või riive ei
pruugi endaga kaasa tuua kahju hüvitamist rahas, vaid see oleneb asja sisulisel menetlemisel
välja selgitatud asjaoludest ning muu hulgas ka kohtu hinnangust riive intensiivsusele. Seega
tuleb mittevaraline kahju hüvitada rahas, kui väärikuse alandamise raskus, eelkõige kehaline
või hingeline valu, seda õigustab (RKHKo 05.03.2014, 3-3-1-10-14, p 12.2). Mittevaralise
kahju tekitamise eest väljamõistetava hüvitise suuruse kindlaksmääramisel teeb kohus
individuaalse otsuse, mis tagab õiglase hüvitise, arvestades sealjuures RVastS § 9 lg-t 2,
samuti RVastS §-s 13 sätestatud kriteeriume (RKHKo 10.10.2013, 3-3-1-38-13, p 21 ja seal
viidatud kohtupraktika). Kahju ulatuse otsustab kohus oma siseveendumuse kohaselt kõiki
asjaolusid arvestades ja kaalutlusõiguse alusel (RKHKo 30.01.2012, 3-3-1-78-11, p 15). EIK
on märkinud, et „EIK on täiesti rahul, kui riik, mis on kehtestanud õiguskaitsevahendi
hüvitise andmiseks, mõistab välja summasid, mis hoolimata sellest, et need on väiksemad
EIK poolt välja mõistetud summadest, ei ole ebamõistlikud, tingimusel, et riigisisesed
otsused, mis peavad olema kooskõlas õigustraditsiooni ja elatustasemega selles riigis, tehakse
kiiresti, need on põhjendatud ja need täidetakse viivitamata“ (EIKo 07.05.2013, 38967/10 –
Mets vs. Eesti, p 31).

22. Kaebaja on kaebuses halduskohtule taotlenud mittevaralise kahju hüvitamist iga Tallinna
Vanglas viibitud päeva eest 15 eurot, kokku 8430 eurot. Halduskohus ei lugenud avatud
osakonnas viibimise tingimusi, sõltumata vaba põrandapinna suurusest, inimväärikust
rikkuvaks. Halduskohus leidis, et hüvitamisele kuulub üksnes periood 10.02.2012–
08.05.2013, mil kaebaja pidi viibima kambris, kus põrandapinna suurus oli alla 3 m 2 ja
kaebaja pidi viibima seal vähemalt 23 tundi ööpäevas. Seega leidis halduskohus asjaolusid
kogumis hinnates, et kaebaja kasuks tuleb välja mõista 161 päeva eest, mil ühele
kinnipeetavale oli kinnises osakonnas vähem kui 2,5 m2 kambri põrandapinda 403 eurot ja 59
päeva eest, kui põrandapind ühe isiku kohta oli 2,5–2,99 m 2, 118 eurot, kokku 521 eurot.
Halduskohus on otsuses selgitanud, et mis asjaolusid arvestati hüvitise määramisel
(halduskohtu otsuse pd 19, 21-25).

23. Ringkonnakohtu hinnangul esineb käesolevas asjas avaliku võimu kandja õigusvastane
tegevus, kuna tuvastamist on leidnud kaebaja kinnipidamine Tallinna Vanglas kambrites, kus
ühe kinnipeetava kohta oli isiklikku ruumi alla 2,5 kokku 230 päeva ja 2,5–2,99 m² kokku
95 päeval. Kaebaja viibis kambris, kus oli 3 m2 või rohkem põrandapinda isiku kohta, kokku
236 päeva.

                                             10
24. Riigikohus on leidnud, et kohtlemise kestus on oluline faktor, mida tuleb hinnata kogumis
muude asjaoludega ning mis võib EIK poolt esile toodud EIÕK art 3 rikkumise eelduse alla
3 m² suuruse isikliku ruumi puhul ümber lükata (RKHKo 09.12.2015, 3-3-1-42-15, p 21).
Ringkonnakohus leiab, et ajavahemike osas, mil kaebaja viibis kambrites, kus oli
põrandapinda 2,5–2,99 m2 isiku kohta, järgis vastustaja siseriiklikku õigust, mistõttu tuleb
vastustaja süü lugeda selles osas kergemaks. Ringkonnakohus arvestab ka asjaolu, et
mõningased ebamugavused kuuluvad paratamatult vanglas viibimisega kaasnevate kannatuste
ja ebameeldivuste hulka VangS § 4¹ lg 1 mõttes. Kaebaja on hiljem kohtumenetluses
märkinud, et kambris oli niiske, haises, vesi tilkus jne. Ringkonnakohus nõustub
halduskohtuga, et kaebaja ei ole kohustulikus kohtueelses menetluses esitatud kahju
hüvitamise taotluses neid asjaolusid välja toonud. Ringkonnakohus arvestab Tallinna Vangla
tingimusi kogumis: kambrites oli osaliselt avatav aken, mis tagas ventilatsiooni ja loomuliku
valgustatuse, lisaks elektrilambid, keskküttesüsteem, kambris oli magamisruumist eraldatud ja
veega tualett ning kraanikauss, samuti võimaldati kinnipeetavatel duši kasutamist, voodipesu
vahetati reeglina kaks korda kuus, kaebajale tagati infovajaduse rahuldamist, võimaldati
ajalehtede lugemist, raamatute laenutamist, loa alusel väljastati raadioid ja televiisoreid.
Ringkonnakohus leiab, et peale ruumikitsikuse olid kaebajale kindlustatud Tallinna Vanglas
elementaarsed tingimused. Ringkonnakohus arvestab, et igapäevaselt tagati kaebajale 1 tund
värskes õhus viibimist ja perioodil 09.01.2011–26.04.2011 olid kaebajale tagatud liialdamised
liikumisvõimalused väljaspool kambrit ja sportimisvõimalus üks kord nädalas.
Ringkonnakohus arvestab RVastS § 9 lg-t 2, mille kohaselt hüvitatakse mittevaraline kahju
proportsionaalselt õiguserikkumise raskusega ning arvestades süü vormi ja raskust.
Ringkonnakohtul hinnangul ei tohiks üldjuhul olla õigusvastaste kinnipidamistingimustega
väljamõistetava hüvitise päevamäär suurem, kui on kohtupraktikas alusetult kartseris viibitud
aja eest välja mõistetava hüvitise päevamäär, sest eeldatavasti on mittenõuetekohaste
kinnipidamistingimuste korral isiku õiguste riive väiksem. Samuti peab ringkonnakohus
asjakohaseks arvestada nii riigisisest kohtupraktikat analoogsetes vaidlustes kui ka asjaolu, et
mittevaralise kahju hüvitiseks määratud summa on kohane arvestades riigi olusid, s.o
ühiskonna jõukuse taset, võrreldavust ja õiglustunnet ühiskonna vähemkindlustatud gruppide
sissetulekute suhtes. Ringkonnakohus arvestab rikkumise kestust ja ulatust ning leiab, et
ajavahemike osas, mil kaebaja viibis kambrites, kus oli põrandapinda alla 2,5 m2 isiku kohta,
on põhjendatud määrata kõrgem hüvitis, kui nende päevade osas, mil kaebaja viibis
kambrites, kus oli põrandapinda 2,5–2,99 m2 kinni peetava isiku kohta.

25. Lähtudes eeltoodud asjaoludest, rikkumise iseloomust, kestusest ja ulatusest koosmõjus
sellega, et kambri muude olmetingimuste rikkumist, tervise kahjustamist
kinnipidamistingimuste tõttu ei ole asjas tuvastatud, peab ringkonnakohus piisavaks
hüvitiseks 750 eurot.

26. Ringkonnakohus märgib täiendavalt, et nõustub ülejäänud osas halduskohtu otsuse
riigivastutusnõuet puudutavate põhjendustega ega pea vajalikuks neid korrata
(HKMS § 201 lg 4).

                                              IV
27. Eelnevast tulenevalt jätab ringkonnakohus vastustaja apellatsioonkaebuse rahuldamata ja
rahuldab kaebaja apellatsioonkaebuse osaliselt ning tühistab Tartu Halduskohtu 25.08.2015. a
otsuse resolutsiooni p 2. Ringkonnakohus teeb vastavas osas uue otsuse, millega mõistab
Tallinna Vanglalt kaebaja kasuks välja mittevaralise kahju hüvitise 750 eurot ning muudab
sellega seonduvalt halduskohtu otsuse põhjendusi vastavalt käesoleva otsuse põhjendustele.


                                              11
28. Tartu Halduskohus vabastas 19.11.2014. a määrusega (tl 31-32) kaebaja riigilõivu
tasumisest kaebuse esitamisel. Halduskohus luges kaebaja nõude suuruseks 8430 eurot
(tl 31p) ja selleks lähtuvalt riigilõivuks 252 eurot ja 90 senti. Kaebaja esitas
apellatsioonkaebuse ja ringkonnakohus jätkas 14.10.2015. a määrusega (tl 95-95p)
halduskohtu poolt antud menetlusabi kaebuse esitamisel riigilõivu tasumiseks vabastamiseks.
HKMS § 108 lg 1 kohaselt kannab menetluskulud pool, kelle kahjuks otsus tehti. HKMS
§ 108 lg 2 kohaselt jagatakse kaebuse osalise rahuldamise korral menetluskulud
proportsionaalselt kaebuse rahuldamisega. HKMS § 109 lg 4 sätestab, et kui kõrgema astme
kohus muudab alama astme kohtu lahendit või teeb lahendi asja uueks arutamiseks saatmata,
muudab ta kohtukulude jaotust. Kuna ringkonnakohus rahuldas kaebaja apellatsioonkaebuse
osaliselt ja jättis vastustaja apellatsioonkaebuse rahuldamata, tuleb muuta ka kohtukulude
jaotust. HKMS § 118 lg 2 sätestab, et kui otsus tehakse menetlusabi saaja kasuks, mõistab
kohus menetluskulud, mille kandmisest menetlusabi saaja oli vabastatud või mida ta võis
tasuda osamaksetena, kuid ei ole veel osaliselt või täielikult tasunud, tema poole vastaspoolelt
välja riigituludesse võrdeliselt kaebuse rahuldatud osaga. HKMS § 118 lg 3 sätestab, et kui
menetlusabi saaja on kohustatud hüvitama menetluskulud ja vastaspoolelt neid tema kasuks
välja ei mõisteta, jätab kohus menetluskulud riigi kanda. Ringkonnakohus rahuldas nõude 750
euro ulatuses, mis vastab 8,90%-le. HKMS § 118 järgi tuleks 8,90% menetluskuludest mõista
vastustajalt välja riigituludesse ja riigi kanda jätta 91,1%. Kuna kaebus kuulub rahuldamisele
osaliselt, s.o. 8,90% ulatuses taotletud kahjunõudest, tuleb eeltoodud sätetest juhindudes
mõista Tallinna Vanglalt Eesti Vabariigi kasuks riigituludesse välja esimese astme ja
apellatsiooniastme menetluskulud summas 45 eurot ((=2x(252,90x0,089). Ülejäänud
menetluskulud summas 460,80 ((=2x(252,90-22,50)) tuleb jätta Eesti Vabariigi kanda.

29. Tallinna Vangla oli apellatsiooniastmes riigilõivu tasumisest HKMS § 104 lg 10 alusel
vabastatud. Seega puudub vajadus antud osas menetluskulude jaotamiseks.


        Agu Timmi                         Tiina Pappel                       Madis Ernits
  /allkirjastatud digitaalselt/   /allkirjastatud digitaalselt/      /allkirjastatud digitaalselt/




                                               12

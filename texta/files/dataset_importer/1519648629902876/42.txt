                                                                                 2-16-16622




                            KOHTUMÄÄRUS
                            (Pankrotimäärus)


Kohus                         Pärnu Maakohus

Kohtukoosseis                 Kohtunik Ivika Sillaots
                              sekretär Marika Pull juuresolekul
Pankrotmääruse tegemise       30. detsember 2016, kell 10.00, Pärnu
aeg ja koht
Tsiviilasja number            2-16-16622

Tsiviilasi                    Võlgniku pankrotiavaldus         Buildtech    OÜ     pankroti
                              väljakuulutamiseks
Menetlusosalised ja nende     Pankrotiavalduse esitaja/võlgnik: Buildtech OÜ, registrikood
esindajad                     12506762, asukoht Ehitajate tee 14, 80041 Pärnu, seaduslik
                              esindaja   juhatuse     liige   Erkki    Krünberk,     e-post:
                              erkki@buildtech.ee , seaduslik esindaja ajutine pankrotihaldur
                              Andrus Õnnik
Kohtuistungi toimumise aeg    Avalik kohtuistung 28.12.2016
RESOLUTSIOON                  Juhindudes PankrS § 13 lg 1 ja 2; § 23, § 31, § 32; § 91 lg 1,
                              § 150 lg 2 ja TsMS § 661 lg 2
   1. Rahuldada Buildtech OÜ avaldus enda pankroti väljakuulutamiseks.
   2. Kuulutada välja Buildtech OÜ (registrikood 12506762) pankrot.
   3. Määrata Buildtech OÜ (pankrotis) pankrotihalduriks Andrus Õnnik,
      pankrotihalduri tunnistus 36, OÜ Pärnu Pinker Albert, asuk. Lai 10, Pärnu linn,
      tel 4431313, e-post: pinker@hot.ee .
   4. Määrata Buildtech OÜ (pankrotis) võlausaldajate esimese üldkoosoleku ajaks 18.
      jaanuar 2017 algusega kell 10.00 Pärnu Maakohtu Pärnu kohtumajas (Rüütli 19,
      II korrus, saal nr 2).
   5. Kohustada võlgnik Buildtech OÜ (pankrotis) juhatuse liiget Erkki Krünberk’i
      ilmuma vande andmiseks vara, võlgade ja majandus- või kutsetegevuse kohta 18.
      jaanuaril 2017 kell 09.50 Pärnu Maakohtusse (aadressil Rüütli tn 19, Pärnu linn, II
      korrus, saal 2). Erkki Krünberk’i ilmumata jäämisel võib kohus neid trahvida või
      kohaldada nende suhtes sundtoomist või aresti kuni kolmeks kuuks.


                                                                                      1 (8)
                                                                                      2-16-16622

   6. Määrata Buildtech OÜ (pankrotis) ajutise pankrotihalduri Andrus Õnniku
      töötasuks xxxxxxxxxxx (xxxxxxxxxxx) , ning maksta see välja pankrotivara arvelt
      Andrus Õnniku kasuks. Avaldaja kantud menetluskulud, sh tasutud riigilõiv,
      jätta avaldaja kanda.
   7. Pankrotihalduril esitada Pärnu Maakohtule PankrS § 132 lg 1 nimetatud
      ettekanne pankrotivara kohta hiljemalt 3 kuu möödumisel pankroti
      väljakuulutamisest.
   8. Avaldada väljaandes Ametlikud Teadaanded pankrotiteade, milles märkida
      pankroti väljakuulutanud kohtu nimi, pankrotimääruse tegemise kuupäev ja
      kellaaeg, andmed võlgniku ja halduri kohta, ettepanek võlausaldajatele oma
      nõuete esitamiseks ja nõuete esitamise tähtaeg ning võlausaldajate esimese
      üldkoosoleku toimumise aeg ja koht. Pankrotiteates märkida nõuete tähtaegselt
      esitamata jätmise tagajärjed ja seda, et võlgnikule võlgnevate kohustuste täitmist
      võib vastu võtta üksnes haldur.
   9. Pankrotimäärus kuulub viivitamata täitmisele.
   10. Määrus saata võlgnikule ja pankrotihaldurile.
Edasikaebamise kord
Määruse peale võib esitada määruskaebuse 15 päeva jooksul pankrotiteate avaldamisest
väljaandes Ametlikud Teadaanded Tallinna Ringkonnakohtule Pärnu Maakohtu Pärnu
kohtumaja kaudu.

Pankrotiavalduse esitaja nõue ja selle aluseks olevad asjaolud
03.11.2016. a esitas Buildtech OÜ (seaduslik esindaja juhatuse liige Erkki Krünberk)
pankrotiavalduse Buildtech OÜ pankroti väljakuulutamiseks. Pankrotiavalduse ja avaldusele
lisatud võlgade nimekirja kohaselt on võlgnikul võlgu pankrotiavalduse esitamisel vähemalt
50 243,38 eurot, kuid varade väärtus on 38 537 eurot. Buildtech OÜ maksujõuetuse põhjuseks
on omaniku suutmatus äriplaani ellu viia, sh suutmatus leida sobivat tööjõudu, et pakkuda
kvaliteetset ja ettevõtte jaoks kasumlikku tootmis- ja ehitusteenust. Maksejõuetus oli välja
kujunenud 2016. a teiseks poolaastaks. Võlgnik ei suuda rahuldada võlausaldajate nõudeid
ning see suutmatus tulenevalt võlgniku majanduslikust olukorrast ei ole ajutine.
06.12.2016 määrusega võttis Pärnu Maakohus pankrotiavalduse menetlusse ja määras
ajutiseks pankrotihalduriks Andrus Õnniku.

Pankrotihalduri aruanne
Buildtech OÜ registreeriti registris 17.07.2013. Ühingu asutajateks olid Erkki Krünberk ja
K.V.. Samad isikud olid ka ajavahemikus 17.07.- 06.09.2013 ühingu osanikeks, sealjuures oli
E. Krünberki osalus 25 % ja K. Vendiku osalus 75 %. Mõlemad osanikud olid ka ühingu
juhatuse liikmeks. Alates 06.09.2013 on Erkki Krünberk ühingu ainuomanikuks ning alates
09.09.2013 ainukeseks juhatuse liikmeks.
Ettevõte asutati eesmärgiga hakata ehitama elementmajade detaile ja pakkuda samade majade
püstitamise teenust. Tegevust alustati 2013 suve lõpus. Tootmiseks vajalikud ruumid renditi
Pärnus, Plaadi 1, leiti tellija, otsiti töötajad ning hakati tellija ettemaksu arvelt maja elemente
valmistama. Elementmaja on puitkarkassil põhinev maja, mille elemendid on valmistatud
kuivades sisetingimustes ja on seetõttu kõrge kvaliteediga. Tehases tehakse valmis eelkõige
välisseinte elemendid, millel on olemas kõik seinale vajalikud osad, s.t põhikarkass,
soojustusvill, aurutõke, tuuletõke, välisviimistlus (krohv või laudis), seespool kipsplaat.
Elemendid tarnitakse ehitusplatsile ning maja püstitatakse lühikese aja jooksul. Võlgniku


                                                                                             2 (8)
                                                                                      2-16-16622

esindaja sõnul müüsid nad ühe maja elemendid Norrasse, kaks maja valmistasid Soome (koos
paigaldusega) ning 3 maja Eestis.
Tööde teostamiseks soetati põhivahenditena tööriistu, sh õhukompressor, villapuhur,
järkamissaed, karkassinaelutid, akutrell, platesaag. Tööks vajalikeks sõitudeks renditi
sõiduautot Volvo V70, registrimärk xxxxxxx, 2003 vl. kavatsusega see hiljem välja osta.
Märtsis sõlmiti ka ostu-müügileping. Võlgniku juhatuse liikme sõnul võõrandati ettevõtte
halva majandusliku olukorra tõttu sõiduk 2016. aasta novembris K.M.´le hinnaga 2000 €.
Tasumine toimus sularahas. Registris tehti muudatused 06.12.2016.
Ettevõtte probleemiks oli sobiva tööjõu leidmine. Esines palju ehitusvigu ning pidevalt oli
tehtud töid vaja ümber teha. Seega venisid ehitused planeeritust pikemaks ning läksid oluliselt
kallimaks. Ettevõtte kavatses aktiivsemalt laieneda Soome. Selleks tehti koostööd mitme
Soome firmaga. Alfa Modul OY pidi vahendama tellimusi ja võlgniku juhatuse liikme
tuttavale kuuluv Laion OY kaudu pidi vajadusel tehtama ehitustööd. Võlgnik paigutas Laion
OY-ga koostööprojekti 12 363,82 €. Kuna töö oli teostatud ebakvaliteetselt, siis tellija Laion
OY-le hinda välja ei maksnud. Buildtech OÜ lõpetas ise töö ning sai tellijalt raha kätte, kuid
objekt läks taas planeeritust oluliselt kallimaks. Kuigi osa kulusid sai võlgnik tagasi, siis Laion
OY-le tööde teostamiseks antud vahendeid viimaselt tagasi ei ole saadud ja see kajastati
Buildtech OÜ bilansis antud laenuna. Buildtech OÜ juhatuse liikmele teadaolevalt on Laion
OY majanduslik olukord nõrk ja seetõttu pole mingeid samme võla kättesaamiseks astutud.
2015. aastal käisid läbirääkimised veel ühe maja ehituseks ja püstitamiseks. Võlgniku esindaja
sõnul alustasid nad juba eelläbirääkimiste ajal maja elementide ehitust ilma, et neil oleks
olnud kinnitatud tellimust ja ettemaksu. Potentsiaalne tellija loobus oma soovist ja võlgnikule
jäid lattu maja elemendid bilansilises maksumuses 32 587 €. Detailid seisavad Pärnus, Plaadi
1 rendipinnal ning on võlgniku sõnul hetkel mingite muude asjade taga/all ja ei ole seega
lihtsalt vaadeldavad või kättesaadavad. Võlgniku esindaja sõnul on elemendid seal seisnud
umbes aasta ning kasutamiseks vajavad parandus/renoveerimistöid. Võlgniku esindaja ei
osanud ajutisele haldurile täpset elementide kogust öelda, kuid tema sõnul on ilmselt olemas I
korruse välisseinte elemendid ja võib-olla ka osaliselt teise korruse välisseinte elemente. Tal ei
ole teada ühtegi võimalikku firmat või isikut, kes oleks huvitatud mittekompleksse ja osaliselt
parandamist vajava elementmaja elementide ostmisest.
Kõrvaltegevuseks oli Builtech OÜ-l juuksuri- ja iluteenuste pakkumine, kuna juhatuse liikme
tuttav tegutses iluteeninduse valdkonnas Buildtech OÜ kaudu (st firma nimel rentis mõnes
ilusalongis töökohta). Iluteenuste osutamine moodustas ~1-1,4 % ettevõtte kogukäibest.
Võlgniku esindaja sõnul oli Buildtech OÜ-l pidevalt makseraskusi, kuna ehitustööd läksid
üldreeglina planeeritust pikemaks ja kallimaks ning lisaks puudusid ettevõttel piisavad
käibevahendid jooksvate arvete tasumiseks. Käibevahendite puudumisel võeti laenu Nord
Homes OÜ-lt ja Fellowtrade OÜ-lt. Lõplikult peatus tegevus 2016 lõpus pärast seda, kui MTA
arestis võlgnevuste tõttu võlgniku pangakontod.
03.11.2016 esitas juhatuse liige Erkki Krünberk Pärnu Maakohtule Buildtech OÜ võlgniku
pankrotiavalduse ning 28.11.2016 kõrvaldas võlgniku esindaja puudused avalduses.
Avalduse kohaselt on võlad vähemalt 8 võlausaldaja ees kokku 50 243,38 € ja varade
bilansiliseks maksumuseks on 50 900,82 €, kuid nende turuväärtus on oluliselt väiksem.
Maksejõuetuse põhjuseks on avalduses märgitud asjaolu, et projektid on ettenägematutel
põhjusel läinud pikemaks ja kulukamaks. Ühtegi hea kattega projekti pole olnud ning kahjum
on akumuleerunud. Maksuvõlg on sellises suuruses, mida talvisel (hooajavälisel) ajal ei ole
kindlasti võimalik tasuda.
Pärnu Maakohtu 06.12.2016 määrusega võeti Buildtech OÜ pankrotiavaldus menetlusse ning
nimetati ajutine pankrotihaldur.
Üheksale töötajale anti töölepingu ülesütlemise teated kätte 01.12.2016 ja töölepingud
lõppevad 31.12.2016. Elwo AS-iga (likvideerimisel) sõlmitud üürileping lõpetati 19.12.2016.


                                                                                             3 (8)
                                                                                  2-16-16622

Võlgniku juhatuse liige on muu hulgas ajutisele haldurile teatanud, et äriühingul puuduvad
kassajääk, väärtpaberid, osalused teistes ettevõtetes, käendus- ja garantiikohustused,
kohtuotsused, täitemenetlused, pooleliolevad kohtuvaidlused, töövaidluskomisjoni otsused,
kommertspandid, pandilepingud. Üürileping on lõppenud 19.12.2016 ja töölepingud
lõpetatakse 31.12.2016.

Ajutisele pankrotihaldurile registrite jt. esitatud päringuvastustest ilmneb, et Buildtech OÜ
     - omandis ei ole varem ega ka praegu kinnisasju olnud
     - nimele ei ole registreeritud osalusi teistes äriühingutes;
     - suhtes ei ole menetluses täiteasju;
     - omandis ei ole praegu sõidukeid;
         Võlgnik on olnud sõiduki Volvo V70, registrimärk xxxxxxx vastutav kasutaja.
         Maanteeameti vastuse kohaselt on nimetatud sõiduk 30.03.2016 lepinguga
         võõrandatud Buildtech OÜ-le ning järgmine omanikuvahetuse kanne on
         liiklusregistris tehtud 06.12.2016, kui sõiduki uueks omanikuks on märgitud OÜ
         Metmar Grupp (11344470).
     - Võlgnikul on maksuvõlg kokku 22 136,82 €, mis koosneb erijuhtude tulumaksu,
         kinnipeetud tulumaksu, kogumispensionimakse, käibemaksu, sotsiaalmaksu ja
         tööstuskindlustusmakse võlgadest. Võlad on tekkinud alates 21.12.2015.
     - Võlgniku varale ei ole seatud kommertspante
     - Võlgnik on Elisa Eesti AS aktiivne klient. Jooksvad arved on tasutud. Lisaks sõlmitud
         soodushinnaga telefoni järelmaksuleping, tähtajaga 27.08.2017, jäägiga 233 €.

     - Võlgnikul on avatud järgmised pangakontod:
       • Swedbank AS-is
          - nr. EE 232200221057829194, saldo 2,78 €
          - nr. EE652200221058506953, saldo 2,78 €
          - nr. EE412200221062642010, saldo 0,00 €
             Kõigil kontodel on broneeringud 5,78 € kaardi hooldustasudest

       •   SEB Pank AS- is nr. EE 421010220225254223, saldo 0,00 €
           Arvelduskonto kuutasu võlgnevus on 3,00 €. Kliendil on SEB Pank AS-is
           käesoleval ajal internetipanga ja kiirteavitamise leping.

Finantsandmed
Ajutisele haldurile on esitatud võlgniku 2014 ja 2015 majandusaasta aruanded ja bilanss ja
kasumiaruanne seisuga 01.01.2016/22.12.2016
Tegevusaruannete kohaselt oli ühingu põhitegevuseks energiasäästlike kivimajade ja
puitkonstruktsioonil põhinevate moodulmajade ning elementmajade projekteerimine ja ehitus.
Tootmisvalikus olid sõltumata suurusest nii elu- kui mitteeeluhooned, sh kortermajad,
eramajad, ridaelamud, suvilad, aiamajad, saunamajad, ühiskondlikud hooned ja rajatised.
Ettevõttel oli plaanis suurendada müügimahtu ja laieneda eksportturgudele. Selleks kavatseti
värvata täiendavalt töötajaid ning teha täiendavaid investeeringuid seadmetesse,
tootmishoonesse ning töötajate koolitusse.
2014-l aastal laekus müügitule lisaks Eestile ka Soomest (48,65 % käibest) ja Norrast
(7,72 % käibest). 2015-l aastal tegutseti ainult Eestis.

 • Kokkuvõtvalt on ettevõtte majandustulemused esitatud järgnevas tabelis:
                                 17.07.2013-
                                  31.12.2014 31.12.2015   22.12.2016



                                                                                         4 (8)
                                                                                   2-16-16622


 raha                                   1 933       220         6,87
 nõuded ja ettemaksed                  24 866    34 377      12 371.
 varud                                     0     32 587      32 587
 käibevara kokku                       26 799    67 184      44 958
 materiaalne põhivara                  12 932    10 657       5 287
 põhivara kokku                        12 932    10 657       5 287
                    VARAD KOKKU        39 731    77 841      50 245
 laenukohustused
 võlad ja ettemaksed                   36 291    75 341     102 395
 lühiajalised kohustused kokku         36 291    75 341     102 395
            KOHUSTUSED KOKKU           36 291    75 341     102 395
 osakapital                             2 500     2 500       2 500
 reservid                                  0        149         149
 eelm. Peri. Jaotamata kasum/kahjum        0        940       -1 089
 aruandeaasta kasum/kahjum               940     -1 089      -53 562
 omakapital kokku                       3 440     2 500      -54 651
 kohustused ja om.kap. Kokku           39 731    77 841      50 245


 müügitulu                            532 282   422 159     167 993
 muud äritulud                         13 444         0           0
 Äritulud kokku                       545 726   422 159     167 993
 kulud kokku                          544 786   423 248     222 644
 puhaskasum (-kahjum)                    940     -1 089      -54 651


 maksevõime üldine tase                  0,73      0,89         0,44
 likviiduskordaja                        0,73      0,46         0,12
 üldine võlasuhe %                      91,34     96,79      203,79

Eelnevast nähtub, et esimesel majandusaastal töötati kasumiga ja teisel aastal (2015) väikese
kahjumiga, kuid omakapital vastas seadusele.
Samas selgub, et ettevõtte maksevõime üldine tase, likviidsuskordaja ja üldine võlasuhe olid
mitterahuldavad, kuna lühiajalised kohustused olid suuremad, kui likviidsed varad ning
ettevõte sõltus oluliselt võõrkapitalist.

Võlgniku võlad ja varad
Võlgniku võlad ja kohustused, samuti varad, on kajastatud ajutisele pankrotihaldurile esitatud
materjalide ning ajutise halduri poolt täiendavalt kogutud andmete alusel.
Võlgniku võlad ja kohustused                                    kokku:       101 309,09 €
Eesti Vabariik Maksu- ja Tolliameti kaudu                                  24 761,26 €
        sh maksunõue 22 136,82 € ning arvestuslik intress 2 624,44€.
        Võlgnevusest ~pool on sotsiaalmaksu võlg ja ülejäänud muud maksud
        Võlgnevus suureneb igapäevaselt 13,28 € võrra ( intress 0,06 % päevas)
Elisa Eesti AS järelmaksunõue ( tähtaeg pole veel saabunud)                  233,00 €
Elektrijuht OÜ (tasumata 1 arve )                                            256,77 €
Kinhor OÜ (tasumata 2 arvet)                                                 865,48 €
Pärnu EEK AS (tasumata 3 üüriarvet)                                         1881,79 €



                                                                                          5 (8)
                                                                                 2-16-16622

Vegalex OÜ ( tasumata 5 raamatupidamisteenuse arvet)                    2864,16 €
VR Vedu OÜ (tasumata 1 arve)                                            1245,20 €
Nord Homes OÜ (saadud laen )                                            3506,81 €
Fellowtrade OÜ (saadud laen)                                          18 623,00 €
Erkki Krünberk ( majanduskulude võlg)                                 36 571,32 €
Töötajatele tasumata summad, kokku 9 töötaja töötasu ja puhkusereserv 10 500,30 €
 • Summadele võib lisanduda üürivõlgnevus Elwo AS (likvideerimisel ) ees
     summas ~400 €.

Võlgniku varad                                                   kokku:         2 600,00 €
Elementmaja pooleliolevad detailid, asukoht Pärnu, Plaadi 1                    2 000,00 €
       Bilansiline maksumus 32 587 €, kuid tegemist taastamistvajavate ja
       osaliste detailidega, mille müügivõimalus ja turuväärtus hetkel täiesti
       ebaselge. Võlgniku juhatuse liikmega vestluse tulemusena on ajutine haldur
       hinnanud detailide turuväärtuseks 2000 €, kuid see võib jääta ka väiksemaks
Põhivarad                                                                 kokku 600,00 €
     Tegemist on kasutatud ja suures osas katkiste tööriistadega. Võlgniku juhatuse liikme
         sõnul on osa tööriistad Tallinnas (tuttavate käes) ja osad asuvad Pärnus.
Laion OY laen bilansilises maksumuses 12 363,82 €, turuväärtusega                  0,00 €
       Ühise ehitusprojekti jaoks ülekantud summad, mis hiljem on kajastatud laenuna.
       Kuna hetkel Laion OY majanduslik olukord ( väidetavalt ka maksejõuetu)
       ja laenu sissenõudmise perspektiivsus teadmata, siis näidatud väärtus 0 €.

 •   Võlgnik on näidanud varade hulgas ka Elwo AS-ile üürilepingu alusel 03.03.2014
     makstud tagatisraha 608,40 €. Tegelikkuses on üürileping lõppenud ja tagatisraha arvelt
     on osaliselt tasutud üürivõlgnevust.

Esialgne hinnang võlgniku varade ja võlgade seisule
Võlgnikul on teadaolevaid võlgu vähemalt 101 309,09 €.
Võlgniku vara väärtuseks on esialgsetel andmetel kuni 2600 €.
Lähtudes eelnevast olen seisukohal, et võlgnik ei suuda rahuldada võlausaldajate nõudeid ja
see suutmatus ei ole võlgniku majanduslikust olukorrast tulenevalt ajutine.

Ajutise halduri arvamus tagasivõitmise võimaluste kohta
Käesolevaks ajaks ei ole ajutine pankrotihaldur tuvastanud, et võlgnik oleks teostatud PankrS
§ 110-114 märgitud tehinguid ja seetõttu ei näe PankrS § 109 lg 1 alusel vara tagasivõitmise
võimalusi.
Tagasinõutav vara
Ajutisele haldurile teadaolevalt ei kuulu võlgnikule kolmandate isikute valduses asuvat (e.
PankrS § 108 lg 2 mõistes tagasinõutavat) vara.

Ajutise halduri arvamus maksejõuetuse põhjuste kohta
Ajutisele haldurile esitatud andmetel on Buildtech OÜ maksejõuetuse peamiseks põhjuseks
omaniku suutmatus äriplaani ellu viia, sh suutmatus leida sobivat tööjõudu, et pakkuda
kvaliteetset ja ettevõtte jaoks kasumlikku tootmis- ja ehitusteenust.
Maksejõuetus oli välja kujunenud 2016. a teiseks poolaastaks.

Käesoleval hetkel puuduvad ajutisel halduril andmed selle kohta, et maksejõuetuse põhjuseks
on kuriteo tunnustega tegu või raske juhtimisviga, millest lähtuvalt asub ajutine haldur
seisukohale, et Buildtech OÜ maksejõuetuse põhjuseks on muu asjaolu.


                                                                                        6 (8)
                                                                                  2-16-16622



Buildtech OÜ tervendamise võimalustest
Käesoleva aruande koostamise seisuga ei ole ajutise halduri hinnangul Buildtech OÜ
tervendamine võimalik, kuna tegevus on lõppenud, sh on lõpetatud tegevuskohaks olnud
ruumide üürileping. Ühingul puuduvad varad ja võimalused tegevuse jätkamiseks vajalike
võlgade kustutamiseks ning jooksvateks käibevahenditeks.
Töötajad
Ajutisele haldurile esitatud andmetel on võlgnevused 9 töötaja ees, kellede poolt
nõudeavalduste ja muude vajalike dokumentide esitamisel saab haldur esitada Eesti
Töötukassale hüvitise nõuded.

Tuginedes ajutise halduri käsutuses olevatele dokumentidele ja kogutud andmetele jõudis
ajutine haldur seisukohale, et võlgnik on käesoleval ajal maksejõuetu PankrS § 1 mõistes ja
maksejõuetus ei ole ajutise iseloomuga. Võlgasid on rohkem varadest, majandustegevus on
lõppenud ja selle taaskäivitamine ei ole käesoleva aruande seisuga perspektiivne.
Käesolevas menetluses on pankrotiavalduse esitanud võlgnik.
Pankrotiseaduse § 13 kohaselt peab võlgnik põhistama oma maksejõuetuse, mida ta on ka
teinud. Võlgnik tunnistab avalikult oma püsivat maksejõuetust, võlad ületavad varade suurust.
Vastavalt PankrS § 31 lg 4 eeldatakse võlgniku pankrotiavalduse puhul, et ta on
maksejõuetu.

Ajutine haldur on arvamusel, et praegusel juhul tuleks välja kuulutada Buildtech OÜ pankrot
ja ajutine haldur annab enda nõusoleku olla edaspidises menetluses pankrotihalduriks.

Ajutise halduri tasu ja kulutuste arvestus on järgmises koosseisus:
Ajutise haldur kulutas PankrS § 22 tulenevate ülesannete täitmiseks 15 tundi. Buildtech OÜ
majandusliku olukorra selgitamiseks ning tema varade ja võlgade kindlakstegemiseks teostas
ajutine haldur järgmised toimingud:
    1. Andmete kogumine ja halduri toimiku koostamine, sh                   kokku 7 tundi
      - päringute koostamine ja edastamine
      - päringuvastuste vastuvõtmine ja halduri toimiku koostamine
      - võlgnikuga suhtlemine ning dokumentide ja andmete väljanõudmine
      - otsepäringute tegemine riiklikesse registritesse.
    2. Ajutise halduri aruande koostamine, sh                              kokku 8 tundi
      - üldandmete ja päringuvastuste analüüs
      - võlgniku lepingutega tutvumine ja analüüs
      - ajutise halduri seisukohtade formuleerimine ning aruande vormistamine.

PankrS § 23 lg 3 kohaselt on ajutise halduri tunnitasu ülemmäär 96 eurot tunnis. Käesolevas
pankrotimenetluses kulutas ajutine haldur oma ülesannete täitmiseks 15 tundi, arvestusega 85
eurot tunnis. PankrS § 23 lg 3 ja § 65 lg 11 kohaselt sisaldab halduri tasu seaduses ettenähtud
makse, välja arvatud käibemaks. Eelnevast lähtuvalt on ajutisel halduril õigus tasule
xxxxxxxxxxx € (sh halduri netotasu xxxxxxxxxxx ja maksud kokku xxxxxxxxxxx). Ajutine
pankrotihaldur palub kinnitada ajutise pankrotihalduri töötasuks xxxxxxxxxxx € (sisaldab
kõiki tööjõumakse) ning mõista see pankrotivara arvelt välja Andrus Õnniku kasuks.

Kohtuistungil 28.12.2016 võlgniku Buildtech OÜ juhatuse liige Erkki Krünberk kinnitas, et on
ajutise halduri aruande saanud ja sellega tutvunud ning midagi lisada ei ole. Ta jääb esitatud
pankrotiavalduse juurde. Ta avaldas, et tegeleb tuttavate käest tööriistade kättesaamisega.
Ajutine pankrotihaldur Andrus Õnnik kinnitas kohtuistungil, et jääb esitatud aruande juurde


                                                                                         7 (8)
                                                                                    2-16-16622

ning palub määrata võlausaldajate esimene üldkoosolek.

Kohtu seisukoht
Kohus, tutvunud asjas kogutud kirjalike materjalidega, ajutise halduri aruandega ja kuulanud
ära ajutise halduri arvamuse, leidis, et Buildtech OÜ pankrot tuleb välja kuulutada.
Ajutise halduri poolt kohtule esitatud arvamuse kohaselt on võlgniku võimalike kohustuste
suurus võlausaldajate ees vähemalt 101 309,09 eurot. Võlgniku varade väärtuseks on kuni
2600 eurot. Lähtudes eelnevast võlgnik ei suuda rahuldada võlausaldajate nõudeid ja see
suutmatus ei ole võlgniku majanduslikust olukorrast tulenevalt ajutine. Võlgniku tegevus on
lõppenud, sh on lõpetatud tegevuskohaks olnud ruumide üürileping. Ühingul puuduvad varad
ja võimalused tegevuse jätkamiseks vajalike võlgade kustutamiseks ning jooksvateks
käibevahenditeks. Võlgasid on võlgnikul rohkem kui vara, majandustegevuse taaskäivitamine
ei ole käesoleva aruande seisuga perspektiivne.
Ajutine haldur Andrus Õnnik on andnud nõusoleku tegutseda pankrotihaldurina.
Eelpoolnimetatud asjaoludel kohus leiab, et võlgnik on püsivalt maksejõuetu ja tuleb välja
kuulutada Buildtech OÜ pankrot. Pankrotihalduriks määrata Andrus Õnnik, kes on selleks
nõusoleku andnud, vastab PankrS § 56 sätestatud nõuetele, on kinnitanud PankrS § 64
sätestatud vastutuskindlustuse olemasolu ning enda sõltumatust võlgnikust ja võlausaldajatest.
Samuti tuleb määrata võlausaldajate I üldkoosoleku toimumise aeg ja kohustada võlgniku
juhatuse liiget ilmuma kohtusse vande andmiseks vara, võlgade ja äritegevuse kohta.
Kohus määrab ajutise halduri tasu katteks, arvestades halduri ülesannete mahtu ja keerukust
xxxxxxxxxxx eurot, sh seaduses ettenähtud maksud ning mis on kooskõlas Pankrotiseaduse §
23 sätestatuga. Ajutise halduri tasu on arvestatud 15 töötunni eest, 85 eurot/tund, mis jääb alla
PankrS § 23 lg 3 sätestatud ajutise halduri tasu ülemmäära. Pankrotimenetluse tasu tuleb
maksta välja pankrotivara arvelt Andrus Õnnikule. Muude menetluskulude osas märgib kohus,
et tasutud riigilõiv tuleb TsMS § 172 lg 1 kohaselt jätta avaldaja kanda.


/allkirjastatud digitaalselt/
Ivika Sillaots
Kohtunik




                                                                                           8 (8)

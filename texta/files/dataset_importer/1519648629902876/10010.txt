                              KOHTUMÄÄRUS
   Kohus                                   Tartu Ringkonnakohus
   Määruse tegemise aeg ja koht            2. august 2016 Tartu (kirjalik menetlus)
   Kriminaalasja number                    1-12-1704
   Kohtukoosseis                           Mati Kartau, Tiit Lõhmus, Maarika Kuusk


   Vaidlustatud kohtulahend                Viru Maakohtu (Jõhvi kohtumaja) 14. juuni 2016
                                           määrus Valeri Mihhailovi (ik 36604062219) tingimisi
                                           enne tähtaega vangistusest vabastamata jätmise kohta
   Kaebuse esitaja ja kaebuse liik         Süüdimõistetu     Valeri    Mihhailovi           kaitsja
                                           vandeadvokaat Küllike Namm, määruskaebus


   RESOLUTSIOON
       1. Jätta Viru Maakohtu 14. juuni 2016 määrus sisuliselt muutmata, kuid lisada
          sellele käesolevas määruses toodud põhjendused.
       2. Määruskaebus jätta rahuldamata.
   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada
   määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.


   Asjaolud ja menetluse käik
1. Tartu Ringkonnakohtu 29. aprilli 2014 otsusega mõisteti Valeri Mihhailovile KarS § 120,
   § 274 lg 1, § 275 ja § 303 järgi § 64 lg 1 ning § 68 lg 1 alusel liitkaristuseks 2 aastat 11 kuud
   29 päeva vangistust. Karistuse kandmise algusaeg on 11. august 2014.
2. Viru Vangla esitas 31. mail 2016 Viru Maakohtule materjalid kinnipeetava V. Mihhailovi
   vangistusest tingimisi enne tähtaega vabastamise otsustamiseks.
3. Viru Maakohtu 14. juuni 2016 määrusega jäeti süüdimõistetu vangistusest tingimisi enne
   tähtaega vabastamata. Arvestades kuritegude toimepanemise asjaolusid ning V. Mihhailovi
   varasemat karistatust ei pidanud maakohus tema ennetähtaegset vabastamist õigustatuks.
   Kuriteod võimuesindajate suhtes näitavad kinnipeetava erilist ohtlikkust. V. Mihhailovi
   käitumine karistuse kandmise ajal on olnud rahuldav. Isikul puuduvad kehtivad
   distsiplinaarkaristused, ta on läbinud sotsiaalprogramme ja osalenud majandustöödel. Samas
   ei kaalu käitumine vanglas, lähedaste toetus ja töökoha olemasolu üle toimepandud
   kuritegude asjaolusid. V. Mihhailovil on kalduvus käituda agressiivselt ning pere, töökoht ja
   kriminaalhooldus ei maanda uute kuritegude toimepanemise riski piisavalt. Tema vabastamine
   riivaks oluliselt ühiskonna õiglustunnet ning oleks vastuolus karistuse mõistmise
   eesmärkidega.


   Määruskaebus
4. Maakohtu määruse peale esitas kaebuse V. Mihhailovi kaitsja vandeadvokaat Küllike Namm,
   kes taotleb Viru Maakohtu määruse tühistamist ja kinnipeetava tingimisi enne tähtaega
   vangistusest vabastamist.
5. Kaitsja märgib, et vaidlustatavas kohtumääruses esinevad ebaõiged väited, millele tuginedes
   ei saa teha põhjendatud järeldusi. Nimelt vabastati V. Mihhailov Harju Maakohtu
   10. juuli 2007 määrusega tingimisi enne tähtaega vangistusest katseajaga kuni 4. veebruarini
   2009. Katseaja läbis süüdlane probleemideta. Seega on maakohtu järeldus, et V. Mihhailov ei
   suuda vabaduses õiguskuulekalt elada, vastuolus isiku eelneva elukäiguga. Maakohus on
   meelevaldselt tuginenud V. Mihhailovi süüditunnistamisele KarS § 275 järgi, kuivõrd
   7. mai 2015 määrusega vabastas Viru Maakohus isiku sellest karistusest seoses kuriteo
   dekriminaliseerimisega. Lisaks on maakohus jätnud tähelepanuta, et V. Mihhailov mõisteti
   KarS § 274 lg 1 järgi politseiametniku küünarnukiga löömises õigeks. Samuti tugines
   maakohus põhjendamatult KarS §-s 303 ettenähtud kuriteo asjaoludele, milles V. Mihhailovile
   ei ole süüdistust esitatud.
6. V. Mihhailovi ennetähtaegne vabastamine ei oleks kergekäeline. Süüdlane allutatakse
   vabaduses kriminaalhooldusele, millega on võimalik isiku käitumist korrigeerida. Ka Viru
   Ringkonnaprokuratuur ei seisa V. Mihhailovi vabastamisele vastu. Kohus ei ole prokuratuuri
   seisukoha arvestamata jätmist kuidagi põhjendanud. Vabastamata jätmisel on tuginetud vaid
   kuritegude toimepanemise asjaoludele, samas kui muud tingimused ennetähtaegseks
   vabastamiseks on V. Mihhailovil täidetud. Tal on elu- ja töökoht ja toetav perekond. Kuigi
   vangistuses on süüdlase tervis halvenenud, osaleb ta siiski majandustöödel. Samuti tuleks
   arvestada, et V. Mihhailovi alaealine poeg on haige ja ootab oma isa koju.
7. Kaitsja ei leia, et vanglas seaduskuulekalt käituva isiku ennetähtaegne vabastamine riivaks
   ühiskonnaliikmete õiglustunnet. Ühiskonna õiglustunde riivamine on üksnes sõnaline termin,
   mille tegelikku tähendust ei ole võimalik sisustada ning selle põhjendusega ei saa jätta
   kinnipeetavat vabastamata. Eeskujulik käitumine kinnipidamisasutuses ja vangla toetus
   peaksid olema ennetähtaegse vabastamise üle otsustamisel kohtule määravaks, kuivõrd
   vastasel juhul kaotaks ennetähtaegse vabastamise säte oma mõtte. Käesoleval juhul tuleks
   lähtuda eelkõige V. Mihhailovi isikust, kantud karistuse pikkusest, võimalusest sulanduda
   ühiskonda ja prokuratuuri toetavast arvamusest. Määrusest ei nähtu, millist eesmärki
   V. Mihhailovi jätkuv vangistuse kandmine täidab, kuivõrd isik ei pane toime uusi kuritegusid
   ning soovib elada seaduskuulekalt.


   Ringkonnakohtu järeldused
8. Ringkonnakohus jätab V. Mihhailovi tingimisi enne tähtaega vangistusest vabastamata ja
   määruskaebuse rahuldamata. Samas tuleb nõustuda, et vaidlustatav määrus on kohati
   vastuoluline ning seega täiendab kolleegium maakohtu määruse põhjendusi.
9. Hoolimata määruskaebuses välja toodud asjakohastest etteheidetest V. Mihhailovi kuriteo
   toimepanemise asjaolude suhtes on isik siiski mõistetud süüdi õigusemõistmisevastases,
   avaliku rahu vastases ja isikuvastases süüteos. Kõik kuritegude toimepanemise asjaolud
   viitavad, et V. Mihhailov on käitunud lähtuvalt hetkeemotsioonidest ega pole mõelnud oma
   tegude tagajärgedele. Seda sama võib järeldada ka V. Mihhailovi varasematest kuritegudest.
   Süüdlane on pidanud ennast justkui õiguskorrast kõrgemal seisvaks. Ka vangla
   iseloomustuses on välja toodud, et V. Mihhailov ei oska probleeme lahendada, vaid kasutab
   selleks vägivalda ja ähvardamist. Kuna kinnipeetav on kuulunud kuritegelikku ühendusse, on
   tal kujunenud välja kriminaalse subkultuuri väärtushinnangud. Vangla hindab V. Mihhailovi
   kõrgohtlikuks ega toeta seepärast tema ennetähtaegset vabastamist. Kõike eeltoodut
   arvestades nõustub ringkonnakohus maakohtuga, et V. Mihhailovi puhul on olemas reaalne
   oht uute kuritegude toimepanemiseks, mistõttu ei ole tema ennetähtaegne vabastamine
   põhjendatud.
10. Lisaks kuritegude toimepanemise asjaoludele välistab kohtukolleegiumi hinnangul
    V. Mihhailovi ennetähtaegse vabastamise ka isiku eelnev elukäik, mida ilmestavad
    kuritegelikku ühendusse kuulumine ja erinevad kuriteod. On tõsi, et V. Mihhailovi elus on
    olnud ka seaduskuulekaid perioode, kuid vaatamata korduvatele karistustele on isik siiski
    kriminaalse eluviisi juurde naasnud. Seetõttu peab ringkonnakohus põhjendatuks, et süüdlane
    kannab käesoleva vangistuse lõpuni. Vangistus on V. Mihhailovile mõjunud distsiplineerivalt
    ning järgnev karistusaeg aitab tekkinud muutustel kinnistuda. Süüdlase alaealise lapse üle
    teostab järelevalvet lapse ema ning V. Mihhailovil on võimalik vanglas jätkata suhtlust
    perekonnaga.
11. V. Mihhailov on vangistuses tõepoolest käitunud hästi ning lisaks korrarikkumistest
    hoidumisele on ta tegelenud taasühiskonnastavate tegevustega. Nimetatud asjaolud ei tähenda
    aga, et kinnipeetav tuleks tingimata vangistusest ennetähtaegselt vabastada. KarS § 76 lg-s 4
    toodud asjaolusid tuleb siiski hinnata kogumis. Praegusel juhul on maakohus võtnud arvesse
    kõiki V. Mihhailovit iseloomustavaid positiivseid asjaolusid, kuid põhjendatult leidnud, et
    need ei tingi siiski isiku vabastamist. Karistuse eesmärk on täidetud alles siis, kui süüdlase
    poolt uute kuritegude toimepanemise oht on viidud sisuliselt miinimumi. V. Mihhailovi puhul
    see nii ei ole. Seega täidab kinnipeetava jätkuv karistuse kandmine mh uute kuritegude
    toimepanemise ohu vähendamise eesmärki.
12. Kuigi prokuratuuri arvamus ennetähtaegse vabastamise osas ei ole kohtu jaoks siduv, on
    maakohus siiski selgitanud, et ei nõustu prokuratuuriga (vt MK määruse lk 4). Samuti on
    märkimisväärne, et prokuratuur sisuliselt nõustub vangla arvamusega. Kirjaliku arvamuse
    kohaselt prokuratuur pigem pooldab vabastamist, sest tegemist on viimase vabanemise
    võimalusega. Seega ei ole prokurör oma kõhklevat seisukohta sisuliselt põhjendanud.
13. Eeltoodust tulenevalt ja juhindudes KrMS §-st 390 ja § 337 lg 1 p-st 2 tuleb jätta Viru
    Maakohtu 14. juuni 2016 määrus sisuliselt muutmata, kuid täiendada seda käesolevas
    määruses toodud põhjendustega. Määruskaebus jääb rahuldamata.



         /allkiri/                           /allkiri/                       /allkiri/
         Mati Kartau                         Tiit Lõhmus                     Maarika Kuusk

                        KOHTUMÄÄRUS

Kohus                               Pärnu Maakohus
Kohtunik                            Ruth Sild
Määruse tegemise aeg ja koht        31. mai 2016. a Haapsalu kohtumaja
Tsiviilasja number                  2-16-109677
Tsiviilasi                          Korteriühistu Rannaküla 4 hagi EmPe OÜ vastu
                                    kommunaalteenuste eest võlgnevuse väljamõistmise
                                    nõudes
Menetlusosalised ja nende           Hageja (avaldaja) Korteriühistu Rannaküla 4, registrikood
esindajad                           80347172, asukoht Rannaküla 4, 91104 Rannaküla, Nõva
                                    vald, Lääne maakond
                                    Hageja lepinguline esindaja jurist Stefani Isotamm,
                                    Investõigus OÜ, asukoht Pärnu mnt 139 D/1 - 118, 11317
                                    Tallinn, e-post *
                                    Kostja (võlgnik) EmPe OÜ, registrikood 11165342,
                                    asukoht Ase 8, Rannaküla, 91104 Nõva vald, Lääne
                                    maakond, e-post *
                                    Kostja seaduslik esindaja juhatuse liige M P, asukoht *
Menetlustoiming                     Kompromissi kinnitamine, menetluse lõpetamine
RESOLUTSIOON
1.    Kinnitada Korteriühistu Rannaküla 4 (lepingulise esindaja vahendusel) ja EmPe OÜ
(seadusliku esindaja vahendusel) vahel kirjalikult 18.05.2016. a sõlmitud kompromissileping
alljärgnevalt:
 1.1. Kostja EmPe OÜ tasub hagejale Korteriühistu Rannaküla 4 kompromissina 1299,78
      (üks tuhat kakssada üheksakümmend üheksa eurot 78 senti) eurot.
      Kompromissina tasutav summa hõlmab makseettepanekus 2-16-109677 (koostatud
      16.05.2016) nõutud summat 1056,18 eurot, hageja poolt esindajale tasutud õigusabikulusid
      summas 225,12 eurot ja lisanduvaid viiviseid kuni esimese maksepäevani (periood
      17.05.2016 – 14.06.2016) summas 18,48 eurot.
 1.2. Kompromissi tasumiseks koostavad pooled maksegraafiku järgnevalt: Kostja tasub
      võlgnevuse igakuiste 100 (üks sada) euro suuruste osamaksetena kuni võlgnevuse lõpliku
      tasumiseni. Esimese osamakse tähtaeg saabub 15. juunil 2016. a.


                                                                                              1
 1.3. Juhul kui kostja ei täida käesoleva kohtumääruse resolutsiooni punktis 1.2.
      (kompromisslepingu p-s 2.2) nimetatud osamaksete tasumise kohustust nõuetekohaselt, on
      kostja kohustatud tasuma hagejale viivist 0,07% päevas tähtaegselt tasumata võla summalt.
      Ükskõik millise käesoleva kohtumääruse resolutsiooni punktis 1.2. (kompromisslepingu
      punktis 2.2) nimetatud makse hilinemise korral loetakse kõikide osamaksete
      maksetähtpäev saabunuks.
 1.4. Kompromissiga lepivad pooled kokku, et kostja tasub hageja menetluskulud ja kostja
      menetluskulud jäävad kostja enda kanda.
2.    Lõpetada käesolevas tsiviilasjas menetlus seoses poolte vahel sõlmitud kompromissi
kinnitamisega.
3.    Edastada määrus menetlusosalistele.
Menetluskulude jaotus ja rahalise suuruse kindlaksmääramine
Vastavalt kompromisslepingule jätta käesoleva tsiviilasja menetluskulud kostja kanda.
Kompromisslepingust nähtuvalt on hageja arvestanud kompromisslepingu alusel osamaksetena
tasutava summa hulka hageja poolt kantud järgmised menetluskulud: maksekäsu kiirmenetluses
tasutud riigilõiv summas 45 eurot, maksekäsu kiirmenetluse menetluskulu summas 20 eurot ja
hageja õigusabikulud summas 225,12 eurot.
Edasikaebamise kord
Määruse peale on pooltel õigus esitada määruskaebus 15 päeva jooksul Tallinna
Ringkonnakohtule määruse teinud kohtu kaudu alates määruse määruskaebuse esitajale
kättetoimetamisest.

Asjaolud, menetluse käik
11.05.2016. a esitas Korteriühistu Rannaküla 4 Pärnu Maakohtule maksekäsu kiirmenetluse
avalduse võlgnikult EmPe OÜ-lt 987,90 euro põhi- ja kõrvalnõude ning jooksva viivise
saamiseks, samuti menetluskulude hüvitamiseks. 16.05.2016. a tegi kohus võlgnikule
makseettepaneku ning toimetas selle võlgnikule kätte e-toimiku vahendusel 16.05.2016. a.
18.05.2016. a esitasid avaldaja ja võlgnik kohtule kinnitamiseks kompromisslepingu.
19.05.2016. a määrusega lõpetas kohus käesolevas asjas maksekäsu kiirmenetluse ja määras, et
asja menetlemist jätkatakse hagimenetluses Pärnu Maakohtus.

Kompromissleping
18.05.2016. a Pärnu Maakohtu Maksekäsuosakonnale on poolte poolt esitatud alljärgnev
kompromissleping:
1. 1. Pooled leidsid:
1.1. Hageja esitas “11” mail 2016. a Pärnu Maakohtusse maksekäsu kiirmenetluse avalduse
kostja vastu võlgnevuse 1056,18 euro nõudes.
1.2. Kostja soovib lahendada asja kompromissi korras.
2. Pooled leppisid kokku:
2.1. Kostja tasub Hagejale kompromissina 1299,78 (üks tuhat kakssada üheksakümmend üheksa
koma seitsekümmend kaheksa) eurot.
Kompromissina tasutav summa hõlmab makseettepanekus 2-16-109677 (koostatud 16.05.2016)
nõutud summat 1056,18 (üks tuhat viiskümmend kuus koma kaheksateist) eurot, Hageja poolt
esindajale tasutud õigusabikulusid summas 225,12 (kakssada kakskümmend viis koma kaksteist)

                                                                                            2
eurot ja lisanduvaid viiviseid kuni esimese maksepäevani (periood 17.05.2016 – 14.06.2016)
summas 18,48 (kaheksateist koma nelikümmend kaheksa) eurot.
2.2. Kompromissi tasumiseks koostavad pooled maksegraafiku järgnevalt: Kostja tasub
võlgnevuse igakuiste 100 (üks sada) euro suuruste osamaksetena kuni võlgnevuse lõpliku
tasumiseni. Esimese osamakse tähtaeg saabub 15. juunil 2016.a.
2.3. Juhul kui Kostja ei täida Kompromisslepingu punktis 2.2. nimetatud osamaksete tasumise
kohustust nõuetekohaselt, on Kostja kohustatud tasuma Hagejale viivist 0,07 % (null koma null
seitse protsenti) päevas tähtaegselt tasumata Võla summalt. Ükskõik millise Kompromisslepingu
punktis 2.2. nimetatud makse hilinemise korral loetakse kõikide osamaksete maksetähtpäev
saabunuks.
2.4. Kompromissiga lepivad pooled kokku, et Kostja tasub Hageja menetluskulud ja Kostja
menetluskulud jäävad Kostja enda kanda.
3. Pooled märgivad, et nad on teadlikud TsMS paragrahvides 430 lg 2 sätestatud asjaoludest ja
paragrahvis 432 sätestatud menetluse lõpetamise tagajärgedest.
4. Pooled nõustuvad sellega, et kohus lõpetab menetluse.
5. Esitada käesolev kompromissileping vastavalt tsiviilkohtumenetluse seadustiku paragrahvile
430 lg 2 kinnitamiseks kohtule.

KOHTU SEISUKOHT
Kohus olles tutvunud asja materjalidega ja esitatud kompromissilepinguga leiab, et arvestades
menetlusökonoomika põhimõtet, võib poolte sõlmitud kompromissi kinnitada ja menetluse asjas
lõpetada.
Käesolev tsiviilasi on maksekäsu kiirmenetlusest hagimenetlusse üle antud 19.05.2016. a
määrusega tsiviilkohtumenetluse seadustiku (edaspidi TsMS) § 486 lg 1 p 3 alusel –
makseettepaneku koostanud kohus jätkab asja menetlemist hagimenetluses või annab asja
hagimenetluses menetlemiseks üle maksekäsu kiirmenetluse avalduses nimetatud kohtule või
poolte ühises taotluses nimetatud kohtule, kui avaldaja ja võlgnik on enne maksekäsu tegemist
esitanud kohtule kirjaliku kompromissilepingu.
Hageja lepingulise esindaja ja kostja seadusliku esindaja vahel kirjalikult sõlmitud kompromiss
on esitatud kohtule 18.05.2016. a, mille kohaselt on pooled jõudnud kokkuleppele võlgnevuse ja
menetluskulude tasumises osas.
Kohus lähtub käesolevaga TsMS § 486 lõikest 4 - kohus menetleb kompromissilepingut
käesoleva seadustiku §-des 430 ja 431 sätestatu kohaselt. Kui kohus kompromissi ei kinnita,
jätkab ta asja menetlemist hagimenetluses käesoleva seadustiku §-s 487 sätestatu kohaselt.
TsMS § 428 lg 1 p 4 kohaselt lõpetab kohus menetluse otsust tegemata, kui pooled on sõlminud
kompromissi ja kohus kinnitab selle. TsMS § 430 lg 1 ja 2 sätestavad, et pooled võivad menetluse
kuni hagi kohta tehtud lahendi jõustumiseni lõpetada kompromissiga. Kohus kinnitab
kompromissi määrusega, millega ühtlasi lõpetab asja menetluse. Kompromissi kinnitamise
määruses märgitakse kompromissi tingimused. Pooled esitavad kompromissilepingu
allkirjastatuna kohtule või avaldavad kompromissi kohtule protokolli kandmiseks.
Vastavalt TsMS § 430 lg-le 3 ei kinnita kohus kompromissi, kui see on vastuolus heade
kommetega või seadusega või rikub olulist avalikku huvi või kui kompromissi ei ole võimalik
täita. Kohus ei ole kompromissiga seotud ega pea seda kinnitama perekonnaasjas.
Pooled kinnitasid kompromisslepingus, et soovivad menetluse käesolevas asjas lõpetada
kompromissiga vastavalt TsMS § 430 lõikele 2. Pooled on kinnitanud, et on teadlikud TsMS §
430 lõikes 2 sätestatud asjaoludest ja §-s 432 sätestatud menetluse lõpetamise tagajärgedest.



                                                                                             3
Kohus leiab, et kompromissi kinnitamist välistavaid asjaolusid käesolevas asjas ei esine.
Eeltoodust tulenevalt kohus kinnitab kompromissi selles toodud tingimustel ja menetlus asjas
tuleb lõpetada.
Kuna maksekäsu kiirmenetluses esitatud nõude näol on tegemist kommunaalteenuste võlgnevuse
nõudega, siis kohus märgib asja selguse huvides järgmist:
Kompromissina tasutav summa hõlmab muuhulgas makseettepanekus 2-16-109677 (koostatud
16.05.2016) nõutud summat 1056,18 eurot. Nimetatud summa koosneb põhinõudest summas 938
eurot, viivise nõudest 25.02.2016 kuni 11.05.2016 summas 49,90 eurot, riigilõivust summas 45
eurot, maksekäsu kiirmenetluse kulust summas 20 eurot ja põhinõudelt arvestatud viiviselt alates
12.05.2016 kuni 16.05.2016 summas 3,28 eurot.
Makseettepanekus nimetatud põhivõlgnevus summas 938 eurot koosneb omakorda KÜ
Rannaküla 4 korter nr 8 võlgnevusest seisuga 07.02.2016. a summas 618 eurot ja korter nr 4
võlgnevusest seisuga 07.02.2016. a summas 320 eurot. Nimetatud korterite võlgnevused on
tekkinud perioodil november 2014. a kuni veebruar 2016. a.
TsMS § 430 lg 8 kohaselt saab kompromissi tühistada ja selle tühisusele saab tugineda
tsiviilseadustiku üldosa seaduses nimetatud alustel ning kompromissist saab taganeda või selle
üles öelda võlaõigusseaduses nimetatud alustel. Kompromissi saab tühistada või selle tühisusele
tugineda ning kompromissist saab taganeda või kompromissi üles öelda üksnes kompromissi kui
täitedokumendi alusel toimuva täitemenetluse hagiga lubamatuks tunnistamise menetluses. Kui
kohus sellise hagi rahuldab, loetakse, et kompromissil ei ole täielikult või osaliselt õiguslikke
tagajärgi ja menetlus asjas, milles kompromiss sõlmiti, jätkub.
TsMS § 432 sätestab, et kui menetlus on lõpetatud, ei saa hageja uuesti pöörduda kohtusse hagiga
sama kostja vastu vaidluses samal alusel sama hagieseme üle. Kui menetlus on lõpetatud hagist
loobumise tõttu või kompromissiga, on lõpetamisel samad materiaalõiguslikud ja
protsessuaalsed tagajärjed nagu menetluse lõpetamisel kohtuotsusega, kui seadusest ei tulene
teisiti.
Menetluskulud
TsMS § 173 lg 1 kohaselt esitab asja menetlenud kohus menetluskulude jaotuse menetlusosaliste
vahel kohtuotsuses või menetlust lõpetavas määruses.
TsMS § 168 lg 3 kohaselt kompromissi sõlmimise korral kannavad pooled oma menetluskulud
ise, kui nad ei ole kokku leppinud teisiti.
Kohtule esitatud kompromisslepingu kohaselt on pooled kokku leppinud, et kostja tasub hageja
menetluskulud ja kostja menetluskulud jäävad kostja enda kanda. Pooled on seega TsMS § 168
lg 3 kohaselt kokku leppinud menetluskulude jagamises.
Kompromisslepingust nähtuvalt on hageja arvestanud kompromisslepingu alusel osamaksetena
tasutava summa hulka hageja poolt kantud järgmised menetluskulud: maksekäsu kiirmenetluses
tasutud riigilõiv summas 45 eurot, maksekäsu kiirmenetluse menetluskulu summas 20 eurot ja
hageja õigusabikulud summas 225,12 eurot.

(allkirjastatud digitaalselt)
Ruth Sild
kohtunik




                                                                                              4

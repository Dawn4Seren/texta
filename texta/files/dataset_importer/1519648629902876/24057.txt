                     KOHTUMÄÄRUS
Kohus                             Tallinna Ringkonnakohus

Kohtukoosseis                     Eesistuja Imbi Sidok-Toomsalu, liikmed Ele Liiv ja
                                  Indrek Parrest

Määruse tegemise aeg ja koht      09.02.2016, Tallinn

Tsiviilasja number                2-11-37527

Tsiviilasi                        Advokaadibüroo (AB) Tark Grunte Sutkiene AS-i
                                  hagi OÜ Bulean vastu võlgnevuse väljamõistmiseks

Vaidlustatud kohtulahend          Harju Maakohtu 30.09.2015 määrus kaja rahuldamata
                                  jätmise kohta ja 06.11.2015 määrus riigi õigusabi
                                  saamise taotluse lahendamiseks

Kaebuse esitaja ja kaebuse liik   OÜ Bulean 16.10.2015 ja 26.11.2015 määruskaebused

Menetlusosalised ja nende         Hageja AB Tark Grunte Sutkiene AS (registrikood
esindajad                         10223698), lepingulised esindajad v/adv Erki
                                  Kergandberg ja adv Edgar-Kaj Velbri

                                  Kostja OÜ Bulean (registrikood 11011068), seaduslik
                                  esindaja juhatuse liige Leonid Jakerson

Menetluse liik                    Kirjalik menetlus


RESOLUTSIOON:
  1. Harju Maakohtu 06.11.2015 määruse resolutsioon jätta muutmata, arvestades
     käesolevas määruses esitatud põhjendusi.
  2. Harju Maakohtu 30.09.2015 määrus tühistada ja teha uus määrus, millega OÜ
     Bulean kaja rahuldada ja saata tsiviilasi tagasi maakohtule edasiseks
     menetlemiseks.
  3. 30.09.2015 määruse peale esitatud määruskaebus rahuldada.
  4. 06.11.2015 määruse peale esitatud määruskaebus jätta rahuldamata.
  5. Jätta rahuldamata määruskaebuste esitaja taotlus määrata talle täiendav tähtaeg
     16.10.2015 määruskaebuse põhjendamiseks.
  6. Jätta rahuldamata 16.10.2015 määruskaebuses esitatud taotlus täiendavate
     tõendite kogumiseks määruskaebusmenetluses.
  7. Menetluskulud jaotatakse ja määratakse kindlaks maakohtus asja uuel
     läbivaatamisel.
                                                                                            2

   8. Määruse peale kassatsiooni korras edasi kaevata ei saa (TsMS § 191 lg 1, § 417
      lg 4).

Asjaolud
   1. 10.08.2011 esitas hageja maakohtule hagi kostjalt võlgnevuse 2132.86 eurot ja viivise
       väljamõistmiseks. Maakohus võttis hagi 14.09.2011 menetlusse. Kohtumääruse koos
       hagimaterjalidega võttis kostja registrijärgsel aadressil XXXXX XXX XX-X,
       Tallinnas vastu KP.

   2. 13.10.2011 rahuldas maakohus hagi tagaseljaotsusega tulenevalt asjaolust, et kostja ei
      vastanud tähtaegselt hagile. Kohus märkis otsuses mh, et otsuse vaidlustamiseks on
      pooltel õigus esitada kohtule taotlus kohtuotsuse täiendamiseks kirjeldava ja
      põhjendava osaga 14 päeva jooksul alates otsuse kättetoimetamisest. Otsus toimetati
      21.10.2011 kätte kostja registrijärgsel aadressil KP-le üleandmisega.

   3. 07.11.2011 on meiliaadressilt XXX@XXX.ee esitatud kohtule e-kiri, milles kirja
      saatja palub peatada täitemenetluse ning teavitab oma soovist esitada kaja. 10.04.2015
      esitas kostja järelepärimise ja palus lahendada 07.11.2011 esitatud taotlus. 15.04.2015
      kirjaga selgitas Harju Maakohus kostjale, et tähtaeg taotluse esitamiseks kohtuotsuse
      täiendamiseks kirjeldava ja põhjendava osaga ja kaja esitamiseks hakkas kulgema
      22.10.2011 ning möödus 04.11.2011, mistõttu on avaldaja (puudustega) taotlus
      esitatud hilinenult.

   4. 05.05.2015 esitas kostja taotluse 07.11.2011 esitatud taotluse lahendamiseks ja
      tingimusliku taotluse tähtaja ennistamiseks. Kostja leidis, et tema taotlus 13.10.2011
      tagaseljaotsuse täiendamiseks on esitatud tähtaegselt, sest kostja on saanud
      tagaseljaotsuse kätte mitte 21.10.2011, vaid 24.10.2011, ja seega saabus taotluse
      esitamise tähtaeg mitte 04.11.2011, vaid 07.11.2011.

   5. 07.05.2015 määrusega jättis kohus kostja taotluse käiguta. 13.05.2015 esitas kostja
      täiendavad selgitused. 22.05.2015 kirjas asus kohus seisukohale, et kostja seletusest
      nähtuvalt ei olnud KP-l volitust OÜ Bulean nimel tagaseljaotsust vastu võtta
      tsiviilkohtumenetluse seadustiku (TsMS) §-de 322 ega 323 alusel. Samuti palus kohus
      kõrvaldada 07.11.2011 avalduses esinevad puudused. 29.05.2015 kõrvaldas kostja
      puudused ja teatas, et loobub taotlusest täitemenetlus peatada seoses täitemenetluse
      lõpetamisega.

   6. 04.08.2015 tegi kohus põhjendava ja kirjeldava osaga kohtuotsuse.

   7. 21.08.2015 esitas kostja taotluse menetluse taastamiseks. Kostja leidis, et kuivõrd hagi
      toimetati kostjale kätte muul viisil kui isiklikult, tuleb menetlus taastada sõltumata
      mõjuva põhjuse olemasolust. 10.09.2015 e-kirjas märkis kostja täiendavalt, et pärast
      13.10.2011 otsuse täiendamist ei ole enam asjakohane, kas taotlus otsuse
      täiendamiseks esitati tähtaegselt või mitte.

   8. 03.09.2015 vastuses leidis hageja, et nii menetlusdokumendid kui tagaseljaotsus on
      kostjale kätte toimetatud TsMS § 323 lõigete 1 ja 2 kohaselt, kuivõrd KP võis pidada
      antud asjaoludel kostja volitatud isikuks. Seega tuleb kaja rahuldamata jätta.

Harju Maakohtu 30.09.2015 määrus
   9. Harju Maakohus jättis 30.09.2015 määrusega kaja rahuldamata.
                                                                                           3



10. Kuigi alates 01.01.2013 kehtiva TsMS § 444 lõike 3 järgi võib kohus tagaseljaotsuse
    või hagi õigeksvõtul põhineva otsuse teha kirjeldava ja põhjendava osata, kohustuseta
    sellist otsust puuduva osaga hiljem täiendada (Riigikohtu 30.01.2014 määrus
    tsiviilasjas nr 3-2-1-181-13, punkt 15), võib kohus oma äranägemisel siiski ka enne
    01.01.2013 tehtud tagaseljaotsust täiendada kirjeldava ja põhjendava osaga vastavalt
    TsMS § 448 lõigetele 4-1 koosmõjus TsMS §-ga 6. Antud juhul on kohus 13.10.2011
    kirjeldava ja põhjendava osata tehtud tagaseljaotsust täiendanud 04.08.2015.

11. Alates 01.09.2011 kehtinud TsMS-i redaktsiooni § 448 lõiked 4-2 sätestasid, et
    kirjeldava või põhjendava osata tehtud tagaseljaotsust täiendab kohus puuduva osaga,
    kui menetlusosaline teatab kaja esitamise tähtaja jooksul soovist esitada kaja. Otsuse
    täiendamise korral puuduva osaga hakkab kaja esitamise tähtaeg uuesti kulgema
    tervikotsuse kättetoimetamisest. Otsuse täiendamise lahendab kohus kirjalikus
    menetluses ning nii 2011.a kui 2015.a kehtinud redaktsiooni järgi ei teavitata otsuse
    täiendamisest kohtuasja teisi pooli ning neil ei ole menetluse selles staadiumis õigust
    teha avaldusi.

12. TsMS § 415 lõike 2 kohaselt võis kaja esitada tagaseljaotsuse kättetoimetamisest
    alates 14 päeva jooksul, seega tuli ka kaja esitamise soovist teatada kohtule
    tagaseljaotsuse kättetoimetamisest alates 14 päeva jooksul. Vastavalt TsMS §-le 66,
    kui menetlustoiming jääb õigel ajal tegemata, ei ole menetlusosalisel õigust
    menetlustoimingut hiljem teha.

13. Kohus viitas TsMS § 415 lõikele 1 ja § 417 lõigetele 1 ja 2. Lisaks TsMS § 417 lõikes
    2 toodud eelduste kontrollimisele peab kohus kaja lahendamisel kontrollima, kas kaja
    esitanud isikul on kajamise õigus. Kajamise õigus puudub menetlusosalisel mh siis,
    kui ta ei ole tähtaegselt esitanud teadet oma soovist esitada kaja. Kohus ei nõustunud
    kostja seisukohaga, et pärast tagaseljaotsuse täiendamist TsMS § 448 lõigete 4-2
    kohaselt ei ole kohus enam õigustatud kontrollima, kas isik on tähtaegselt esitanud
    teate oma soovist esitada kaja. Kaja esitamise soovist teatamise tähtaeg on seotud
    tagaseljaotsuse kättetoimetamise ajaga. Tagaseljaotsuse kättetoimetamine võib
    toimuda mõnel TsMS 6. osas toodud viisil ning hinnangu andmine sellele, kas
    kättetoimetamine on olnud nõuetekohane, võib sisaldada endas tõendite hindamist
    erinevate faktiliste asjaolude kohta. TsMS §-s 7 on väljendatud poolte võrdsuse
    põhimõte ning selle kohaselt peab kohus looma pooltele võimalikult võrdsed
    võimalused tõendite esitamiseks ja tõendite kohta selgituste andmiseks. Eelnevalt
    märkis kohus, et tagaseljaotsuse täiendamisest ei teavitata kohtuasja teisi pooli ning
    neil ei ole menetluse selles staadiumis õigust teha avaldusi. Seisukoha selle kohta, kas
    isik on tähtaegselt esitanud teate oma soovist esitada kaja, peab kohus võtma üksnes
    avaldaja selgituse ja tema esitatud tõendite alusel ning oma selgitusi sellele, kas
    kättetoimetamine on olnud nõuetekohane, saavad teised menetlusosalised esitada alles
    kaja arutamise staadiumis. Seega tuleb kohtu arvates, lähtudes poolte võrdsuse
    printsiibist, TsMS § 217 lõiget 2 tõlgendada sellisel viisil, et ka kaja arutamise
    staadiumis on kõigil menetlusosalistel õigus esitada selgitusi ja tõendeid selle kohta,
    kas tagaseljaotsuse kättetoimetamine on olnud nõuetekohane ning kohus peab jätma
    kaja rahuldamata, kui kostja ei ole tähtaegselt esitanud teadet oma soovist esitada kaja.

14. Kohus asus seisukohale, et praegusel juhul ei ole kostja tähtaegselt esitanud teadet
    soovi kohta esitada kaja. Sellega muutis kohus eelnevalt üksnes kostja selgituste alusel
                                                                                            4

   võetud seisukohta, et tagaseljaotsuse vastu võtnud KP-l ei olnud volitust OÜ Bulean
   nimel tagaseljaotsust vastu võtta TsMS §-de 322 ega 323 alusel.

15. Riigikohus on lahendis nr 3-2-2-2-13 selgitanud, et püsivalt äriruumi hoones viibiv
    isik, kes ei osuta adressaadile teenuseid lepingulisel alusel, ei ole õigustatud
    dokumenti vastu võtma TsMS § 323 lõigete 1 ja 2 alusel. Nimetatud asjas leidis
    kolleegium, et tagaseljaotsuse üleandmine turvatöötajale 30.01.2012 ei vasta seaduses
    ettenähtud kättetoimetamise tingimustele. See ei välista aga siiski TsMS § 323
    kohaldamist olukorras, kus dokumendi vastuvõtjal on asjaoludest nähtuvalt eriline side
    adressaadiga. Senises praktikas on Tartu Ringkonnakohus TsMS §-i 323 kohaldanud
    järgnevalt: "Asja materjalidest nähtuvalt asuvad kõnesoleva aktsiaseltsi äriruumid OÜ
    D äriruumidega samal aadressil. Ringkonnakohus leiab, et kuigi samas äriruumis
    töötav AV ei ole OÜ D töötaja, saab teda vaatamata sellele käsitleda osaühingule
    adresseeritud dokumendi vastuvõtmisel TsMS § 323 lg 1 sätte tähenduses muu
    töötajana, kes püsivalt viibib juriidilise isiku äriruumis või osutab talle muu sarnase
    lepingu alusel püsivalt teenuseid. Asjaolude põhjal saab eeldada, et OÜ D oli
    korraldanud oma posti vastuvõtu tema töötajate äraolekul selliselt, et selle võtavad
    vastu samades äriruumides asuva AS N töötajad. Kohtu veendumust nimetatud
    eelduse kehtivuse osas tugevdab asjaolu, et kõnesoleval aadressil asuvate äriühingute
    juhatuse liikmed on omavahel seotud (AS N juhatuse liige MW osaleb koos OÜ D
    juhatuse liikme PJA-ga samal aadressil asuvate AS B ning OÜ H juhtimises).
    Kõnesolevate äriühingute seotust kinnitab samuti määruskaebusele lisatud AS N
    juhatuse esimehe ET seletuskiri, milles on muuhulgas märgitud, et "[dokumendid
    vastu võtnud]…AV ei teinud midagi firma huvidega vastuolus olevat, vaid aitas üksnes
    firma koostööpartneril infot paremini kätte saada." Tartu Ringkonnakohtu seisukohast
    nähtuvalt oleks seega võimalik lugeda menetlusdokumendid kätte toimetatuks ka
    nende üleandmisega teise samades ruumides asuva äriühingu töötajale, eeldusel, et sel
    äriühingul on piisav seos menetlusosaliseks oleva äriühinguga. (Riigikohtu analüüs,
    2009,                                                                        kättesaadav
    http://www.riigikohus.ee/vfs/891/MenetlusdokumentideK2ttetoimetamine_Margit_Vu
    tt.pdf, lk 18). Seadusandja on väljendanud tahet lihtsustada juriidilistele isikutele
    kättetoimetamist. TsMS 01.01.2013 jõustunud muudatustega piisab juriidilisele isikule
    avalikuks kättetoimetamiseks, kui elektrooniline kättetoimetamine ja juriidilise isiku
    kohta peetavasse registrisse kantud aadressile tähitud kirjaga kättetoimetamine ei ole
    tulemust andnud. Seega on kohtu arvates alust tõlgendada TsMS § 323 lõikeid 1 ja 2
    laiendavalt vähemalt selliselt, et erandlikel asjaoludel võib kohus dokumendi
    kättetoimetatuks lugeda ka üleandmisega isikule, kes ei ole menetlusosalise töötaja,
    kuid on muul viisil erilise sideme kaudu äriühinguga seotud.

16. Antud juhul on kostja juhatuse liige Leonid Jakerson istungil selgitanud, et nii
    hagimaterjalid kui tagaseljaotsuse vastu võtnud KP on OÜ Ipso Jure töötaja ja allub
    vahetult Leonid Jakersonile, kes on talle ka praktikas korraldusi jaganud. Leonid
    Jakerson on ise nii OÜ Ipso Jure juhatuse liige kui kostja juhatuse liige. Nii OÜ Ipso
    Jure kui kostja tegutsevad samal aadressil XXXXX XXX XX-X ja osaliselt on neil
    samad kontaktandmed, st faksinumber (vt registrikaardid, t lk 31 ja 99). OÜ-l Bulean
    kostja selgituse järgi töötajaid ei ole. Kostja selgituse kohaselt asukohas XXXXX
    XXX XX-X ei ole ruumid väga suured, kuid kummalgi äriühingul on oma ruumid.
    Kohus asus seisukohale, et kõik nimetatud asjaolud annavad alust arvata, et Leonid
    Jakerson oli korraldanud OÜ Bulean ja OÜ Ipso Jure asjaajamise selliselt, et OÜ
    Bulean nimel oli volitatud dokumente vastu võtma KP. Töötaja KP on tegelikkuses ka
    selliselt käitunud, sest ta on vastu võtnud nii hagimaterjalid kui tagaseljaotsuse ja need
                                                                                                5

       Leonid Jakersonile üle andnud, seejuures on ta posti väljastuskviitungile oma nime
       taha kirjutanud mõlemal korral „volitatu“. Kohus märkis, et peab kostja esindaja
       Leonid Jakersoni selgitust kogu olukorra kohta teatud määral eksitavaks. 15.05.2015
       e-kirjas selgitas Leonid Jakerson, et „Ärihoones XXXXX XXX XX-X asub peale OÜ
       Bulean veel kümneid ettevõtteid, kelle hulgas on näiteks advokaadibüroo, ilusalong,
       lapseaed, kirikukogudus jm. Ilmselt ei ole põhjust eeldada, et OÜ Bulean peaks
       kasutama just naaberettevõte teenuseid, praktikas valitakse äripartnereid üldiselt teiste
       kriteeriumite järgi.“ Alles kohtuistungil antud selgitusest jäi kohtule arusaam, et
       tegemist on pigem elumaja esimesel korrusel oleva äriotstarbelise suurema korteriga,
       kus ühes korteris tegutsevad mõlemad Leonid Jakersoni vastutusel olevad ettevõtted.
       Samuti ei andnud Leonid Jakerson e-kirjades kohtule teada, et KP on tema enda
       vahetu alluv teises ettevõttes. Arvestades eelkirjeldatud erinevaid sidemeid OÜ
       Bulean, OÜ Ipso Jure, Leonid Jakersoni ja KP vahel on kohus kindlal veendumusel, et
       KP oli 2011.a OÜ Bulean menetlusdokumente vastu võtma õigustatud isikuks TsMS §
       323 lõigete 1 ja 2 mõttes.

   17. Kuivõrd kostja sai KP vahendusel tagaseljaotsuse kätte 21.10.2011, siis tähtaeg
       taotluse esitamiseks kohtuotsuse täiendamiseks kirjeldava ja põhjendava osaga ja kaja
       esitamiseks hakkas kulgema 22.10.2011 ning möödus 04.11.2011. Kostja esitas teate
       soovist esitada kaja tagaseljaotsusele 07.11.2011, mistõttu on kostja taotlus esitatud
       hilinenult TsMS § 66 mõttes.

   18. Kostja on esitanud alternatiivselt taotluse kaja esitamise soovi kohta teate esitamise
       tähtaja ennistamiseks. Kohus leidis, et viidatud taotlus tuleb jätta rahuldamata TsMS
       § 67 lõike 2 alusel. Möödalastud kaja esitamise soovi kohta teate esitamise tähtaeg
       lõppes 04.11.2011, kuid kostja esitas tähtaja ennistamise taotluse enam kui 3 aastat
       hiljem. Seega kuulub esitatud taotlus rahuldamata jätmisele.

   19. Kostja ei ole kaja esitamisel tuginenud sellele, et tagaseljaotsust ei võinud teha
       seetõttu, et hagi ei ole õiguslikult veenev. Kohus on täiendatud tagaseljaotsuses
       asunud seisukohale, et hageja nõue on hagiavalduses märgitud asjaoludega õiguslikult
       põhjendatud.

   20. Kuivõrd kostja on esitanud kaja esitamise soovi kohta teate pärast selleks ette nähtud
       tähtaega, kohus ei ole kostja jaoks tähtaega ennistanud ning puuduvad mõjuvad
       põhjused kostja esitatud avalduse hilinenud arvestamiseks, leidis kohus, et kostjal
       puudub kajamise õigus ning TsMS § 217 lõike 2 alusel tuleb esitatud kaja jätta
       rahuldamata.

   21. Vastavalt TsMS § 149 lõikele 5 tuleb kostja tasutud kautsjon arvestada riigituludesse.

OÜ Bulean 16.10.2015 määruskaebus
  22. 16.10.2015 esitatud määruskaebuses ja selle 17.10.2015 paranduses palub kostja
      maakohtu määruse tühistada. Kaebuses esitas kostja ka taotluse tõendite kogumiseks.
      Samuti esitas kostja taotluse riigi õigusabi saamiseks ja täiendava tähtaja määramiseks
      kaebuse põhjendamiseks.

   23. Kaevatavas määruses on maakohus muutnud oma varasemat (nii 22.05.2015 määruses
       kui 04.08.2015 tagaseljaotsuses väljendatud) seisukohta, et kostja 07.11.2011 taotlus
       täitemenetluse peatamiseks ja otsuse täiendamiseks seoses sooviga esitada kaja on
       esitatud tähtaegselt ning kohus on õigustatud avaldust läbi vaatama. Kaevatavas
                                                                                           6

   määruses leidis kohus, et kostja 07.11.2011 teatis ei olnud tähtaegne. Määruse
   põhjenduste kohaselt tingisid maakohtu eeltoodud seisukoha muutmist alljärgnevad
   asjaolud, mis määruse kohaselt said kohtule selgeks alles pärast täiendava
   tagaseljaotsuse tegemist kaja lahendamise menetluses: 1) kostja seaduslik esindaja
   Leonid Jakerson on ühtlasi OÜ Ipso Jure juhatuse liige – kostja märkis, et viidatud
   asjaolu nähtub kohtu enda poolt peetavast äriregistrist, mistõttu on vähemalt
   õiguslikust aspektist küsitav, kui mitte eluliselt ebausutav, et kohus ei olnud sellest
   asjaolust teadlik 22.05.2015 määruse ja 04.08.2015 tagaseljaotsuse tegemisel; 2) OÜ
   Ipso Jure ja kostja tegutsevad samal aadressil XXXXX XXX XX-X – ka see asjaolu
   nähtub äriregistrist, mistõttu on samuti ebausutav, et kohus ei olnud sellest asjaolust
   teadlik 22.05.2015 määruse ja 04.08.2015 tagaseljaotsuse tegemisel. Lisaks on kostja
   ka ise korduvalt juhtinud kohtu tähelepanu sellele asjaolule, vt nt kostja 15.05.2015
   menetlusdokument; 3) kostja selgituse kohaselt ei ole XXXXX XXX XX-X ruumid
   väga suured – kostja möönis, et kohtu selline hinnang võib olla põhjendatud, kuna
   mõiste „väga suured“ on subjektiivne ja sõltub sellest, millega ruumide suurust
   võrrelda. Kostja märkis selguse huvides, et XXXXX XXX XX-X ruumide üldpinda
   330m2 ei saa tõepoolest pidada väga suureks, kuid siiski ei ole see Eesti oludes ka
   väga väike ja ületab oluliselt Tallinnas asuva äriruumi keskmise suuruse; 4) ühes
   korteris tegutsevad mõlemad Leonid Jakersoni vastutusel olevad ettevõtted – kostja on
   selgitanud juba 18.09.2015 istungil ja märkis taas, et asukohas XXXXX XXX XX-X
   tegutseb vähemalt 6 erinevat „Leonid Jakersoni vastutusel olevat ettevõtet“, kelle
   hulgas on kostja ja OÜ Ipso Jure, kuigi mitte igal neist ettevõtetest on, erinevalt nt
   kostja OÜ-st Bulean, eraldi sissepääsuga ruumid; 5) tegemist on pigem elumaja
   esimesel korrusel oleva äriotstarbelise suurema korteriga – kostja on selgitanud juba
   18.09.2015 kohtuistungil ja märkis taas, et erinevalt kohtu eeltoodud üllatuslikust
   järeldusest ei ole Pärnu mnt 23 elumaja, vaid büroohoone, kus asub kostja teada
   vähemalt 30-40 erinevat ettevõtet ilusalongist lasteaiani, samuti ei asu kostja kasutuses
   olevad äriruumid mitte esimesel, vaid III ja osaliselt IV korrusel, samuti ei ole
   tegemist äriotstarbelise suurema korteriga, vaid klassikalises büroohoones asuva
   tavapärase äriruumiga. Kostja hinnangul võib viidatud asjaolu omada tõepoolest
   teatavat tähendust kaevatava määruse seaduslikkuse hindamisel, kuna kohtu järelduste
   aluseks oleva TsMS § 323 lõigetest 1 ja 2 nähtub üheselt, et menetlusdokumendi
   kättetoimetamine just dokumendi saaja äriruumis, mitte aga nt kõrval asuva teise isiku
   äriruumis, püsivalt viibivale töötajale või muu sellesarnase lepingu alusel talle püsivalt
   teenuseid osutavale isikule on määrava tähendusega obligatoorne tingimus viidatud
   regulatsiooni kohaldamiseks.

24. Maakohtu poolt tuvastatud asjaolud on üllatuslikud ja meelevaldsed. Arusaamatuks
    jääb, millistele tõenditele kohus tugines. Kaevatavas määruses viidatakse selles osas
    mõnevõrra eksitavalt kostja esindaja poolt kohtuistungil antud selgitustele, kuid
    18.09.2015 istungi protokollist, mida maakohus pidas oma 12.10.2015 määrusega
    korrektseks, nähtub üheselt, et kostja ei ole kohtuistungil selliseid väiteid esitanud.

25. Kostjal on raske võtta seisukoht selle kohta, millist tähendust võib tema taotluse
    lahendamiseks omada see, millisel korrusel asuvad kostja ruumid, kas tegemist on
    korteri või äriruumiga, kas kostja ja OÜ Ipso Jure kasutavad ühist faksinumbrit või
    mitte jne. Esmapilgul näib kostjale, et need asjaolud ei saa omada asjas tähendust.
    Samas, kuivõrd kohus pidas neid asjaolusid piisavalt oluliseks oma varasema
    seisukoha muutmiseks, pidas kostja vajalikuks taotleda kohtult abi tõendite
    kogumiseks, mis võiksid eelduslikult ümber lükata maakohtu eelmärgitud ebaõiged
    järeldused. Selleks palus kostja esitaja: 1) üle kuulata tunnistajana OÜ Ipso Jure
                                                                                                7

       töötaja KP, kes võib anda ütlusi selle kohta, kas ja millistel õiguslikel alustel oli temal
       õigus 2011.a vastu võtta kostja nimel menetlusdokumente; 2) nõuda ärihoone Pärnu
       mnt 23 omanikult OÜ V (registrikood XXXXXXXX) andmete esitamist selle kohta,
       kas tegemist on äri- või korterihoonega, kas kostja üüritav ruum on korter või äriruum,
       kas kostja äriruum asub maja esimesel või muul korrusel, kas kostja ja OÜ Ipso Jure
       asuvad samades või erinevates ruumides jms; 3) korraldada paikvaatlus asjaolu
       tuvastamiseks, kas kostja ja OÜ Ipso Jure asuvad samades või erinevates ruumides.

   26. Koos kaebusega esitatud riigi õigusabi taotluses märkis kostja, et käesolevas
       menetluses on kostjat esindanud seni juhatuse liige, milline esindamise viis ei ole
       kostjale olnud kuigi edukas ja viis vaidluse kaotamiseni esimeses kohtuastmes.
       Olukorras, kus hagejat esindab koguni kolm advokaati, kuid kostjat esindab seaduslik
       esindaja, kellel puuduvad piisavad õigusteadmised kostja huvide kohtumenetluses
       vajalikul tasemel kaitsmiseks, tekib poolte vahel silmatorkav ebavõrdus. Kostja
       majanduslik seisund ei võimalda tasuda isegi ühe advokaadi või muu kutsealase
       lepingulise esindaja õigusabiteenuste eest, rääkimata siis hagejaga võrdse esindamise
       taseme saavutamiseks vajaliku kolme advokaadi õigusabiteenusest. Kostjal puudub
       arvestatav vara, mida saaks realiseerida mõistliku aja jooksul, samuti ei ole kostjal
       raha pangakontodel ega kassas (kostja pangakontod on arestitud seoses käesolevas
       asjas tehtud tagaseljaotsuse sundtäitmisega). Kostja hinnangul on tal sellises olukorras
       õigus saada TsMS § 180 lõike 4 alusel riigi õigusabi. Määruskaebus Harju Maakohtu
       30.09.2015 määruse peale (so taotlus TsMS § 181 lõike 1 punkti 2 mõttes) on
       menetlusabi andmise seisukohalt perspektiivikas, kuna kaevatava määruse
       põhjendused on enamasti otsitud ning nende kvaliteet ja määruses toodud õiguslik
       käsitlus ei vasta kohtulahendi põhjendamise kasvõi miinimaalsete nõuetele. Pärast
       kostjale riigi õigusabi andmist palus kostja määrata talle täiendava mõistliku tähtaja
       TsMS § 187 lõigete 5 ja 6 ning § 632 lõike 5 alusel määruskaebuse põhjendamiseks.
       Täiendava tähtaja määramine ei oleks vastuolus menetlusökonoomia põhimõttega ega
       tooks kaasa menetluse lahendamise viibimist.

Vastustaja seisukoht ja menetluse edasine käik
   27. Hageja vaidles määruskaebusele vastu, palus jätta selle menetlusse võtmata või
       alternatiivselt rahuldamata. Samuti palus hageja jätta rahuldamata kostja taotluse tõendite
       kogumiseks.

   28. Maakohus võttis määruskaebuse menetlusse, jättis rahuldamata ja edastas 26.11.2015
       määrusega TsMS § 663 lõike 5 alusel läbivaatamiseks Tallinna Ringkonnakohtule.

Harju Maakohtu 06.11.2015 määrus
   29. 06.11.2015 määrusega jättis maakohus kostja taotluse riigi õigusabi saamiseks
       rahuldamata. Määruse põhjenduse kohaselt sätestab riigi õigusabi seaduse (RÕS) § 6
       lõikes 3 juriidiliste isikute loetelu, kes on õigustatud saama õigusabi. Äriühingud
       nimetatud loetellu ei kuulu, mistõttu puudub alus kostja taotluse rahuldamiseks.

OÜ Bulean 26.11.2015 määruskaebus ja menetluse edasine käik
  30. 26.11.2015 esitatud määruskaebuses palub kostja maakohtu 06.11.2015 määruse
      tühistada ja saata asi tagasi maakohtule taotluse uueks lahendamiseks.

   31. Kaevatav määrus kuulub tühistamisele olulises ulatuses motiveerimata jätmise tõttu.
       Kostja nõustus maakohtu määruses esitatud seisukohaga, et RÕS § 6 lõige 3 ei
       võimalda äriühingule õigusabi andmist. Kostja viitas põhiseaduse (PS) § 15 lõikele 2,
                                                                                              8

       leides, et antud juhul pidi kohtul tekkima mõistlik kahtlus RÕS § 6 lõike 3
       põhiseadusele vastavuse osas, kuna ka TsMS § 183 lõige 1, mis sätestab menetlusabi
       (sh riigi õigusabi) andmise üldise regulatsiooni, sätestas samasuguse keelu
       äriühingutele menetlusabi andmiseks. Riigikohtu üldkogu 12.04.2011 otsusega
       tsiviilasjas nr 3-2-1-62-10 tunnistati TsMS § 183 lõike 1 esimeses lauses sisaldunud
       eelmärgitud keeld kehtetuks PS-ga vastuolu tõttu osas, milles see välistas
       tsiviilkohtumenetluses menetlusabi andmise selles sättes märgitud kriteeriumitele
       mittevastavale Eesti eraõiguslikule juriidilisele isikule. TsMS § 180 lõike 1 punkti 3 ja
       lõike 4 kohaselt on riigi õigusabi menetlusabi alaliik. Olukorras, kus menetlusabi
       andmise üldregulatsioon on äriühingutele menetlusabi andmise välistamise osas
       osutunud PS-ga vastuolus olevaks, tuleb kostja hinnangul pidada väga tõenäoliseks, et
       analoogne eriregulatsioonis sisalduv piirang võib samuti olla vastuolus PS-ga.
       Sellekohast mõistlikku kahtlust oleks maakohus pidanud kaevatava määruse tegemisel
       kontrollima omal algatusel, kuid jättis oma vastava kohustuse täitmata, rikkudes
       oluliselt TsMS § 465 lõike 2 punkti 8. Kaevatava määruse ainus õiguslik põhjendus on
       ebaõige ka sisuliselt, mistõttu palus kostja kontrollida RÕS § 6 lõike 3 vastavust PS-
       le.

   32. Maakohus võttis määruskaebuse menetlusse, jättis rahuldamata ja edastas 09.12.2015
       määrusega TsMS § 663 lõike 5 alusel läbivaatamiseks Tallinna Ringkonnakohtule.

   33. Ringkonnakohus kohustas 22.12.2015 kirjaga kostjat seoses riigi õigusabi taotlusega
       esitama RÕS § 12 ja § 13 lõike 5 kohane taotlus ning lisaks selgitama, miks kostja
       osanik ei saa menetluskulusid isiklike varaliste vahendite arvel finantseerida või miks
       ta ei saa selleks vahendeid leida. 25.01.2016 esitas kostja nõutud dokumendid ja
       täiendavad selgitused.

Ringkonnakohtu seisukoht
   34. Ringkonnakohus, tutvunud asja materjaliga, leiab, et Harju Maakohtu 30.09.2015
       määrus tuleb TsMS § 667 lõike 2 alusel tühistada menetlusõiguse normi rikkumise
       tõttu. Ringkonnakohus saab teha ise uue määruse, millega rahuldab kaja ja saadab
       tsiviilasja tagasi maakohtule edasiseks menetlemiseks. Kostja 16.10.2015
       määruskaebus tuleb rahuldada. Harju Maakohtu 06.11.2015 määruse resolutsioon
       tuleb jätta vastavalt TsMS § 657 lg 1 punktile 21 ja §-le 659 muutmata, kuid muuta
       tuleb lahendi õiguslikku põhjendust. Määruskaebuse väited ei anna alust maakohtu
       selle määruse tühistamiseks. Seega jääb kostja 26.11.2015 määruskaebus rahuldamata.

   35. Seoses kostja 16.10.2015 määruskaebusega maakohtu 30.09.2015 määrusele leiab
       kolleegium, et maakohus on ebaõigesti jätnud kaja rahuldamata. Nõustuda ei saa
       määruse põhjendusega, et kostjal puudus kaja esitamise õigus, kuna kostja ei teatanud
       kohtule alates 01.09.2011 kehtinud TsMS-i redaktsiooni § 415 lõike 2 kohase tähtaja
       (14 päeva jooksul tagaseljaotsuse kättetoimetamisest) jooksul kaja esitamise soovist.
       Teate esitamise tähtaja rikkumine ei ole seaduse järgi kaja rahuldamata jätmise
       aluseks. Viidatud sättes toodud tähtaja rikkumine saanuks olla kirjeldava ja
       põhjendava osaga tagaseljaotsuse tegemisest keeldumise aluseks. Kuna maakohus aga
       nimetatud toimingu tegemisest ei keeldunud, siis 04.08.2015 täiendava tagaseljaotsuse
       tegemisega maakohus luges teate õigeaegselt esitatuks (või konkludentselt ennistas
       vastava tähtaja), mistõttu hiljem ei saanud ta asuda vastuoluliselt teistsugusele
       seisukohale. Eeltoodust tulenevalt oli kostja õigustatud esitama kaja.
                                                                                            9

36. Kolleegium juhib maakohtu tähelepanu asjaolule, et kaevatava määruse põhjendustes
    on kohus lahendanud kostja alternatiivse kaja esitamise tähtaja ennistamise taotluse
    (jättes selle rahuldamata), kuid määruse resolutsioonist taotluse lahendamine ei nähtu.
    TsMS § 442 lõike 5 kohaselt koosmõjus § 463 lõikega 2 tuleb määruse resolutsiooniga
    lahendada selgelt ja ühemõtteliselt poolte nõuded ja veel lahendamata taotlused. TsMS
    § 68 lõike 4 kohaselt võib maakohtu menetlustähtaja ennistamata jätmise määruse
    peale esitada määruskaebuse.

37. TsMS § 415 lõike 1 punkti 1 järgi võib kaja esitada sõltumata mõjuva põhjuse
    olemasolust, kui hagile vastamata jätmise puhul oli hagi kostjale või tema esindajale
    kätte toimetatud muul viisil kui isiklikult allkirja vastu üleandmisega või
    elektrooniliselt. Asja materjalidest nähtuvalt on hagimaterjalid toimetatud kätte tähitud
    kirjaga kostja registrijärgsel aadressil Ipso Jure õigusbüroo juristile KP-le
    (väljastusteade t lk 34). Seega ei ole hagimaterjalid toimetatud kätte kostjale (so kostja
    juhatuse liikmele Leonid Jakersonile) isiklikult. Asjas ei ole ka tõendatud, et
    hagimaterjalide vastuvõtja oleks kostja lepinguline esindaja. Asjaolu, et väljastusteatel
    on KP nime taga märge „volitatu“, ei anna alust vastupidisele seisukohale jõudmiseks.
    Kuivõrd asja materjalides puudub KP vastav volikiri ning ka kostja eitab KP-ga sellise
    esindussuhte olemasolu, ei ole tõendatud, et KP-l oli õigus kostja nimel
    kohtudokumente vastu võtta. Seega esinevad praegusel juhul TsMS § 415 lõike 1
    punktis 1 sätestatud alused kaja esitamiseks sõltumata mõjuva põhjuse olemasolust.
    Eeltoodu tõttu tuleb maakohtu määrus kaja rahuldamata jätmise kohta tühistada ning
    saata asi tagasi maakohtule kaja edasiseks menetlemiseks.

38. Seoses kostja 26.11.2015 määruskaebusega maakohtu 06.11.2015 määrusele märgib
    kolleegium järgmist. Ringkonnakohus nõustub määruskaebuse väitega, et tulenevalt
    Riigikohtu üldkogu 12.04.2011 otsusest asjas nr 3-2-1-62-10 tuleb analoogselt TsMS
    § 183 lõike 1 esimeses lauses sätestatuga RÕS § 6 lõikes 3 sätestatut kohaldada
    laiendavalt ka muudele Eesti eraõiguslikele juriidilistele isikutele. Seega on maakohus
    vääralt tuginenud riigi õigusabi taotluse rahuldamata jätmisel üksnes RÕS § 6 lõikele
    3. Siiski ei muuda see menetlusõiguse rikkumine ebaõigeks kohtu lõppjäreldust, st
    otsustust, et kostja taotlus riigi õigusabi saamiseks tuleb jätta rahuldamata.
    Ringkonnakohus saab muuta taotluse rahuldamata jätmise õiguslikku põhjendust.

39. RÕS § 7 sätestab riigi õigusabi andmisest keeldumise alused. Viidatud paragrahvi
    lõike 1 punkti 1 kohaselt ei anta riigi õigusabi, kui taotleja on ise võimeline kaitsma
    oma õigusi. Kolleegiumi hinnangul välistab kõnealune säte praegusel juhul kostjale
    riigi õigusabi andmise, kuna kostja seaduslikul esindajal Leonid Jakersonil on piisavad
    teadmised ja oskused käesolevas menetluses kostja õiguste kaitsmiseks, sh on esindaja
    ise esitanud korrektse määruskaebuse kaja rahuldamata jätmise määrusele.
    Määruskaebusest ning asjas esitatud muudest menetlusdokumentidest (millistes
    sisalduvad mh viited asjakohastele menetlus- ja materiaalõiguse normidele ning
    Riigikohtu praktikale) nähtuvalt on L.Jakerson võimeline ise kostjat seadusliku
    esindajana esindama. Lisaks on kohtule teadaolevalt kostja seaduslikul esindajal
    aastakümnetepikkune praktika erinevate äriühingute esindamisel kohtumenetlustes.
    Asjaolu, et konkreetses kohtuasjas on vastaspooleks advokaadibüroo, ei saa iseenesest
    anda alust kostjale riigi arvel esindaja määramiseks. Arvestades eeltoodud asjaolusid
    on kostja eelduslikult ise võimeline kaitsma oma õigusi käesolevas menetluses ning
    RÕS § 7 lõike 1 punkti 1 alusel puudub alus anda talle riigi õigusabi. Taotluse
    rahuldamiseks ei saa anda alust ka määruskaebuse väide, mille kohaselt ei ole kostja
    seadusliku esindaja poolt esindamine käesolevas asjas kostjale seni edu toonud, ega
                                                                                       10

   asjaolu, et hagejal on mitu esindajat. Riigi õigusabi andmist ei saa tingida ebaedu
   menetluses, primaarseks on siiski piisavate majanduslike vahendite ja esindamiseks
   vajalike teadmiste-oskuste puudumine (RÕS § 6 lõige 1).

40. Kuna taotlus jääb rahuldamata RÕS § 7 lõike 1 punkti 1 alusel, ei analüüsi kohus
    üksikasjalikult kostja ja tema ainuosanikust füüsilise isiku varalist olukorda ning
    puudub ka alus kaaluda RÕS § 6 lõike 3 vastavust PS-le. Küll aga juhib kohus kostja
    tähelepanu äriseadustiku (ÄS) § 180 lõikes 51 sätestatule, mille kohaselt on äriühingu
    maksejõuetuse puhul ühingu juhatusel kohustus esitada kohtule pankrotiavaldus. Ka ei
    ole väitega äriühingul mistahes vara puudumise kohta kooskõlas kohtule
    kättesaadavast kostja 2014.a majandusaasta aruande lisast (allkirjastatud juhatuse
    liikme poolt 29.07.2015) nähtub info, et äriühingul oli seisuga 31.12.2014
    deklareeritud jaotamata kasumina 47 456 eurot (kohtu poolt teostatud väljatrükk t lk
    190-195). Samuti nähtub äriregistri teabesüsteemist, et kostja ainuosanik L.Jakerson
    on seotud kas juhatuse liikme ja osanikuna (9-l juhul), juhatuse liikmena (1-l juhul),
    osanikuna (1-l juhul) ja nõukogu liikmena (1-l juhul) kokku 12 tegutseva äriühinguga
    (väljatrükid t lk 196-209). Kõikide äriühingute puhul on esitatud 2014.a
    majandusaasta aruanded. Seega isegi kui eeldada kohtumenetluse suhtes varalist huvi
    omava L.Jakersoni väite temal isiklikult mistahes vara puudumise kohta elulist
    veenvust, on tõendatud, et tema igakuise piisava sissetuleku puudumine sõltub
    vähemalt 10 äriühingu puhul tema enda tegevusest osanikuna iseendale kui juhatuse
    liikmele igakuise sissetuleku määramisel või selle määramata jätmisel.

41. Kostja 16.10.2015 määruskaebuses sisalduva taotluse määrata täiendav tähtaeg
    määruskaebuse põhjendamiseks rahuldamiseks kolleegium alust ei näe.
    Ringkonnakohus saab asja olemasoleva kaebuse ja menetlusdokumentide põhjal
    lahendada ning eelnevalt leidiski, et kostja määruskaebus kaja rahuldamata jätmise
    määrusele on põhjendatud. Samal põhjusel jäävad rahuldamata ka kostja taotlused
    kaebuse täiendavaks põhjendamiseks tõendite kogumiseks.

42. Kolleegium juhib lisaks tähelepanu, et kaebuste esitaja 25.01.2016
    menetlusdokumendis sisaldub ebaõige arusaam, nagu oleks maakohus lahendanud
    ainult määruskaebuse maakohtu 06.11.2015 määruse peale, kuid ei ole lahendanud
    kaebust enda 30.09.2015 määruse peale. Tsiviilasja toimikust nähtub, et 30.09.2015
    määruse peale esitatud kaebuse jättis maakohus rahuldamata ja edastas lahendamiseks
    ringkonnakohtule 26.11.2015 määrusega (t lk 153). Seega on ringkonnakohtul
    pädevus lahendada mõlemad käesoleva määruse sissejuhatavas osas nimetatud kostja
    määruskaebused.

43. Menetluskulud jaotab ja määrab kindlaks maakohus asja uuel läbivaatamisel.




       Ele Liiv                  Indrek Parrest                Imbi Sidok-Toomsalu
   /allkirjastatud               /allkirjastatud                  /allkirjastatud
    digitaalselt/                digitaalselt/                     digitaalselt/

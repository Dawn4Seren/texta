                         KOHTUMÄÄRUS
Kohus                                  Tartu Maakohus
Määruse tegemise aeg ja koht           6. juuli 2016, Tartu kohtumaja
Kohtunik                               Rutt Teeveer
Kohtuistungi sekretär                  Helju Rebane
Prokurör                               Lõuna Ringkonnaprokuratuuri abiprokurör Meelis
                                       Juursoo (istungil ei osalenud)
Tõlk                                   Alla Lašmanova
Kriminaalasja number                   1-16-1528
Kriminaalasi                           Vjatšeslav Agafonovi süüdistuses KarS § 120 lg 1 järgi
Menetlustoiming                        süüdimõistetu Vjatšeslav Agafonovi tingimisi enne
                                       tähtaja   lõppemist    vangistusest   vabastamise
                                       otsustamine
Süüdimõistetu                          Vjatšeslav Agafonov
                                       isikukood 38602170308; viibimiskoht Tartu vangla;
                                       elukoht vabanemisel süüdimõistetu sõnade kohaselt:
                                       XXXX

RESOLUTSIOON
Jätta Vjatšeslav Agafonov temale Harju Maakohtu 14.03.2016 otsusega kriminaalasjas
nr 1-16-1528 mõistetud vangistuse kandmiselt tingimisi enne tähtaega vabastamata.
Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema või kaitstava isiku õigusi või seaduslikke huve, õigus esitada
määruskaebus vaidlustatava kohtumääruse koostanud kohtule viieteistkümne päeva jooksul
alates päevast, mil isik sai vaidlustatavast kohtumäärusest teada või pidi teada saama.

ASJAOLUD JA MENETLUSE KÄIK
Harju Maakohtu 14.03.2016 otsusega kriminaalasjas nr 1-16-1528 tunnistati Vjatšeslav
Agafonov süüdi KarS § 120 lg 1 järgi ning teda karistati vangistusega 3 kuud. Kohaldades KarS
§ 68 lg 1 sätteid arvati karistusaja hulka eelvangistuses viibitud aeg 06.-07.09.2015, s.o 2 päeva
ning ärakandmisele mõisteti vangistus 2 kuud ja 28 päeva. KarS § 65 lg 2 ja § 64 lg 1 alusel
suurendati mõistetud karistust Harju Maakohtu 12.12.2013 otsusega mõistetud karistuse
ärakandmata osa, s.o vangistuse 1 aasta 1 kuu ja 28 päeva võrra ning kohtuotsuste kogumis
mõisteti liitkaristuseks 1 aasta 4 kuud ja 26 päeva vangistust. Vjatšeslav Agafonovile mõistetud
vangistuse ärakandmist arvestati alates 22.09.2015. Kohtuotsus jõustus 30.03.2016.
Kinnipeetava karistusaeg algas seega 22.09.2015 ja lõppeks selle täieliku ärakandmise korral
17.02.2017.
03.06.2016 esitas Tartu vangla maakohtule materjalid süüdimõistetu Vjatšeslav Agafonovi
tingimisi enne tähtaja lõppemist vangistusest vabastamise otsustamiseks. Vangla ei toeta
Vjatšeslav Agafonovi vangistusest vabastamist tingimisi enne tähtaega.

KOHTUMENETLUSE POOLTE SEISUKOHAD
Prokurör esitas kirjaliku arvamuse, milles nõustub vangla seisukohaga.
Süüdimõistetu Vjatšeslav Agafonov avaldas kohtus, et ta soovib vangistusest enne tähtaega
vabaneda.

KOHTU SEISUKOHT
Vjatšeslav Agafonov kannab liitkaristust tahtlike teise astme kuritegude toimepanemise eest.
KarS § 76 lg 1 p 2 kohaselt võib kohus teise astme kuriteos süüdlase katseajaga tingimisi enne
tähtaega vangistusest vabastada, kui ta on tegelikult ära kandnud vähemalt poole mõistetud
karistusajast, kuid mitte vähem kui 4 kuud. Kuna Vjatšeslav Agafonov on nimetatud aja ära
kandnud, siis on olemas formaalne alus tema vangistusest tingimisi ennetähtaegseks
vabastamiseks.
KarS § 76 lg 4 järgi katseajaga tingimisi enne tähtaega vangistusest vabastamise otsustamisel
arvestab kohus materiaalse alusena kuriteo toimepanemise asjaolusid, süüdlase isikut,
varasemat elukäiku ning käitumist karistuse kandmise ajal, samuti tema elutingimusi ja neid
tagajärgi, mida võib süüdlasele kaasa tuua tingimisi enne tähtaega karistusest vabastamine.
Kohtule esitatud materjalidest nähtub, et Vjatšeslav Agafonovit on vara- kui ka isikuvastaste
kuritegude eest korduvalt karistatud, sh ka vangistustega. Vjatšeslav Agafonov on varem olnud
ka kriminaalhoolduse käitumiskontrolli all, kuid kriminaalhooldusametniku hinnang kogu
katseaja perioodile oli negatiivne. 24.09.2015 kohtumäärusega pöörati kandmata jäänud
karistuse osa täitmisele, kuivõrd ta ei pidanud kinni alkoholi tarvitamise keelust.
Eelnev viitab sellele, et karistused ei oma Vjatšeslav Agafonovi käitumise suunamisel soovitud
eripreventiivset mõju – ta on jätkanud õigusrikkumiste toimepanekut. Teda ei ole motiveerinud
õiguskuulekusele ka riigi poolt üles näidatud usaldus tema vastu ning võimalus kanda oma
karistus lõpuni vabaduses. Seega võib väita, et Vjatšeslav Agafonovil on välja kujunenud
kindlad antisotsiaalsed hoiakud ning eitav suhtumine õiguskorda, mistõttu on suur risk, et isik
jätkab oma varasemat kuritegelikku eluviisi ka pärast kinnipidamisasutusest lahkumist.
Seda riski suurendab Vjatšeslav Agafonovi sõltuvus alkoholist, millega ta seniajani tõsisemalt
tegelenud ei ole. Nimelt ei mõtle ta alkoholi mõju all olles oma tegude tagajärgedele, samuti
käitub ta alkoholi tarvitanuna agressiivselt. Ka tema mineviku põhjal võib väita, et alkoholi
jätkuv liigtarbimine on tema puhul aga kuriteo riski tõstvaks teguriks, kuna kuriteod on ta toime
pannud valdavalt alkoholijoobes olles.
Samuti puuduvad Vjatšeslav Agafonovil lähedased inimesed, kes saaks ja tahaks teda toetada.
Tema suhtlusringkonda kuuluvad peamiselt juhututtavad, keda on samuti varem
kriminaalkorras karistatud. Lisaks ei ole Vjatšeslav Agafonovil vabaduses kindlat sissetulekut.
Eelnevat kogumis hinnates asub kohus seisukohale, et Vjatšeslav Agafonovi katseajaga
tingimisi ennetähtaegne vabastamine ei ole põhjendatud. Kohtul puudub veendumus, et isik ei
jätka vabanedes kuritegude toimepanemist.
/allkirjastatud digitaalselt/
Rutt Teeveer
Kohtunik


                                                                                               2

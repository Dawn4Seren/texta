                       KOHTUMÄÄRUS

Kohus                         Tartu Ringkonnakohus
Kohtukoosseis                 Üllar Roostoja, Kersti Kerstna-Vaks, Kai Kullerkupp
Määruse tegemise aeg ja koht 29. juuni 2016 Tartu
Tsiviilasja number            2-12-24878
Tsiviilasi                    OÜ MaksiBussid hagi Palamuse valla vastu kahju hüvitamiseks
                              Menetluskulude kindlaksmääramine ja väljamõistmine
Vaidlustatud kohtulahend      Tartu Maakohtu 29. aprilli 2016 määrus
Kaebuse esitaja ja kaebuse    OÜ Maksibussid määruskaebus
liik
Kohtuistungi toimumise aeg    Kirjalik menetlus
Menetlusosalised ja nende     Määruskaebuse esitaja (hageja): OÜ MaksiBussid (registrikood
esindajad                     10945196), esindaja vandeadvokaat Tambet Laasik
                              Vastustaja (kostja): Palamuse vald vallavalitsuse kaudu
                              (registrikood 75003140), esindaja vandeadvokaat Rando Antsmäe
RESOLUTSIOON                  Jätta määruskaebus rahuldamata ja Tartu Maakohtu 29. aprilli
                              2016 määrus muutmata.
Edasikaebamise kord           Menetlusosalisel on õigus esitada määruskaebus Riigikohtule 15
                              päeva jooksul alates käesoleva määruse kättetoimetamisest.
                              Hagita    menetluses    võib     menetlusosaline      Riigikohtus
                              menetlustoiminguid teha ning avaldusi ja taotlusi esitada ise või
                              advokaadi vahendusel.
                              Juhul, kui menetlusosaline taotleb menetlusabi, peab ta esitama
                              tähtaja kestel määruskaebuse. Kaebuse põhjendamiseks või
                              kaebuses esineva sellise puuduse kõrvaldamiseks, mis on seotud
                              menetlusabi taotlemisega, annab kohus mõistliku tähtaja pärast
                              menetlusabi taotluse lahendamist, kui nimetatud taotlus ei ole
                              esitatud põhjendamatult või tähtaja pikendamise eesmärgil.



                                           1
ASJAOLUD
1. Tartu Maakohus rahuldas 27. septembri 2013 otsusega osaliselt OÜ MaksiBussid (hageja) hagi
Palamuse valla (kostja) vastu. Menetluskulud jättis maakohus poolte kanda võrdsetes osades.
2. Tartu Ringkonnakohus rahuldas 17. oktoobri 2014 otsusega kostja vastuapellatsioonkaebuse ja
tühistas maakohtu otsuse osas, millega hagi rahuldati. Nii maakohtus kui ka ringkonnakohtus
kantud menetluskulud jäeti hageja kanda.
3. Riigikohus rahuldas 18. märtsi 2015 otsusega hageja kassatsioonkaebuse osaliselt, tühistas
ringkonnakohtu otsuse ja saatis asja uueks läbivaatamiseks samale ringkonnakohtule.
4. Ringkonnakohus rahuldas 26. novembri 2015 otsusega Palamuse valla apellatsioonkaebuse ja
tühistas maakohtu otsuse osas, millega hagi rahuldati. Ringkonnakohus jättis kõik menetluses
kantud kulud OÜ MaksiBussid kanda.
5. Kostja esitatud menetluskulude nimekirja kohaselt on kostja menetluskuludeks lepingulise
esindaja õigusabikulud koos käibemaksuga 23 948,46 eurot ja menetluses tasutud riigilõiv
summas 550 eurot, kokku 24 498,46 eurot.
6. Hageja vastuse kohaselt ei ole kostja taotlus põhjendatud ja tuleb jätta rahuldamata, kuna
kostjal kohaliku omavalitsusüksusena ei ole õigust nõuda enda põhitegevuse raames peetud
õigusvaidlusega seoses kantud õigusabikulude hüvitamist. Käesolevas vaidluses oli kostja
tsiviilõigussuhtes tegutsev omavalitsusüksus, mis teostas vaidlust pidades enda kui haldusorgani
pädevust. Haldusorganit esindava advokaadist lepingulise esindaja kulude hüvitamine on
põhjendatud vaid juhul, kui haldusorganil ei olnud vaidluse suure keerukuse tõttu võimalik
kasutada omaenda töötajat või teenistujat. Antud juhul puudub mõistlik põhjus, miks kostjal ei
olnud võimalik kasutada esindamisel vallasekretäri. Kostja taotletav lepingulise esindaja tasu on
selgelt ülemäärane. Kostja menetluskulude suurus on põhjendamatult suur võrdluses hageja
menetluskuludega.


MAAKOHTU SEISUKOHT
7. Tartu Maakohus rahuldas 29. aprilli 2016 määrusega kostja taotluse menetluskulude
kindlaksmääramiseks osaliselt, mõistis hagejalt kostja kasuks välja menetluskulud summas 5725
eurot ja viivise väljamõistetud menetluskuludelt alates kohtulahendi jõustumisest kuni täitmiseni
VÕS § 113 lg 1 teises lauses sätestatud määras.
Maakohtu määruse põhjenduste kohaselt on põhjendatud kostja menetluskuluks menetluses
tasutud riigilõiv summas 550 eurot, lepingulise esindaja menetluskulusid saab lugeda
põhjendatuks üksnes osaliselt.
8. Maakohus ei nõustunud hageja seisukohaga, et kostjal kohaliku omavalitsuse üksusena ei ole
õigust nõuda menetluses kantud lepingulise esindaja kulude hüvitamist. Maakohus märkis, et
käesolevas asjas lahendasid kohtud hageja nõuet eraõiguslikust võlasuhtest (veoleping) tuleneva
kahju hüvitamiseks. Tegemist ei olnud avalik-õiguslikus suhtes tekkinud vaidlusega ehk
haldusasjaga, mis kuulub menetlemisele halduskohtus ja seetõttu ei saa aluseks võtta
halduskohtumenetluse põhimõtteid. Sama seisukohta on väljendanud ka Tartu Ringkonnakohus
28. aprilli 2014 otsuse punktis 14, mis on tehtud samade poolte vahelises vaidluses tsiviilasjas 2-
09-70453.
9. Maakohus märkis, et kostjal oli vabadus valida, kas osaleda menetluses seadusliku esindaja
kaudu või lepingulise esindaja kaudu. Samuti oli kostjal vabadus valida, millist lepingulist
esindajat kasutada – kas advokaati, oma töötajat või teenistujat, kellel on selleks piisavad
teadmised. Lepingulise esindajana advokaadi kasutamine ei ole seadusega piiratud seetõttu, et

                                                2
juriidilisest isikust menetlusosalisel on töötajaid võid teenistujad, kellel on juriidiline haridus või
teadmised. Maakohus leidis, et antud juhul oli vaidluse keerukuse tõttu kostjal põhjendatud
kasutada advokaadist lepingulise esindaja poolset õigusabi. Tegemist oli eraõiguslikust
võlasuhtest tuleneva vaidlusega, mis ei kuulu kohaliku omavalitsuse üksuse igapäevase tegevuse
valdkonda, mistõttu ei saa eeldada, et kostja töötajal või teenistujal, näiteks vallasekretäril, pidid
olema kostja esindamiseks piisavad teadmised ja kogemused.
10. Maakohus pidas põhjendatuks kostja lepingulise esindaja tunnitasu 115 eurot, millele lisandub
käibemaks 20%. Samas ei saanud kohtu hinnangul kuidagi põhjendatuks pidada kostja lepingulise
esindaja toiminguid ca 171 tunni ulatuses. Sellist töötundide arvu ei põhjenda ka see, et asja on
menetletud mitmes kohtuastmes ja menetlus on kestnud kokku üle kolme aasta.
Maakohus leidis, et maakohtu menetluses on põhjendatud kostja lepingulise esindaja ajakulu
kokku 21,5 tunni ulatuses, apellatsioonmenetluses 12 tunni ulatuses ja kassatsioonmenetluses 4
tunni ulatuses, seega kokku 37,5 tunni ulatuses. Esindaja tasu taotletud tasumääras moodustab
37,5 tunni eest koos käibemaksuga kokku 5175 eurot.


MÄÄRUSKAEBUSE ESITAJA TAOTLUSED JA PÕHJENDUSED
11. Hageja esitas määruskaebuse, milles taotles Tartu Maakohtu 29. aprilli 2016 määruse
tühistamist osas, milles maakohus rahuldas kostja taotluse hagejalt lepingulise esindaja kulude
väljamõistmiseks.
Määruskaebuses esitatud väidete kohaselt:
1) ei nõustu hageja maakohtu seisukohaga, et tsiviilasjas ei saa halduskohtumenetluse
kohtupraktikas väljakujundatud põhimõtteid arvesse võtta. TsMS 18. ptk ja HKMS 11. ptk
sätestatud menetluskulude regulatsioonid on märkimisväärselt sarnased ning HKMS § 108 lg 12
viitab otsesõnu, et menetluskulude jaotusele halduskohtumenetluses kohaldatakse TsMS-i §-des
173 ja 175 sätestatut ehk sätteid, millel põhineb ka vaidlustatud maakohtu määrus. Puudub
mõistlik põhjus, miks peaks samade sätete kohaldamisel tsiviil- ning halduskohtumenetluses
olema erinevad tagajärjed. Antud juhul tuleb analoogia korras kohaldada halduskohtumenetluses
TsMS § 175 lg 1 kohta välja kujunenud mahukat kohtupraktikat;
2) on maakohus jätnud arvesse võtmata halduskohtumenetluses kohtupraktikas selgelt välja
kujunenud põhimõtted, mille kaudu hinnata, kas vaidluse keerukuse tõttu oli menetlusosalisel
põhjendatud kasutada advokaadist lepingulise esindaja õigusabi. Maakohus ei ole põhistanud,
millisel allikal või põhimõttel põhineb määruse punktis 8.4. tehtud tõdemus. KOKS § 6 lg 1
kohaselt on vallasisese ühistranspordi korraldamine üks omavalitsusüksuse põhiülesandeid, sama
põhimõtet kordab ÜTS § 12. Kohaliku omavalitsuse põhiülesannete hulka kuulub ka oma
põhiülesannete pinnalt õigusvaidluste pidamine. Nende ülesannete täitmise pinnalt tõusetunud
vaidlus ei välju haldusorgani igapäevasest põhitegevusest. Kui leida, et ülesanne ise (reisijateveo
korraldamine) kuulus küll haldusorgani põhiülesannete hulka, kuid haldusorgani põhiülesannete
hulka ei kuulunud selle pinnalt õigusvaidluse pidamine, muutuks Riigikohtu praktika sisutühjaks;
3) ei ole üldjuhul põhjendatud mõista halduskohtumenetluses lepingulise esindaja kulusid
vastaspoolelt välja suuremas ulatuses, kui see on võimalik tsiviilasjades (vt RKHKo 3-3-1-35-13).
Vastav seisukoht kehtib ka pöördvõrdena, st haldusorgani poolt peetavates tsiviilvaidlustes ei ole
põhjendatud mõista lepingulise esindaja kulusid vastaspoolelt välja suuremas ulatuses, kui see on
võimalik haldusasjades;
4) on maakohtu järeldused põhistamata osas, milles maakohus vastas küsimusele, kas haldusorgan
tegutses põhiülesannete raames.


                                                  3
VASTUSTAJA SEISUKOHAD JA VASTUVÄITED
12. Kostja vaidles määruskaebusele vastu ja taotles selle rahuldamata jätmist.
Vastuväidete kohaselt:
1) on käesoleval juhul menetluskulude jaotus otsustatud Tartu Ringkonnakohtu 26. novembri
2015 otsusega ja seoses sama tsiviilasjaga Riigikohtu 29. veebruari 2016 määrusega, millega on
jäetud kõik menetluskulud hageja kanda. Hageja taotleb määruskaebusega sisuliselt
ringkonnakohtu ja Riigikohtu lahendite revideerimist, milleks puudub alus ja ka menetlusõiguslik
võimalus;
2) oli maakohtul pädevus (sh kaalutlusõigus), õiguslik alus ja ka kohustus määrata kindlaks
kostjale hüvitatavate kostja advokaadist lepingulise esindaja kulude suurus ulatuses, mida
maakohus pidas vajalikuks ja põhjendatuks. Asjaolu, et kostja on avalik-õiguslik juriidiline isik, ei
omanud seejuures tähendust. Antud juhul ei ole ülema astme kohtul õigust maakohtu
diskretsiooniotsust muuta;
3) ei osale tsiviilkohtumenetluses poolena haldusorganid. Tsiviilkohtumenetluses on kohaliku
omavalitsusega seotud kohtuvaidluses menetlusosaliseks kohalik omavalitsus avalik-õigusliku
juriidilise isikuna. Tsiviilkohtumenetluse seadustik ei näe ette erisusi juhuks, kui pooleks on
avalik-õiguslik juriidiline isik. Õiguslikult ja sisuliselt mõistetamatu ja põhjendamatu on hageja
väide, et antud juhul puudub tsiviilkohtumenetluses norm, mis reguleeriks haldusorgani poolt
lepingulise esindaja kulude hüvitamist ja et seetõttu tuleb kohaldada halduskohtumenetluses välja
kujunenud kohtupraktikat;
4) on sisuliselt põhjendamatu ja asjakohatu hageja seisukoht, et antud juhul ei oleks tohtinud
hageja kanda jätta kostja menetluskulusid ka põhjusel, et kostja hinnangul oli käesolevas asjas
õigusvaidlus seotud ühistranspordi korraldamisega ja et KOKS § 6 lg 1 kohaselt on vallasisese
ühistranspordi korraldamine üks omavalitsusüksuse ülesandeid. Asjakohatu on ka viide
ühistranspordi seaduse §-le 12;
5) on maakohus õigesti ja põhjendatult tuvastanud, et käesoleva asja puhul oli tegemist
eraõiguslikust võlasuhtest tuleneva vaidlusega, mis ei kuulu kohaliku omavalitsuse üksuse
igapäevase tegevuse valdkonda, mistõttu ei saa eeldada, et kostja töötajal või teenistujal pidid
olema kostja esindamiseks piisavad teadmised ja kogemused.


RINGKONNAKOHTU SEISUKOHT JA PÕHJENDUSED
13. Ringkonnakohus leiab, et määruskaebus tuleb jätta rahuldamata ja Tartu Maakohtu 29. aprilli
2016 määrus muutmata.
Ükski määruskaebuses esitatud väide ei anna alust vaidlustatud maakohtu määruse tühistamiseks.
Ringkonnakohus nõustub maakohtu määruse põhjendustega ning kooskõlas TsMS § 654 lg-ga 6
ja §-ga 659 ei pea vajalikuks neid kõiki korrata.
Määruskaebuses ei ole esitatud vastuväiteid maakohtu hinnangule kostja menetluskulude
(õigusabikulude) vajalikkuse ja põhjendatuse ega väljamõistetavate menetluskulude rahalise
suuruse osas. Maakohus on kulude põhjendatuse hindamisel järginud diskretsiooni piire. Seega ei
kontrolli ringkonnakohus selles osas maakohtu määruse põhjendatust ega seaduslikkust,
nõustudes maakohtu hinnangutega.
14. Ringkonnakohus nõustub maakohtu seisukohaga, et käesolevas asjas oli vaidluse all
eraõiguslikust võlasuhtest tulenev kahju hüvitamise nõue, mistõttu ei saa aluseks võtta
halduskohtumenetluse põhimõtteid. Vaidluse põhiliseks sisuks oli, kas kostja ütles pooltevahelise
veolepingu õigustatult üles ennetähtaegselt või oli lepingu kehtivus lõppenud äramuutva
                                                 4
tingimuse saabumise tõttu ning kas sellele järgnenud aja eest olnuks hagejal õigus saada kostjalt
tasu. Pooltevahelised lepinguõiguslikud vaidlused jäävad tsiviilõiguslikuks ka siis, kui üheks
pooleks on avalik-õiguslik juriidiline isik (vt ka Riigikohtu 24. märtsi 2015 erikogu määrus nr 3-
3-4-1-15). Veoleping on tsiviilõiguslik leping, millega tekib poolte vahel eraõiguslik suhe ja mida
reguleerib võlaõigusseadus.
Vaidlusalust õigussuhet ei muuda avalik-õiguslikuks ka asjaolu, et veolepingu üheks pooleks oli
kohaliku omavalitsuse üksus Palamuse valla näol. Kohaliku omavalitsusüksuse poolt
tsiviilõiguslike lepingute sõlmimine ja nende täitmine ei ole automaatselt kvalifitseeritav
täidesaatva võimu teostamisena.
15. Ebaõige on määruskaebuse esitaja seisukoht, et tsiviilasjas tuleks menetluskulude määramisel
analoogia korras juhinduda halduskohtumenetluse kohtupraktikas väljakujundatud põhimõtetest.
Asjaolu, et tsiviilkohtumenetluse seadustiku ja halduskohtumenetluse seadustiku menetluskulude
sätted on sarnased, ei anna alust kohaldada halduskohtumenetluses väljakujunenud kohtupraktikat
tsiviilkohtumenetluses menetluskulude vastaspoolelt väljamõistmisel. Analoogia kohaldub
olukorras, kus puudub õigussuhet reguleeriv säte. Tsiviilkohtumenetluse seadustikus on olemas
sätted, mis vaidlusalust õigussuhet reguleerivad, mistõttu ei saa analoogia korras rakenduda
halduskohtumenetluse kohtupraktika TsMS § 175 lg 1 kohta.
Ringkonnakohtu arvates oleks halduskohtumenetluses kohaldatavate põhimõtete rakendamine
vastuolus tsiviilkohtumenetluse põhimõtetega. HKMS § 2 lg 1 kohaselt on halduskohtumenetluse
põhiülesandeks isikute õiguste kaitse õigusvastase tegevuse eest täidesaatva võimu teostamisel.
Seega seatakse halduskohtumenetluses esikohale nende isikute huvide kaitse, kellel on tekkinud
avaliku võimu teostamisega seotud õiguslik vaidlus haldusorganiga. Asjaolu, et
halduskohtumenetluses kontrollitakse haldusorgani tegevuse seaduslikkust, õigustab muuhulgas
põhimõtet, mille kohaselt haldusorganile ei hüvitata enamasti ka tema kasuks tehtava lahendi
puhul üldjuhul nn haldusvälise õigusabiteenuse kulusid. Tsiviilõigussuhetes seevastu on
menetluse pooled eelduslikult võrdsed, seda eriti hagimenetluse puhul (TsMS § 7).
16. Riigikohtu praktika kohaselt võib juriidiline isik ajada kohtus asju seadusliku esindaja või
lepingulise esindaja kaudu ning lepingujärgseks esindajaks kohtus võib muu hulgas olla advokaat.
Samas on Riigikohus väljendanud seisukohta, et advokaadi kaudu menetluses osalemine ei pruugi
olla põhjendatud, kui vaidluse vähese keerukuse tõttu oleks menetlusosaline ilmselt saavutanud
oma menetluslikud eesmärgid ka ilma advokaadi abita, kasutades lepingulise esindajana oma
töötajat või teenistujat, kellel on kohtu arvates esindamiseks piisavad teadmised ja kogemused (vt
ka Riigikohtu tsiviilkolleegiumi 10. veebruari 2016 määrus nr 3-2-1-177-15 ja Riigikohtu
tsiviilkolleegiumi 20. juuni 2005 otsus nr 3-2-1-78-05).
Käesolevas asjas on maakohus õigesti leidnud, et vaidluse keerukuse tõttu oli kostjal põhjendatud
kasutada advokaadist lepingulise esindaja õigusabi. Tsiviilasi läbis kõik kolm kohtuastet ning ka
asja teistkordsel läbivaatamisel ringkonnakohtus olid vaidluse all pooltevahelise suhte õigusliku
kvalifitseerimisega seotud küsimused.
17. TsMS § 178 lg 4 kohaselt ei hüvitata menetluskulude kindlaksmääramise vaidlustamisel
tekkinud kulusid.


 /allkirjastatud digitaalselt/   /allkirjastatud digitaalselt/   /allkirjastatud digitaalselt/
      Üllar Roostoja                 Kersti Kerstna-Vaks               Kai Kullerkupp




                                                 5

                      KOHTUMÄÄRUS
Kohus                             Tallinna Ringkonnakohus
Kohtukoosseis                     Eesistuja Virgo Saarmets, liikmed Maret Altnurme ja
                                  Villem Lapimaa
Määruse tegemise aeg ja koht      18. august 2016, Tallinn
Haldusasja number                 3-15-722
Haldusasi                         SPS Arendus OÜ (pankrotis) kaebus Maksu- ja
                                  Tolliameti 22. detsembri 2014. a maksuotsuse nr 12.2-
                                  3/18570-10 tühistamiseks
Vaidlustatud kohtulahend          Tallinna Halduskohtu 18. juuni 2015. a määrus
Menetlusosalised                  Kaebaja – SPS Arendus OÜ (pankrotis)
                                  Vastustaja – Maksu- ja Tolliamet, esindaja Margo Karu
Menetluse alus ringkonnakohtus    SPS Arendus       OÜ       (pankrotis)   pankrotihalduri
                                  määruskaebus
Menetlustoiming                   Menetluse lõpetamine


RESOLUTSIOON

1.   Lõpetada menetlus haldusasjas nr 3-15-722.
2.   Tühistada Tallinna Halduskohtu 18. juuni 2015. a määrus haldusasjas nr 3-15-722.
3.   Menetlusosaliste menetluskulud jätta nende endi kanda.


EDASIKAEBAMISE KORD

Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 155 lg 5, § 235 lg-d 1 ja 3).


ASJAOLUD JA MENETLUSE KÄIK

1.   Maksu- ja Tolliamet (MTA) kohustas 22.12.2014 maksuotsusega nr 12.2-3/18570-10
SPS Arendus OÜ-d (pankrotis) tasuma makse kokku 7784,80 eurot. MTA jättis 20.02.2015
vaideotsusega nr 6-1/2591-2 rahuldamata SPS Arendus OÜ (pankrotis) 27.01.2015 vaide
maksuotsuse kehtetuks tunnistamiseks.

2.   SPS Arendus OÜ (pankrotis) esitas 23.03.2015 Tallinna Halduskohtule kaebuse MTA
22.12.2014 maksuotsuse nr 12.2-3/18570-10 tühistamiseks.
                                                                                      3-15-722

3.   Harju Maakohus kuulutas 17.04.2015 määrusega nr 2-15-3841 välja SPS Arendus OÜ
pankroti ja nimetas pankrotihalduriks O. Ennoki.

4.    Tallinna Halduskohus tagastas 18.06.2015 määrusega SPS Arendus OÜ (pankrotis)
kaebuse HKMS § 121 lg 1 p 2 alusel läbivaatamatult, sest kaebaja ei tasunud kohtu määratud
tähtajaks nõutud riigilõivu.

5.   SPS Arendus OÜ (pankrotis) pankrotihaldur esitas halduskohtu määruse peale
18.09.2015 määruskaebuse. Tallinna Halduskohus ei pidanud 05.10.2015 põhjendatuks
määruskaebust ise rahuldada ja edastas selle lahendamiseks Tallinna Ringkonnakohtule.

6.   Maksu- ja Tolliamet esitas 17.08.2016 ringkonnakohtule taotluse haldusasja nr 3-15-
722 menetluse lõpetamiseks HKMS § 152 lg 1 p 5 alusel, sest SPS Arendus OÜ on alates
08.03.2016 äriregistrist kustutatud ilma õigusjärgluseta.


RINGKONNAKOHTU PÕHJENDUSED

7.   HKMS § 152 lg 1 p 5 kohaselt lõpetab kohus määrusega menetluse muu hulgas poole
lõppemise korral, kui õigussuhe, milles vaidlus on tekkinud, ei võimalda õigusjärglust.

8.    SPS Arendus OÜ pankrotimenetluses on Harju Maakohtu 15.10.2015 määrusega nr 2-
15-3841 kinnitatud kompromiss ning pankrotimenetlus lõpetatud. Harju Maakohus vabastas
17.11.2015 määrusega nr 3-15-3841 O. Ennoki SPS Arendus OÜ (pankrotis) pankrotihalduri
kohustustest seoses asjaoluga, et võlgnik on kompromissi täitnud. Äriregistri teabesüsteemist
nähtuvalt on SPS Arendus OÜ likvideerija 16.02.2016 avalduse alusel Tartu Maakohtu
registriosakonna 08.03.2016 kandemääruse nr Ä 10073434 / 9 alusel äriregistrist kustutatud.

9.    Kuna SPS Arendus OÜ õigusvõime on tema äriregistrist kustutamisega tsiviilseadustiku
üldosa seaduse § 45 lg 2 kohaselt lõppenud, siis on sellega maksukorralduse seaduse § 31 lg 3
p-st 6 tulenevalt lõppenud ka SPS Arendus OÜ suhtes MTA 22.12.2014 maksuotsusega nr
12.2-3/18570-10 kindlaks määratud maksukohustus (vt Riigikohtu 04.12.2009 otsus nr 3-3-1-
75-09, p-d 11-12). Seega on maksuhaldur õigesti leidnud, et kujunenud olukorras esineb
HKMS § 152 lg 1 p-s 5 sätestatud alus haldusasja menetluse lõpetamiseks.

10. HKMS § 155 lg 3 kohaselt juhul, kui menetluse lõpetab kõrgema astme kohus, tühistab
ta ühtlasi määrusega alama astme kohtu lahendi. Seega tuleb haldusasja menetluse lõpetamise
tõttu tühistada ka Tallinna Halduskohtu 18.06.2015 määrus, millega SPS Arendus OÜ kaebus
tagastati.

11. HKMS § 104 lg 5 p 4 ei näe ette asjas tasutud riigilõivu (kokku 263,54 eurot – tl 76)
tagastamist, kui kohus lõpetab menetluse HKMS § 152 lg 1 p 5 alusel. SPS Arendus OÜ
menetluskulud jäävad HKMS § 108 lg 4 alusel tema enda kanda. MTA ei ole esimese ega
teise astme kohtus menetluskulude väljamõistmist taotlenud, mistõttu jäävad ka vastustaja
võimalikud menetluskulud HKMS § 109 lg 1 alusel tema enda kanda.


 (allkirjastatud digitaalselt)   (allkirjastatud digitaalselt)   (allkirjastatud digitaalselt)

      Maret Altnurme                  Villem Lapimaa                   Virgo Saarmets



                                                                                           2(2)

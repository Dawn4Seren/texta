                                  MÄÄRUS

Kohus                                 Tartu Ringkonnakohus
Kohtukoosseis                         Agu Timmi, Tiina Pappel, Maili Lokk
Määruse tegemise aeg ja koht          29. aprill 2016, Tartu
Haldusasja number                     3-16-267
Haldusasi                             Remo Ainsare kaebus Tartu Vangla vastu kahju
                                      hüvitamiseks summas 250 eurot
Menetluse alus ringkonnakohtus        Remo Ainsare määruskaebus halduskohtu 02.03.2016. a
                                      määruse peale
Asja läbivaatamine                    Kirjalik menetlus
Menetlusosalised                      Kaebaja Remo Ainsar
                                      Vastustaja Tartu Vangla
RESOLUTSIOON
Jätta Remo Ainsare määruskaebus rahuldamata ja Tartu Halduskohtu 02.03.2016. a
määruse resolutsiooni p 1 muutmata.


EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul määruse
kättetoimetamisest arvates (HKMS § 119 lg 1).



ASJAOLUD JA MENETLUSE KÄIK
1. Remo Ainsar esitas 02.11.2015 Tartu Vanglale taotluse mittevaralise kahju hüvitamiseks
summas 250 eurot. Tartu Vangla jättis 30.12.2015. a otsusega nr 1-13/301-2 R. Ainsare
kahjunõude rahuldamata.

2. Tartu Halduskohtusse saabus 11.01.2016 R. Ainsare kaebus, milles kaebaja esitas mitu
omavahel mitteseotud nõuet. Muuhulgas esitas R. Ainsar nõude kahju hüvitamiseks seoses
valu ja vigastuse põhjustamisega summas 250 eurot. Kaebaja esitas koos kaebusega taotlused
riigilõivust vabastamiseks kaebuse esitamisel, riigi õigusabi saamiseks ning kaebusest ja selle
lisadest koopia saamiseks.
3. Tartu Halduskohus otsustas 04.02.2016. a määrusega menetleda iseseisvas menetluses
R. Ainsare kaebust Tartu Vangla vastu mittevaralise kahju hüvitamise nõudes seoses
07.02. 2015 käeraudade paigaldamisega (haldusasjana 3-16-267).

4. Tartu Halduskohus esitas 19.02.2016 Tartu Vanglale kohtunõude, milles palus teatada, kas
R. Ainsare tervisekaardis kajastuvad andmed seoses 07.02.2015 toimunud käeraudade
kasutamisega. Samuti palus kohus edastada antud juhtumiga seoses meditsiiniosakonna poolt
tehtud fotod, kui need on olemas.
Tartu Halduskohtusse saabus 29.02.2016 Tartu Vangla vastus, milles vastustaja märgib, et
meditsiinikaardis 07.02.2015. a kohta sissekanne puudub. Samuti pole tehtud fotosid seoses
nimetatud intsidendiga.

5. Tartu Halduskohus jättis 02.03.2016. a määrusega (resolutsiooni p 1) rahuldamata kaebaja
taotluse riigilõivu tasumisest vabastamiseks kaebuse esitamisel. Halduskohus märkis, et
HKMS § 104 lg 1 kohaselt tasutakse kaebuse esitamisel halduskohtule riigilõiv seaduse
kohaselt. Riigilõivuseaduse (RLS) § 60 lg 2 järgi tasutakse halduskohtule kahju hüvitamiseks
kaebuse esitamisel riigilõivu kolm protsenti summast, mille väljamõistmist taotletakse, kuid
mitte alla 15 euro ja mitte üle 750 euro. Seega tuleb kahju hüvitamise kaebuse esitamisel
tasuda kaebajal üldjuhul riigilõiv, mille suurus sõltub nõutava hüvitise suurusest. Erandina ei
võeta riigilõivu kehavigastuse või muu terviserikkega tekitatud kahju hüvitamise kaebuse
läbivaatamise eest (RLS § 22 lg 1 p 12). Samas on Riigikohus viidatud riigilõivuvabastuse
kohta märkinud, et see kehtib vaid juhul, kui sellesisuline hüvitamiskaebus on põhjendatud.
Kui kaebaja ei ole esitanud väidetava tervisekahju kohta tõendeid, siis ei laiene sellisele
kaebusele riigilõivuvabastus (vt 12.05.2010. a määrus asjas nr 3-3-1-12-10).

Halduskohus leidis, et käesoleval juhul on tegemist olukorraga, kus kaebaja kaebusele
seonduvalt tema tervisekahjuga ei kohaldu automaatselt riigilõivuvabastus. Kaebaja ei ole
kohtule esitanud tõendeid, mis kinnitaksid talle väidetavalt 07.02.2015 käeraudade
kasutamisega tekitatud kehavigastusi. Samuti on Tartu Vangla vastuses kohtunõudele
märgitud, et kaebaja meditsiinikaardis puudub 07.02.2015. a kohta sissekanne ning Tartu
Vanglal puuduvad fotod, mis kinnitaksid kaebajale väidetavalt käeraudade kasutamisega
tekitatud tervisekahju.
Kuna halduskohus ei loe kaebust riigilõivuvabaks, siis tuleb kaebajal tasuda kaebuse
esitamise eest riigilõiv 15 eurot. Kaebaja palus aga vabastada end riigilõivu tasumise
kohustusest.

HKMS § 110 lg 1 p 1 kohaselt võib kohus isiku taotlusel määrata, et menetlusabi saaja
vabastatakse täielikult või osaliselt riigilõivu tasumisest. Vastavalt HKMS § 111 lg-le 1
antakse taotlejale menetlusabi, kui menetlusabi taotleja ei suuda oma majandusliku seisundi
tõttu menetluskulusid tasuda või suudab neid tasuda üksnes osaliselt või osamaksetena ja on
piisav alus eeldada, et kavandatav menetluses osalemine on edukas.
Kaebaja vanglasisese isikukonto väljavõttest nähtub, et HKMS § 112 lg 1 p 1 alusel taotluse
esitamisele eelnenud nelja kuu laekumiste ja mahaarvamiste pinnalt arvestatud kaebaja
kahekordne keskmine ühe kuu sissetulek on 0 eurot, s. o kaebajal ei ole perioodil
10.09.2015 – 09.01.2016 sissetulekuid ega mahaarvatavaid väljaminekuid olnud. Seega saab
kaebajat pidada käesolevas asjas maksejõuetuks.
Halduskohtu hinnangul ei olnud siiski kaebajale käesolevas haldusasjas menetlusabi andmine
hoolimata tema maksejõuetusest põhjendatud, sest sellise hüvitamiskaebuse edulootused on
vähesed, mistõttu menetluskulude riigi kanda jätmine ei ole õigustatud.




2                                             2
Kaebaja nimelt leidis, et vangla on tekitanud talle tervisekahju. Nimetatud kahju seisnes
kaebuse kohaselt selles, et 07.02.2015 jalutuskäigule minnes paigaldas Tartu Vangla
vanemvalvur kaebajale käerauad, mis tekitas kaebajale valu ja kannatusi ühe minuti jooksul
määral, mis põhjustas veel viis tundi hiljem ja ka järgmisel päeval kaebaja kätel väidetavalt
arsti poolt fikseeritud vigastusi. Kaebajal endal ega ka Tartu Vanglal ei ole esitada tõendeid
selliste vigastuste tekkimise kohta. Seega kahtles halduskohus Tartu Vangla poolt kaebajale
väidetavalt tekitatud tervisekahju reaalses olemasolus.

Halduskohus märkis ka, et halduskohtumenetluse eesmärk ei ole võimalikult rohkete
kaebustega halduskohtusse pöördumine, vaid selle eesmärk on lünkadeta kaebeõiguse
tagamine isiku oluliste õiguste kaitseks. Riigilõivu tasumisest vabastamise eesmärk on tagada
isikule põhiseaduses sätestatud õigus pöörduda oma õiguste kaitseks kohtu poole ning vältida
seda, et majanduslik olukord saaks isikule takistuseks tema õiguste kaitsel. Riigilõivu
tasumise nõude eesmärk on, et halduskohtule ei esitataks läbimõtlematuid kaebusi. Kui
maksejõuetu isik vabastataks riigilõivust ka perspektiivitute kaebuste esitamisel, jääks
riigilõivu see eesmärk saavutamata. Eelnevat arvestades oli halduskohus seisukohal, et kuna
kaebaja osalemist kohtumenetluses ei ole väidetavalt käeraudade paigaldamisest tingitud
tervisekahju tekitamise eest hüvitise nõudmise kaebuses põhjust hinnata edukaks, siis ei ole
põhjendatud ka kaebaja riigilõivust vabastamine. Tuginedes ülaltoodule jättis halduskohus
kaebaja taotluse riigilõivu tasumisest vabastamiseks HKMS § 111 alusel rahuldamata.


6. Kaebaja esitas 06.03.2016          Tartu Halduskohtu 02.03.2016. a määruse peale
määruskaebuse, milles palub vabastada teda riigilõivu tasumise kohustusest, kuna riigilõivu
nõudmine rikub tema õigusi. Kaebaja viitab ka Tartu Vangla 17.03.2015. a vastusele nr 2-
3/456-2, milles väidetakse, et valvemeedik käis kaebajat 07.02.2015 vaatamas ning
selgitatakse kaebajale, et põhjus, miks meedik tuli 5 tundi pärast seda, kui kaebaja meedikut
palus, oli selles, et ei ole võimalik tagada, et vangla valvemeedik tuleks kinnipeetavat
vaatama kinnipeetavale meelepärasel ajal. Seega ei ole õige vangla väide, et 07.02.2015
käeraudade kasutamisega kaebajale kahju ei tekitatud ja arst seetõttu tema juures ka ei käinud.
Kaebaja viitab oma märgukirjale, milles ta samuti väitis, et 07.02.2015 käeraudade
paigaldamisest ja ühe minuti jooksul selliselt tema saatmisest tekkisid tal kohe kätele
nähtavad vigastused ja samal päeval käis teda vaatamas arst ning kätele tekkinud vigastused
olid nähtavad ka kaks päeva hiljem.
7. Tartu Halduskohus võttis 08.03.2016. a määrusega kaebaja määruskaebuse halduskohtu
02.03.2016. a määruse resolutsiooni p-i 1 peale menetlusse, jättis määruskaebuse rahuldamata
ja edastas Tartu Ringkonnakohtule läbivaatamiseks ja lahendamiseks.
8. Ringkonnakohus esitas 11.03.2016 Tartu Vanglale kohtunõude, milles palus saata kohtule
R. Ainsare meditsiinikaardi väljavõtte perioodi 07.02.2015-05.03.2015 osas ja
selgitada, millest on tingitud see, et 17.03.2015 . a vastuses nr 2-3/456-2 möönis Tartu Vangla,
et valvemeedik käis kaebajat 07.02.2015 vaatamas ning selgitas kaebajale, et põhjus, miks
meedik tuli 5 tundi pärast seda, kui kaebaja meedikut palus, oli selles, et ei ole võimalik
tagada, et vangla valvemeedik tuleks kinnipeetavat vaatama kinnipeetavale meelepärasel ajal,
kuid 30.12.2015. a otsuses nr 1-13/301-2 väidab vangla, et neil puudub informatsioon selle
kohta, et kaebaja oleks 07.02.2015 soovinud meditsiinitöötaja poolt tervisekontrolli teostamist
ning seega 07.02.2015 meditsiinitöötaja kaebaja juures ka ei käinud. Ringkonnakohus palus
vanglal vastata ka küsimusele, kas on võimalik, et meditsiinitöötaja küll käis 07.02.2015
kaebajat vaatamas, kuid ei fikseerinud seda kaebaja meditsiinikaardis põhjusel, et


3                                              3
meditsiinitöötaja ei tuvastanud kaebajal tema poolt väidetud vigastusi seonduvalt kaebajale
käeraudade paigaldamisega samal päeval.
9. 17.03.2016 edastas vangla ringkonnakohtule kaebaja meditsiinikaardi väljavõtte ja selgitas,
et 17.03.2015. a kirja nr 2-3/456-2 koostanud vanglaametnik tugines kirja koostamisel
üksnes R. Ainsare pöördumises nr 2-3/456-1 esitatud andmetele ega pidanud vajalikuks
kaebaja esitatud fakti meditsiiniosakonda pöördumise kohta kontrollida. Vangla tunnistas, et
vastuskirja koostanud ametnik oleks pidanud olema põhjalikum ning kontrollima esitatud
fakte juba märgukirjale vastates. Käesoleval juhul ei tulnud eeltoodu tõttu kaebaja
meditsiiniosakonda pöördumata jätmine 07.02.2015 välja enne, kui R. Ainsar esitas vangla
meditsiiniosakonnale vastavasisulise teabenõude.


RINGKONNAKOHTU PÕHJENDUSED
10. Määruskaebemenetluses on vaidluse all küsimus, kas halduskohus on õigesti jätnud
kaebaja menetlusabi taotluse kaebuse esitamisel riigilõivust vabastamiseks rahuldamata.
Ringkonnakohus leiab, et ükski määruskaebuses esitatud väide ei anna alust määruskaebuse
rahuldamiseks ja Tartu Halduskohtu 02.03.2016. a määruse resolutsiooni p-i 1 tühistamiseks.
11. Ringkonnakohus nõustub halduskohtu määruse põhjendustega ja ei pea vajalikuks neid
korrata (HKMS § 203 lg 2 ja § 201 lg 4).
Asjas pole vaidlust selle üle, et kaebaja suhtes kasutati 07.02.2015 hommikul väljaspool
elukambrit liikumisel (jalutama viimisel) käeraudu tulenevalt vangla direktori 17.12.2014. a
käskkirjast nr 6-1/1321 kaebaja suhtes täiendavate julgeolekuabinõude kohta. R. Ainsar väitis
märgukirjades, kahjunõudes vanglale ja ka kaebuses halduskohtule, et valvur E. Toots
paigaldas talle 07.02.2015 käerauad liiga tihedalt nii, et see põhjustas ebamugavust ja valu
ning vaid ühe minuti kestnud saatmise ja käeraudade kasutamise tagajärjel olid tema kätel ka
viie tunni möödudes veel näha õrnalt punased laigud (marrastused), mis 08.02.2015 muutusid
siniseks. Lähtudes sellisest mittevaralise kahju nõude esitamise aluseks olevast kirjeldusest ja
asja materjalidest ning analoogsele olukorrale Riigikohtu poolt 13.11.2009. a lahendis asjas
nr 3-3-1-63-09 antud selgitusest (käeraudade kohaldamine ohjeldusmeetmena selliselt, et see
põhjustas ebamugavust ja valu, on väärkohtlemise reaalsel esinemisel käsitletav pigem PS §
18 lg 1 ja EIÕK art 3 rikkumisena), nõustub ringkonnakohus halduskohtuga, et käesoleval
juhul ei ole tegemist kehavigastuse või muu terviserikkega tekitatud kahju hüvitamise
nõudega          RLS § 22 lg 1 p 12 mõttes, mistõttu ei laiene sellisele hüvitamiskaebusele ka
automaatselt riigilõivuvabastus.
12. Olukorras, kus kaebaja on HKMS § 111 lg 1 mõttes maksejõuetu, sest menetlusabi
taotluse esitamisele eelnenud nelja kuu laekumiste ja mahaarvamiste pinnalt arvestatud
kaebaja kahekordne keskmine ühe kuu sissetulek on 0 eurot, hindas halduskohus R. Ainsare
menetlusabi taotlust lahendades seega põhjendatult ka seda, kas esitatud hüvitamiskaebuse
pinnalt oleks kaebaja kavandatav kohtumenetluses osalemine edukas või mitte.
Halduskohus leidis, et kaebaja ei ole kohtule esitanud tõendeid, mis kinnitaksid talle
väidetavalt 07.02.2015 käeraudade kasutamisega mittevaralise kahju tekkimist, s. o valu ja
marrastuste tekkimist. Samuti ei ole tõendatud kaebaja väide, et ta nõudis 07.02.2015
käeraudade kasutamise tagajärgede fikseerimiseks arsti ja arst tuligi pealelõunal ning fikseeris
kätele tekkinud marrastused lisaks muule veel ka fotode tegemisega. Kohus viitas ka
kohtunõudele esitatud vangla vastusele, milles märgitakse, et kaebaja meditsiinikaardis
puudub      07.02.2015. a arsti visiidi ja väidetavate marrastuste fikseerimise kohta sissekanne

4                                              4
ning Tartu Vanglal puuduvad seetõttu ka fotod, mis kaebaja väiteid mittevaralise kahju
tekkimise kohta kinnitaksid. Seetõttu kahtles halduskohus ringkonnakohtu hinnangul
põhjendatult kaebajale 07.02.2015 käeraudade paigaldamisest väidetavalt tekitatud kahju
reaalses olemasolus, s. o ka selles, kas kaebaja väited 07.02.2015 toimunu kohta on üldse
õiged.
Seda, et kaebaja meditsiinikaardis puudub väidetava 07.02.2015. a arsti visiidi ja selle käigus
väidetavate marrastuste fikseerimise kohta sissekanne, tõendab ringkonnakohtu poolt vanglalt
välja nõutud kaebaja meditsiinikaardi väljavõte perioodi kohta 07.02.2015-05.03.2015.
Sellest nähtub, et 27.01.2015 ja 18.02.2015 toimunud meditsiiniliste läbivaatuste vahel ei ole
ühtegi muud läbivaatust, s. h ka käeraudade kasutamisest tingitud vigastuste vms. fikseerimist
toimunud. Samas on kaebaja tervisekaardis olemas kanne selle kohta, et 01.03.2015 on
R. Ainsar pöördunud arsti vastuvõtule käeraudade kasutamisest tingitud muljumisjälgede ja
marrastuste fikseerimiseks. Seega on ringkonnakohtul alust arvata, et kui ka 07.02.2015 oleks
tõesti kaebaja kätele tekkinud käeraudade kasutamisest marrastused ja ta oleks samal päeval
pöördunud arsti poole olukorra fikseerimiseks ja arst olekski reaalselt seda teinud, siis
nähtuks sellekohane kanne ka kaebaja meditsiinikaardist. Ja kuna meditsiinikaardi kandeid
teeb arst, mitte vanglaametnik, siis ei näe ringkonnakohus ka ühtegi põhjust, miks peaks arst
hakkama kaebaja meditsiiniosakonda pöördumist varjama.
Mis puudutab määruskaebuses tehtud viidet Tartu Vangla 17.03.2015. a vastusele
nr 2-3/456-2, milles ainsana väidetakse, et valvemeedik käis kaebajat 07.02.2015 vaatamas,
siis osutus see väide ebaõigeks, sest vastustaja selgitas oma vastuses ringkonnakohtule, et
17.03.2015. a kirja nr 2-3/456-2 koostanud vanglaametnik tugines selle koostamisel üksnes
R. Ainsare pöördumises nr 2-3/456-1 esitatud andmetele ja ei kontrollinud tegelikult seda, kas
kaebaja sel päeval ka tegelikult arsti poole pöördus või mitte ja kas arst reaalselt kaebajat sel
päeval vaatamas ja tema väidetavaid vigastusi fikseerimas käis või ei. Vangla tunnistas, et
vastuskirja koostanud ametnik oleks pidanud olema põhjalikum ning kontrollima esitatud
väiteid juba kaebaja märgukirjale vastates, kuid käesoleval juhul ei tulnud eeltoodu tõttu
kaebaja 07.02.2015 arsti poole pöördumise väite alusetus välja enne, kui R. Ainsar esitas
vangla meditsiiniosakonnale vastavasisulise teabenõude. Asja materjalidest nähtuvalt on ka
valvur E. Toots vanglale selgitanud, et ta kasutas kaebaja suhtes 07.02.2015 käeraudu tema
jalutuskäigule viimisel, kuid paigaldas need nõuetekohaselt, s. o nii, et käeraua ja
kinnipeetava randme vahele jäi sõrmelaiune vaba ruum, mistõttu ei saanud kaebajale sellest
tekkida selliseid kannatusi ja vigastusi ning kahju, mille olemasolu kaebaja ise paljasõnaliselt
väidab.
13. Nagu juba märgitud, ei ole vaidlust selle üle, et kaebaja suhtes kasutati 07.02.2015
hommikul väljaspool elukambrit liikumisel (jalutama viimisel) ohjeldusmeetmena käeraudu
tulenevalt kehtivast 17.12.2014. a käskkirjast, s. o sellise ohjeldusmeetme kohaldamine oli
õiguspärane. Ilmselt ei olnud kaebaja saatmisel käeraudade kohaldamise eesmärgiks ka
saadetavale füüsiliste või vaimsete kannatuste põhjustamine, vaid ennetavalt võimaliku
õigushüve kahjustuse ärahoidmine. R. Ainsar väitis märgukirjades, kahjunõudes vanglale ja
ka kaebuses halduskohtule, et valvur paigaldas talle 07.02.2015 käerauad liiga tihedalt nii, et
see põhjustas ebamugavust ja valu ning vaid ühe minuti kestnud saatmise ja käeraudade
kasutamise tagajärjel olid tema kätel ka viie tunni möödudes veel näha õrnalt punased laigud
(marrastused), mis 08.02.2015 muutusid siniseks. Isegi kui lugeda kaebaja sellekohased
väited tõeseks ja tõendatuks, ei saa esitatud hüvitamiskaebuse pinnalt kuidagi eeldada, et
kaebaja kavandatav kohtumenetluses osalemine oleks edukas ja seetõttu tuleks ta ka riigilõivu
tasumise kohustusest vabastada, sest õiguspärane käeraudade kasutamine kaebaja suhtes ühe
minuti jooksul ja sellest tekkivad võimalikud kannatused, valu ja üleelamised ei ületa
ilmselgelt ohjeldusmeetmete kohaldamisega paratamatult kaasnevaid mõõdukaid kannatusi,


5                                              5
valu ja ebameeldivust, s. o puudub vastustajapoolne õigusvastane tegevus ja kahju, mis
eeldaks selle hüvitamist rahas.

14. Ringkonnakohus nõustub eeltoodust tulenevalt halduskohtu seisukohaga, et kaebuses
kirjeldatud asjaolusid arvestades ei oleks sellise hüvitamiskaebuse menetlemine ja kaebaja
selles menetluses osalemine ilmselt edukas ega ka mõistlik, mistõttu tuleb kaebajal tasuda
minimaalmääras riigilõivu juhul, kui ta siiski soovib esitatud hüvitamiskaebuse sisulist
menetlemist. Halduskohus jättis seega 02.03.2016. a määruse resolutsiooni p-ga 1 õigesti
kaebaja menetlusabi taotluse rahuldamata ning määruskaebuse rahuldamiseks puudub alus.



/allkirjastatud digitaalselt/   /allkirjastatud digitaalselt/   /allkirjastatud digitaalselt/
      Tiina Pappel                    Agu Timmi                           Maili Lokk




6                                               6

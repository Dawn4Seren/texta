                                                                                 2-15-16196




                                KOHTUOTSUS
                                 TAGASELJAOTSUS
                                 Eesti Vabariigi nimel

Kohtuasja number                2-15-16196
Otsuse tegemise aeg ja koht     31. märts 2016, Narva kohtumaja
Kohus                           Viru Maakohus
Kohtunik                        Aarne Lõhmus
Kohtuasi                        N S hagi L V vastu võla ja viivise nõudes
Kohtuistungi toimumise aeg      Kirjalik menetlus
Hagihind                        6424,27 eurot
Menetlusosalised ja esindajad   Hageja:             N S (ik XXX)
                                Hageja esindaja:    Igor Sumarok (lepinguline esindaja)
                                Kostja:             L V (ik XXX)

RESOLUTSIOON

   1. Hagi rahuldada tagaseljaotsusega.

   2. Välja mõista L V N S kasuks 6010 (kuus tuhat kümme) eurot 48 senti.

   3. Välja mõista L V N S kasuks viivised täitmata põhinõudelt (seisuga 31. märts 2016
      moodustab põhinõue 5153,10 eurot) alates 29. oktoobrist 2015 kuni põhinõude
      täitmiseni viivisemääras poolaasta kaupa Euroopa Keskpanga põhirefinantseerimis
      operatsioonidele kohaldatav viimane intressimäär enne iga aasta 1. jaanuari ja 1.
      juulit, millele lisandub 8 (kaheksa) protsenti aastas.

   4. Jätta menetluskulud L V kanda.

   5. Välja mõista L V        N S kasuks menetluskulud kokku 786 (seitsesada
      kaheksakümmend kuus) eurot.

   6. Jätta rahuldamata N S nõue mõista L V välja riigilõiv hagi tagamise taotluse
      esitamise eest summas 50 (viiskümmend) eurot.

   7. Kohtuotsus kuulub täitmisele viivitamatult.

EDASIKAEBE KORD


                                                                                          1(4)
                                                                                      2-15-16196

Hagejal on õigus esitada apellatsioonkaebus Tartu Ringkonnakohtule 30 päeva jooksul, alates
tagaseljaotsuse kättetoimetamisest, kuid mitte hiljem kui viie kuu möödumisel esimese astme
kohtu otsuse avalikult teatavakstegemisest.

Kui kaebuse esitaja ei taotle apellatsioonkaebuse lahendamist kohtuistungil, on ringkonnakohtul
õigus lahendada apellatsioonkaebus kirjalikus menetluses.

Kostjal on õigus esitada tagaseljaotsuse peale menetluse taastamiseks kaja Viru Maakohtule 30
päeva jooksul tagaseljaotsuse kättesaamise päevast arvates. Kui tagaseljaotsus toimetati kostjale
kätte avalikult, teatavakstegemisega teadaandega väljaandes Ametlikud Teadaanded, siis võib kaja
esitada 30 päeva jooksul alates päevast, kui kostja sai tagaseljaotsusest või selle täitmiseks
algatatud täitemenetlusest teada.

Kaja võib esitada, kui kostja poolt hagiavaldusele vastamata jätmine oli tingitud mõjuvatest
põhjustest. Kaja võib esitada sõltumata mõjuva põhjuse olemasolust, kui hagi toimetati kostjale
või tema esindajale kätte muul viisil kui isiklikult allkirja vastu üleandmisega. Koos kajaga tuleb
kohtule esitada kõik asja ettevalmistamise lõpuleviimiseks vajalik, s.o. tsiviilkohtumenetluse
seadustiku (TsMS) § 394 nõuetele vastav kirjalik hagiavalduse vastus koos lisadega. Kajalt
tasutakse kautsjon, mis vastab riigilõivule poolelt hagihinnalt, kuid mitte vähem kui 100 eurot ja
mitte rohkem kui 1500 eurot.

Kohus selgitab, et vastavalt TsMS § 187 lg-le 6 peab menetlusabi taotlemise korral menetlusabi
taotleja seaduses sätestatud tähtaja järgimiseks tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus sellisel juhul mõistliku tähtaja pärast menetlusabi andmise
taotluse lahendamist, kui nimetatud taotlus ei olnud esitatud põhjendamatult või tähtaja
pikendamise eesmärgil. See ei välista menetlustähtaja ennistamist.

ASJAOLUD

Hagiavalduse kohaselt on kostja hageja ämm. Viru Maakohtu 27. veebruari 2007 kohtuotsusega
tsiviilasjas nr 2-05-19795 mõisteti kostjalt välja võlgnevus korteriühistu HARIDUSE/KEVADE
kasuks. Kuna kostja jättis nimetatud kohtuotsus täitmata alustati tema suhtes täitemenetlus nr
169/2007/573. Lisaks sellele Pärnu Maakohtu 31. mai 2011 kohtumäärusega tsiviilasjas nr 2-10-
58387 mõisteti kostjalt ka võlgnevus LEX INKASSO OÜ kasuks. Kuna kostja jättis ka nimetatud
kohtulahend täitmata alustati tema suhtes täitemenetlus nr 066/2011/1475, mille käigus oli
arestitud kostjale kuuluv korteriomand asukohaga XXX, Narva linnas ning korraldati
ettevalmistused avaliku enampakkumiseks.

Kuna kostjal ei olnud raha vahendeid võlgnevuse kustutamiseks ja kohtulahendite täitmiseks,
arvestades, et tegemist oli sugulasega, selleks, et vältida korteri müüki enampakkumisel, tasus
hageja kostja võlgnevused täies ulatuses, s.h ka viivised, sissenõudmisega seotud kulud ja
kohtutäiturite tasud, oma isiklike vahendite arvel korteriühistule ja kohtutäiturile. Pärast
võlgnevuse tasumist võtsid sissenõudjad kohtutäiturile esitatud täiteavaldused tagasi, ühtlasi
lõpetati ka täitemenetlused kostja suhtes. Lisaks sellele kustutas hageja ka kostja võlgnevus
korteriühistu ees kommunaalteenuste osas, mis ei olnud varasemate kohtulahenditega välja
mõistetud ning tasus mõned korteriühistu arved ka edaspidi uue võlgnevuse tekkimise vältimiseks.
Kokku on hageja tasunud kostja võlgnevused summas 5153,10 eurot. Tehtud kulutustest oli kostja
korralikult teavitatud ning kiitis need heaks. Abielu nurjumise ka kostjaga suhete halvenemise
tõttu palus hageja kostjalt tehtud kulud hüvitada, kuid kostja keeldus seda tegemast.


                                                                                              2(4)
                                                                                        2-15-16196

Hageja palub kostjalt välja mõista põhivõlgnevuse summas 5153,10 eurot, sissenõutavaks
muutunud viivised summas 817,38 eurot, jooksev viivis 0,022% põhinõudest iga viivitatud päeva
eest alates 29. oktoobrist 2015 kuni põhinõude kohase täitmiseni ning sissenõudmiskulud summas
40 eurot.

KOHTU PÕHJENDUSED

Kohus, tutvunud tsiviilasja materjalidega, leiab, et hagi tuleb rahuldada tagaseljaotsusega.

Kohus on saatnud hagimaterjalid kostjale koos kirjaliku vastuse esitamise kohustusega hiljemalt
14 päeva jooksul hagimaterjalide kättetoimetamisest (t.l.-84-86). Hagimaterjalid on kostjale
nõuetekohaselt kätte toimetatud (t.l.-102). Kohus hoiatas kostjat, et hagile vastuse esitamata
jätmise korral võib kohus hagi rahuldada tagaseljaotsusega. Kostja kohtule hagiavalduse vastust ei
esitanud.

Tsiviilkohtumenetluse seadustiku (edaspidi TsMS) § 407 lg 1 teise lause kohaselt loeb kohus
hageja esitatud faktilised väited kostja poolt omaksvõetuks.

Võlaõigusseaduse (edaspidi VÕS) § 1018 ja 1023, § 101 lg 1 p 1 ja p 6, § 108 lg 1, § 113 lg 1 ja
VÕS 113-1 lg 1 alusel rahuldab kohus hagi tagaseljaotsusega ja mõistab kostjalt hageja kasuks
välja põhivõlgnevuse 5153,10 eurot, sissenõutavaks muutunud viivise 817,38 eurot ja
sissenõudmiskulud 40 eurot, kokku 6010,48 eurot ning viivised täitmata põhinõudelt alates 29.
oktoobrist 2015 kuni põhinõude kohase täitmiseni (seisuga 31. märts 2016 moodustab põhinõue
5153,10 eurot) viivisemääras poolaasta kaupa Euroopa Keskpanga põhirefinantseerimis
operatsioonidele kohaldatav viimane intressimäär enne iga aasta 1. jaanuari ja 1. juulit, millele
lisandub 8 (kaheksa) protsenti aastas.

Menetluskulud

Lähtuvalt TsMS § 162 lg 1 ja lg 2 jätab kohus kõik menetluskulud täies ulatuses kostja kanda ning
kooskõlas TsMS § 174 lg 1 ja lg 2 määrab kohus kindlaks menetluskulude rahalise suuruse.
Vastavalt TsMS § 175 lg 1 mõistab kohus kulud välja põhjendatud ja vajalikus ulatuses.

Hageja esitas kohtule taotluse menetluskulude, riigilõivu summas 500 eurot (so 450 eurot
hagiavalduse esitamise eest ja 50 eurot hagi tagamise taotluse esitamise eest) ja õigusabikulude,
summas 336 eurot, kokku 836 eurot väljamõistmiseks.

Kohus leiab, et hageja taotlus menetluskulude väljamõistmiseks kostjalt on põhjendatud osaliselt.

Kohus leiab, et hageja menetluskulud 450 euro riigilõivu osas on hagiavalduse esitamise ajal
kehtinud riigilõivuseaduse (RLS) § 59 lg 1 ja RLS lisa 1 alusel põhjendatud.

Hageja palub mõista välja kostjalt ka riigilõivu summas 50 eurot hagi tagamise taotluse esitamise
eest.

TsMS § 169 lõike 3 järgi võib rahuldamata jäänud taotluse või arvestamata jäänud väite või tõendi
esitamisega ja vaidlustamisega seotud menetluskulud menetluse tulemusest sõltumata jätta
menetlusosalise kanda, kes taotluse, väite või tõendi on esitanud.

Kohus selgitab, et kuigi hagi tagamise taotluse esitamisel tasutud riigilõiv on otseselt seotud
kohtumenetlusega ning sellest tulenevalt peaks ka selle hüvitamise nõudele kohalduma reeglina
kohtulahendist tulenev menetluskulude jaotus, siis käesoleval juhul ei ole nimetatud riigilõivu

                                                                                               3(4)
                                                                                      2-15-16196

hüvitamine kostja poolt hagejale põhjendatud, kuivõrd hagi tagamise taotlus jäeti Viru Maakohtu
09. detsembri 2015 määrusega rahuldamata.

Tulenevalt eeltoodust ei kuulu hüvitamisele hagi tagamise taotluse esitamisel tasutud riigilõiv
summas 50 eurot.

Hageja nimetab esindajaga seotud õigusabi kuludeks 336 eurot koos käibemaksuga. Hageja
lepingulise esindaja tunnitasu on 70 eurot ilma käibemaksuta või 84 eurot käibemaksuga.
Riigikohtu senises praktikas on põhjendatuks ja vajalikuks peetud tunnitasu nii 120 eurot koos
käibemaksuga (01.10.2013 määrus tsiviilasjas nr 3-2-1-92-13) kui ka tunnitasu 120 eurot ilma
käibemaksuta (02.10.2013 määrus tsiviilasjas nr 3-2-1-93-13). Seega on hageja lepingulise
esindaja tunnitasu mõistliku suurusega.

Hageja esindajal on kulunud hagiavalduse ja hagi tagamise avalduse ettevalmistamiseks (sh
konsulteerimine, arutamine, haginõude aluseks olevate dokumentidega tutvumine, analüüs,
õigusliku positsiooni kujundamine ja dokumentide tõlge) kokku 4 töötundi. Kohus loeb
põhjendatuks hageja õigusabi kulud hagiavalduse ja hagi tagamise koostamisele 4 töötunni
ulatuses, arvestades sinna sisse ka hagi asjaolude väljaselgitamiseks ja hagejaga konsulteerimiseks
kulunud aja.

Hageja kinnitab, et ta ei ole käibemaksukohuslane või ei saa muul põhjusel tekkinud kuludelt
käibemaksu tagasi arvestada. Seega tuleb hageja kulud rahaliselt kindlaks määrata käibemaksuga.

Kohus leiab, et hageja esindaja kulud kokku summas 336 eurot (84*4t) on vajalikud ja
põhjendatud.

Seega kuulub kostjalt hageja kasuks väljamõistmisele menetluskulu kokku summas 786 eurot
(450+336).

Viivitamatu täitmine

Vastavalt TsMS § 468 lg 1 p 2 kuulub tagaseljaotsus täitmisele viivitamatult.

Digitaalne allkiri

Aarne Lõhmus
Kohtunik




                                                                                              4(4)

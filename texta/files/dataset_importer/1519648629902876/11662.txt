                                                                                   2-15-128909




                                KOHTUOTSUS
                                 TAGASELJAOTSUS
                                 Eesti Vabariigi nimel

Kohtuasja number                2-15-128909
Otsuse tegemise aeg ja koht     28. juuni 2016, Narva kohtumaja
Kohus                           Viru Maakohus
Kohtunik                        Aarne Lõhmus
Kohtuasi                        CREDITREFORM EESTI OÜ hagi A T vastu võlgnevuse
                                nõudes
Kohtuistungi toimumise aeg      Kirjalik menetlus
Hagihind                        285,82 eurot
Menetlusosalised ja esindajad   Hageja:             CREDITREFORM EESTI OÜ (rk 10887820)

                                Hageja esindaja:    Triin Reinmaa (lepinguline esindaja)
                                Kostja:             A T (ik XXX)

RESOLUTSIOON

   1. Rahuldada hagi tagaseljaotsusega.

   2. Välja mõista A T CREDITREFORM EESTI OÜ kasuks 271 (kakssada
      seitsekümmend üks) eurot 89 senti.

   3. Välja mõista A T CREDITREFORM EESTI OÜ kasuks viivis alates 24. maist 2016
      kuni põhinõude täitmiseni (seisuga 28. juuni 2016 moodustab põhinõue 173,10 eurot)
      viivisemääras poolaasta kaupa Euroopa Keskpanga põhirefinantseerimis
      operatsioonidele kohaldatav viimane intressimäär enne iga aasta 1. jaanuari ja 1.
      juulit, millele lisandub 8 (kaheksa) protsenti aastas.

   4. Jätta menetluskulud A T kanda.

   5. Välja mõista A T CREDITREFORM EESTI OÜ kasuks menetluskulud kokku 240
      (kakssada nelikümmend) eurot.

   6. Välja mõista A T CREDITREFORM EESTI OÜ kasuks viivis tasumata
      menetluskulude summalt alates kohtuotsuse jõustumisest kuni menetluskulude
      täieliku tasumiseni viivisemääras poolaasta kaupa Euroopa Keskpanga
      põhirefinantseerimis operatsioonidele kohaldatav viimane intressimäär enne iga aasta
      1. jaanuari ja 1. juulit, millele lisandub 8 (kaheksa) protsenti aastas.


                                                                                           1(4)
                                                                                      2-15-128909


   7. Kohtuotsus kuulub täitmisele viivitamatult.

EDASIKAEBE KORD

Hagejal on õigus esitada apellatsioonkaebus Tartu Ringkonnakohtule 30 päeva jooksul, alates
tagaseljaotsuse kättetoimetamisest, kuid mitte hiljem kui viie kuu möödumisel esimese astme
kohtu otsuse avalikult teatavakstegemisest.

Kui kaebuse esitaja ei taotle apellatsioonkaebuse lahendamist kohtuistungil, on ringkonnakohtul
õigus lahendada apellatsioonkaebus kirjalikus menetluses.

Kostjal on õigus esitada tagaseljaotsuse peale menetluse taastamiseks kaja Viru Maakohtule 30
päeva jooksul tagaseljaotsuse kättesaamise päevast arvates. Kui tagaseljaotsus toimetati kostjale
kätte avalikult, teatavakstegemisega teadaandega väljaandes Ametlikud Teadaanded, siis võib kaja
esitada 30 päeva jooksul alates päevast, kui kostja sai tagaseljaotsusest või selle täitmiseks
algatatud täitemenetlusest teada.

Kaja võib esitada, kui kostja poolt hagiavaldusele vastamata jätmine oli tingitud mõjuvatest
põhjustest. Kaja võib esitada sõltumata mõjuva põhjuse olemasolust, kui hagi toimetati kostjale
või tema esindajale kätte muul viisil kui isiklikult allkirja vastu üleandmisega. Koos kajaga tuleb
kohtule esitada kõik asja ettevalmistamise lõpuleviimiseks vajalik, s.o. tsiviilkohtumenetluse
seadustiku (TsMS) § 394 nõuetele vastav kirjalik hagiavalduse vastus koos lisadega. Kajalt
tasutakse kautsjon, mis vastab riigilõivule poolelt hagihinnalt, kuid mitte vähem kui 100 eurot ja
mitte rohkem kui 1500 eurot.

Kohus selgitab, et vastavalt TsMS § 187 lg-le 6 peab menetlusabi taotlemise korral menetlusabi
taotleja seaduses sätestatud tähtaja järgimiseks tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus sellisel juhul mõistliku tähtaja pärast menetlusabi andmise
taotluse lahendamist, kui nimetatud taotlus ei olnud esitatud põhjendamatult või tähtaja
pikendamise eesmärgil. See ei välista menetlustähtaja ennistamist.

ASJAOLUD

Hageja esitas hagi kostja vastu võlgnevuse nõudes. Hagiavalduse kohaselt tellis kostja Anttila AS-lt
(müüja ja nõude loovutaja) kaupa 173,10 euro eest. Arve nr 7002705 tasumise tähtajaks oli osade
kaupa tasumise korral 28. veebruar 2012. Kostja ei ole nimetatud arvet tänase päevani nõuetekohaselt
tasunud. 06. novembril 2014 loovutas müüja oma nõude kostja vastu hagejale.

Hagiavalduse esitamise ajaks on tasumata põhisumma suurus 173,10 eurot. Hageja arvestab viivist
tasumata põhinõudelt võlaõigusseaduse §-s 113 lg-s 1 ja §-s 94 sätestatud määras, alates arve
maksetähtajale järgnevast päevast, s.o alates 29. veebruarist 2012 kuni 27. aprillini 2016 summas
58,79 eurot.

Hageja palub kohtul mõista kostjalt hageja kasuks välja põhivõlgnevus summas 173,10 eurot,
sissenõudmiskulu 40 eurot, sissenõutavaks muutunud viivis 58,79 eurot, viivis põhivõlalt VÕS §
113 lg 1 sätestatud määras alates 24. maist 2016 kuni põhinõude täitmiseni, jätta menetluskulud
täies ulatuses kostja kanda ja mõista kostjalt hageja kasuks välja menetluskulud vastavalt hageja
esitatud avaldusele ja menetluskulude nimekirjale ning viivis menetluskuludelt kohtulahendi
jõustumisest kuni täitmiseni VÕS § 113 lg 1 sätestatud määras.

                                                                                               2(4)
                                                                                        2-15-128909

KOHTU PÕHJENDUSED

Kohus, tutvunud tsiviilasja materjalidega, leiab, et hagi tuleb rahuldada tagaseljaotsusega.

Kohus on saatnud hagimaterjalid kostjale koos kirjaliku vastuse esitamise kohustusega hiljemalt
14 päeva jooksul hagimaterjalide kättetoimetamisest (t.l.-40-42). Hagimaterjalid on kostjale
nõuetekohaselt kätte toimetatud (t.l.-45). Kohus hoiatas kostjat, et hagile vastuse esitamata jätmise
korral võib kohus hagi rahuldada tagaseljaotsusega. Kostja kohtule hagiavalduse vastust ei
esitanud.

Tsiviilkohtumenetluse seadustiku (edaspidi TsMS) § 407 lg 1 teise lause kohaselt loeb kohus
hageja esitatud faktilised väited kostja poolt omaksvõetuks.

Võlaõigusseaduse (VÕS) § 101 lg 1 p 1 ja p 6, VÕS § 108 lg 1, VÕS § 113 lg 1, VÕS § 113-1 lg 1
ja TsMS § 367 alusel rahuldab kohus hagi tagaseljaotsusega ja mõistab kostjalt hageja kasuks välja
põhivõlgnevuse 173,10, sissenõutavaks muutunud viivise 58,79 eurot, sissenõudmiskulud summas
40 eurot, kokku 271,89 eurot ning viivised alates 24. maist 2016 kuni põhinõude summas 173,10
euro täitmiseni VÕS § 113 lg 1 teises lauses sätestatud määras.

Menetluskulud

Lähtuvalt TsMS § 162 lg 1 ja lg 2 jätab kohus kõik menetluskulud täies ulatuses kostja kanda ning
kooskõlas TsMS § 174 lg 1 ja lg 2 määrab kohus kindlaks menetluskulude rahalise suuruse.
Vastavalt TsMS § 175 lg 1 mõistab kohus kulud välja põhjendatud ja vajalikus ulatuses.

Hageja esitas kohtule taotluse menetluskulude, riigilõivu summas 75 eurot ja õigusabikulude
summas 220 eurot, kokku 295 eurot väljamõistmiseks.

Kohus leiab, et hageja menetluskulud 75 euro riigilõivu osas on hagiavalduse esitamise ajal
kehtinud riigilõivuseaduse (RLS) § 59 lg 1, RLS lisa 1 ja TsMS § 147 lg 5 alusel põhjendatud ja
vajalik täies ulatuses.

Hageja nimetab esindajaga seotud õigusabi kuludeks 220 eurot ilma käibemaksuta. Hageja
lepingulise esindaja tunnitasu on 110 eurot ilma käibemaksuta. Riigikohtu senises praktikas
on põhjendatuks ja vajalikuks peetud tunnitasu nii 120 eurot koos käibemaksuga (01.10.2013
määrus tsiviilasjas nr 3-2-1-92-13) kui ka tunnitasu 120 eurot ilma käibemaksuta (02.10.2013
määrus tsiviilasjas nr 3-2-1-93-13). Seega on hageja lepingulise esindaja tunnitasu mõistliku
suurusega.

Hageja esindajal on kulunud tõendite kogumiseks ja korrastamiseks, hagiavalduse koostamiseks,
ülevaatamiseks ja kohtule edastamise eest kokku 2 tundi.

Kohus lähtub hageja õigusabi kulude määramisel tsiviilasja materjalidest. Hageja lepinguline
esindaja on kohtule esitanud hagiavalduse (t.l.-27-29), milles sisulist osa 3 lehekülge ning mis on
masshagi avaldus. Kohus loeb põhjendatuks hageja õigusabi kulud hagiavalduse koostamisele 1,5
töötunni ulatuses, arvestades sinna sisse ka hagi asjaolude väljaselgitamiseks ja hagejaga
konsulteerimiseks kulunud aja. Kohus arvestab hageja tunnitasuks 110 eurot ilma käibemaksuta
ning seega on põhjendatud hageja õigusabi kulud summas 165 eurot (110*1,5).

TsMS § 174 lg 10 alusel menetluskuludelt arvestatava käibemaksu hüvitamiseks peab
menetlusosaline kinnitama, et ta ei ole käibemaksukohustuslane või ei saa muul põhjusel tekkinud
kuludelt käibemaksu tagasi arvestada.

                                                                                                 3(4)
                                                                                    2-15-128909


Hageja on käibemaksukohuslane KMS § 3 lg 1 mõttes ja saab käibemaksu tagasi arvestada. Seega
tuleb hageja kulud rahaliselt kindlaks määrata ilma käibemaksuta.

Kostjalt tuleb hageja kasuks välja mõista hageja menetluskulud kokku 240 eurot (75+165).

Hageja palub kostjalt välja mõista viivise menetluskuludelt alates kohtulahendi jõustumisest kuni
täitmiseni VÕS § 113 lg 1 sätestatud määras. Kohus mõistab TsMS § 177 lg 4 alusel kostjalt
hageja kasuks viivise tasumata menetluskuludelt alates kohtulahendi jõustumisest kuni täitmiseni
VÕS § 113 lg 1 sätestatud määras.

Viivitamatu täitmine

Vastavalt TsMS § 468 lg 1 p 2 kuulub tagaseljaotsus täitmisele viivitamatult.

/allkirjastatud digitaalselt/

Aarne Lõhmus
Kohtunik




                                                                                            4(4)

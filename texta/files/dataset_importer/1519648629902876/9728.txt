                        KOHTUMÄÄRUS
Kohus                               Tallinna Halduskohus
Kohtunik                            Janek Laidvee
Määruse tegemise aeg ja koht        9. august 2016. a, Tallinn
Haldusasja number                   3-16-800
Haldusasi                           A.K.a kaebus Tallinna Vangla tegevusele
Menetlusosalised                    Kaebaja – A.K.
Menetlustoiming                     Kaebuse tagastamine

RESOLUTSIOON
Tagastada kaebus läbivaatamatult.

EDASIKAEBAMISE KORD
Määruse peale võib esitada Tallinna Halduskohtu kaudu määruskaebuse Tallinna Ringkonnakohtule
15 päeva jooksul määruse kättesaamisest arvates.

ASJAOLUD JA KOHTU PÕHJENDUSED

1. A.K. esitas 26.04.2016 Tallinna Halduskohtule järgmised dokumendid:
1) vaide vormil taotlus, kus nõuab Tallinna Vangla 25.04.2016 käskkirjade 473/477/476 kehtetuks
tunnistamist. Samuti nõuab ta koos advokaat Mariann Tustiga turvalintide salvestiste vaatamist
Tallinna Vangla ruumides. Kaebaja on samal paberil kirjutanud ka valesse kambrisse madratsi
viimisest ja teki parandamisest, mispeale teda väidetavalt süüdistati vara lõhkumises;
2) vaide vormil etteheide R. A.i tegevusetusele ajavahemikul 01.12.2015–25.04.2016, kuna viimane
ei suuda täita oma tööülesandeid ning täitmata on kõik A. K.a abipalved (prillid, visiidid silmaarsti
juurde);
3) etteheide R. A.i ja R. L. tegevusetusele, mis lõhkus kaebaja peresidemed; ajavahemikul
01.12.2015–27.04.2016 R. A.i ja R. L.i mõnitav suhtumine, ei valda eesti keelt ja suhtlust. Lisaks
on kaebaja esitanud mittevaralise kahju taotluse summas 125 000, kuna kaebaja kaotas sideme
perega R. A.i nihilistliku tegevuse tõttu;
4) näited blankettidest, mida A. K. nägi väidetavalt esimest korda, näiteks blankett, et saada laost
isiklikke asju, vaide blankett, kinnipeetava taotlus elektriseadme kasutamiseks, 01.05.2016 avaldus,
et saada vanglas laktoosivaba toitu ja taimetoitu, isikute nimekiri, kellega kaebaja suhtleb, taotlus
isiklike asjade väljaandmiseks, millele on käsikirjaliselt kirjutatud, et kaebajal puuduvad rahalised
vahendid, 30.04.2016 taotlus riiete ja jalatsite eraldamiseks riigieelarvest, 30.04.2016 avaldus
toidumenüü muutmiseks, 29.04.2016 taotlus kokkusaamiseks, millele on juurde kirjutatud, et
kaebaja soovib tütrega rääkida ja näha pojapoega ning kohtuda pojaga;
5) A. K.a haiguslugu, mille peale on käsikirjaliselt kirjutatud, et kaebaja ootas prille 7 kuud;
6) etteheide kaebaja iseloomustuse koostanud isiku suhtes kaebaja ennetähtaegsel vabastamisel;
7) Harju Maakohtu 29.02.2016 määrus asjas nr 1-15-8924;
                                                                                     3-16-800

8) Tallinna Vangla 18.04.2016 käskkiri nr 5-1/703 seoses täiendavate julgeolekuabinõude
kohaldamisega ja vaide vormil taotlus käskkirja tühistamiseks, moraalse kahju hüvitamiseks 5050
eurot;
9) 29.04.2016 kuupäevaga vaide vormil etteheide, et kaebajat pole suunatud eriarsti vastuvõtule;
10) küsimus, kas Eesti kodakondsusest saab loobuda, kui karistusaeg pole täis;
11) soov saata vaieldavad avaldused R. A.le ja R. L. le, meditsiinilised küsimused edastada Tallinna
Vangla perearstile ja tervishoiuministrile;
12) küsimus seoses Möller autoga elukindlustuse kehtivusest puhkuse ajal;
13) teade, et kaebaja esitab Euroopa Inimõiguste Kohtusse (EIK) avalduse 300 000 euro suuruse
kahju nõude seoses Politsei- ja Piirivalveameti (PPA) töötaja K. V. tegevusega 2004–2015; lisaks
Möller Auto kahe aasta palk 25 000 Eesti krooni.
Lisaks on kaebaja esitanud korduvalt soovi, et vastused saadetaks vandeadvokaat Mariann Tustile
Niguliste Advokaadibüroost. Kaebaja on korduvalt viidanud ka, et kaebab asja edasi EIK-i.
2. Halduskohtumenetluse seadustiku (HKMS) § 120 lg 1 punktide 1, 3 ja 8 kohaselt selgitab
kaebuse saanud alluvusjärgne kohus välja vaidluse eseme, kontrollib, kas kaebuses on esitatud selle
eesmärgi saavutamiseks sobivad ja vajalikud nõuded ja taotlused ning ega ei esine aluseid kaebuse
tagastamiseks või käiguta jätmiseks. Kohus saab kaebuse menetlusse võtta alles siis, kui selliseid
aluseid ei esine (HKMS § 120 lg 2). Kohtu hinnangul tuleb kaebus tervikuna tagastada.
3. A. K. esitas nõude tühistada Tallinna Vangla 25.04.2016 käskkirjad nr 5-2/473, 5-2/476, 5-2/477
ning nõue on registreeritud haldusasjana 3-16-938. Kohus tagastas kaebuse 09.08.2016 määrusega,
kuna kaebaja polnud läbinud kohustuslikku kohtueelset menetlust. Viidatud määruses leidis kohus,
et Tallinna Vangla tagastas kaebaja vaide õiguspäraselt. Tallinna Vangla andis kaebajale 10-
päevase tähtaja 26.04.2016 vaide (tl 49) puuduste kõrvaldamiseks. Kaebaja sai 06.05.2016
vastuskirja nr 5-15/16/178-2 (tl 56) kätte 06.05.2016, mistõttu pidi ta vaide puudused kõrvaldama
hiljemalt 16.05.2016. Kaebaja vaide puudusi tähtaegselt ei kõrvaldanud. Kui vaide esitaja on jätnud
puudused tähtaegselt kõrvaldamata, ei saa vaidemenetlust pidada läbituks. Põhimõte on
imperatiivselt sätestatud vangistusseaduse (VangS) § 11 lg-s 81. Seega kuulus vaie tagastamisele.
Kaebus tuleb tagastada HKMS § 121 lg 1 p 4 alusel.
4. HKMS § 2 lg 4 kohaselt tõlgendab kohus menetlusosaliste avaldusi ning lähtub nende
lahendamisel esitaja tegelikust tahtest. Kaebaja on teinud etteheite inspektor-kontaktisiku
tegevusele, väites, et kõik tema abipalved on täitmata. Hiljem on ta teinud etteheite ka selle kohta,
et teda pole suunatud eriarsti vastuvõtule. Kaebaja õiguste kaitseks on tõhusaim esitada
kohustamisnõue. Kaebaja vabanes Tallinna Vanglast 07.06.2016 ning määruse tegemise seisuga
viibib ta Lääne Prefektuuri Kärdla kambris. Kuigi kaebeõiguse olemasolule tuleb anda hinnang
kaebuse esitamise hetke seisuga, ei ole käesolevas asjas esitatud nõuet asjaolude muutumise tõttu
kohtul võimalik enam rahuldada (vt ka Riigikohtu lahend asjas nr 3-3-1-82-13, p 8, ja seal viidatud
lahendid). Praeguses olukorras ei saa kaebaja abipalvetele vastamata jätmine, sh eriarsti juurde
saatmata jätmine, enam tema õigusi rikkuda. Kaebus tuleb seega tagastada HKMS § 121 lg 2 punkti
1 alusel.
Kohus ei pea võimalikuks kaebuse muutmist selliselt, et kaebaja esitab tuvastamis- või
hüvitamisnõude. Õiguskaitsevahendina on nõue tuvastada haldusakti või -toimingu õigusvastasus
väheefektiivne. Vastava nõude esitamine on õigustatud üksnes juhul, kui nõue on põhjendatud või
kui nõude rahuldamine annaks kaebajale mingi eelise. Praegusel juhul saab tuvastamisnõude
esitamisel kaebaja põhjendatud huviks olla üksnes kahju hüvitamise nõude esitamine tulevikus.
Hüvitamisnõude kohtule esitamise eelduseks on kinni peetavale isikule VangS § 1¹ lõikega 8
seatud aga kohustuslik kohtueelne menetlus. Sisuliselt võib kinnipeetav pöörduda kaebusega
halduskohtusse alles pärast seda, kui on eelnevalt nõudnud kahju hüvitamist vanglalt, s.o juhul, kui
ta on esitanud vanglale riigivastutuse seaduses (RVastS) sätestatud korras kahju hüvitamise taotluse


                                                                                          2(3)
                                                                                     3-16-800

ning vangla on taotluse tagastanud või rahuldamata või tähtaegselt läbi vaatamata jätnud. Kaebuse
materjalidest ei nähtu, et kaebaja oleks kahju hüvitamise taotlusega vangla poole pöördunud.
Arvestades HKMS § 47 lõikes 1 ja VangS § 11 lõikes 8 sätestatut, puuduks kaebajal praegusel juhul
õigus halduskohtu poole hüvitamiskaebusega pöörduda. Eelnevat arvestades, ei soovita kohus
esitada tuvastamis- ega hüvitamisnõuet.
5. Kaebaja etteheiteid R. A.i ja R. L. tegevusetusele ei saa tõlgendada nõudena. Tegemist on
avaldusega, mille kohus jätab tähelepanuta. Kaebaja esitas haldusasjas nr 3-16-933 kahjunõude
seoses R. A.i ja R. T. tegevusega. Kohus tagastas nõude 09.08.2016 määrusega. Kaebajal oli selles
osas läbimata kohustuslik kohtueelne menetlus.
6. Kaebaja esitatud blankettidelt (tl 15–20), mida ta nägi väidetavalt esimest korda, ei nähtu ühtegi
selgelt väljendatud taotlust või nõuet, mistõttu tuleb need jätta tähelepanuta. Kaebaja ei ole ka
väitnud, et ta on vastavad taotlused Tallinna Vanglale esitanud ning et need oleks rahuldamata
jäetud. Taotlustel puudub ka registreerimismärge.
7. Kaebaja on esitanud vaide vormil taotluse Tallinna Vangla 18.04.2016 käskkirja nr 5-1/703
tühistamiseks ja moraalse kahju hüvitamiseks 5050 eurot. VangS § 11 lg 5 kohaselt tuleb
kinnipeetaval vangla haldusakti vaidlustamiseks halduskohtus eelnevalt läbida kohtueelne menetlus.
Ka hüvitamisnõue tuleb esmalt esitada vanglale (VangS § 11 lg 8).
Kohus küsis 10.06.2016 kohtunõudega Tallinna Vanglalt, kas kaebaja on tühistamis- ja
hüvitamisnõude osas kohustusliku kohtueelse menetluse läbinud. Tallinna Vangla vastas
kohtunõudele      20.06.2016.    Tallinna   Vangla     vastuse    kohaselt,   ei    ole   nende
dokumendihaldussüsteemis registreeritud vaiet Tallinna Vangla 18.04.2016 käskkirjale nr 5-1/703
ega taotlust moraalse kahju hüvitamiseks 5050 eurot käskkirjaga seotud asjaoludel. Kuna kaebajal
on mõlema nõude osas kohustuslik kohtueelne menetlus läbimata, tuleb nõuded tagastada HKMS §
121 lg 1 p 4 alusel.
8. Kaebaja on esitanud ka erinevaid küsimusi. Kohus jätab need tähelepanuta, kuna neil puudub
igasugune seos vaidlusega. Kohus siiski märgib, et on kaebajale kodakondsuse osas vastanud
09.08.2016 määruses haldusasjas nr 3-16-933. Ühestki õigusaktist ei tulene kohtule kohustust
kaebaja avaldusi edastada menetlusvälistele isikutele. Nii jätab kohus tähelepanuta kaebaja
avaldused, milles ta palub enda vaieldavad avaldused saata R. A.le ja R. L.le; meditsiinilised
küsimused edastada Tallinna Vangla perearstile ja tervishoiuministrile. Asjaolu, et kaebaja kavatseb
EIK-i esitada 300 000 euro suuruse kahju nõude seoses PPA töötaja K. V. tegevusega 2004–2015,
käsitleb kohus teatena, mitte taotlusena, jättes teate tähelepanuta. Kohus märgib kaebajale
teadmiseks, et EIK-i saab ta pöörduda üksnes juhul, kui on Eestis läbinud kõik kohtuinstantsid.
9. Kaebaja on soovinud käesolevas asjas, nagu ka asjas 3-16-935, et tema kaebuse koopia
edastataks Niguliste advokaadibüroo advokaadile Mariann Tustile. Kohus kordab, et
menetlusdokumente edastatakse üksnes esindajale. Asja materjalidest ei nähtu, et M. Tusti oleks
kaebaja esindaja. Kuna kaebuse on esitanud kaebajana A. K., mitte advokaadist esindaja, on
kaebajal kohustus edastada kohtule vastav volikiri. Kaebaja seda teinud ei ole. Kohtu hinnangul
on kaebaja soovinud ka meelevaldselt, et M. Tusti teda esindaks. Asjas 3-16-1084 esitas kaebaja
sarnase soovi. Viidatud asjas pöördus kohus kohtunõudega M. Tusti poole küsimusega, kas ta
esindab asjas kaebajat. Advokaat ei esindanud vastavas haldusasjas kaebajat. Seega võib eeldada,
et ka käesolevas asjas on kaebaja taotlus meelevaldne ning selle rahuldamiseks puudub alus.


(allkirjastatud digitaalselt)
Janek Laidvee




                                                                                          3(3)

                                                                                       1-16-398




                          KOHTUMÄÄRUS
 Kohus                                    Tallinna Ringkonnakohus
 Määruse tegemise aeg ja koht             21.märtsil 2016.a, Tallinn
 Kriminaalasja number                     1-16-398
 Kohtukoosseis                            Kohtunikud Orvi Tali, Meelika Aava ja Ivi Kesküla
 Vaidlustatud kohtulahend                 Harju Maakohtu 18.veebruari 2016.a kohtuotsus
                                          kokkuleppemenetluses
 Kaebuse esitajad ja kaebuse liik         Sergei Komerov (isikukood 38403020256, viibib
                                          Tallinna Vanglas) apellatsioon


 RESOLUTSIOON

 Jätta Sergei Komerovi apellatsioon Harju Maakohtu 18.veebruari 2016.a kohtuotsuse peale
 kriminaalasjas nr 1-16-398 läbi vaatamata.

 Jätta rahuldamata Sergei Komerovi taotlus uue kaitsja määramiseks.

 Edasikaebamise kord
 Käesoleva määruse peale saab advokaadi vahendusel esitada määruskaebuse Riigikohtule Tallinna
 Ringkonnakohtu kaudu 15 päeva jooksul alates päevast, mil kaebuse esitaja sai vaidlustatavast
 kohtumäärusest teada või pidi teada saama.


ASJAOLUD JA MENETLUSE KÄIK

1.Harju Maakohtu 18.veebruari 2016 otsusega mõisteti Sergei Komerov kokkuleppemenetluses süüdi
KarS § 199 lg 2 p 5, 8, 9 järgi ja teda karistati vangistusega 1 aasta 6 kuud. KarS § 68 lg 1 alusel
arvestati eelvangistus karistusaja hulka ning tähtajalise vangistuse ärakandmist arvestati
kahtlustatavana kinnipidamisest 23.08.2015.a. Tõkend vahistamine jäeti muutmata. Sama
kohtuotsusega lahendati tsiviilhagidega ja menetluskuludega seonduv.

2. Maakohtu otsuse vaidlustas apellatsiooni korras süüdistatav Sergei Komerov, kes soovib esitada
apellatsiooni Harju Maakohtu otsusele. Temal ei ole võimalik isiklikult esitada apellatsiooni ning
vajab selleks advokaadi abi. Palub määrata uus advokaat ning pikendada apellatsiooni tähtaega.




                                                                                                  1
3. Tallinna Ringkonna 9.märtsi 2016 määrusega jäeti Sergei Komerovi apellatsioon käiguta ja anti
tähtaeg puuduste kõrvaldamiseks kuni 16.märtsini 2016.a.

4. Sergei Komerov esitas apellatsiooni, milles palub vangistus asendada üldasuliku tööga. Ühtlasi
taotles määrata kaitsja, et esitada korrektne apellatsioon.

RINGKONNAKOHTU SEISUKOHT

5. Ringkonnakohus, tutvunud esitatud materjalidega, leiab, et Sergei Komerovi apellatsioon tuleb jätta
läbi vaatamata alljärgneval põhjusel.

Käesolev kriminaalasi on lahendatud kokkuleppemenetluses, mis seab piirangud kohtuotsuse
apelleerimisele. Kriminaalmenetluse seadustiku § 318 lg 3 p 4, lg 4 sätestab, et apellatsiooni ei saa
esitada kokkuleppemenetluses tehtud kohtuotsuse peale, välja arvatud juhul, kui on tegemist KrMS 9.
peatüki 2. jao ehk kokkuleppemenetluse sätete rikkumisega või § 339 lõike 1 rikkumisega.
Süüdistatav ja kaitsja võivad esitada kokkuleppemenetluses tehtud kohtuotsuse peale apellatsiooni ka
juhul, kui kokkuleppes kirjeldatud tegu ei ole kuritegu, see on karistusseadustiku järgi ebaõigesti
kvalifitseeritud või kui süüdistatavale on kuriteo eest mõistetud karistus, mida seadus selle eest ette ei
näe.

Riigikohtu kriminaalkolleegium on asunud seejuures seisukohale, et kui kokkuleppemenetluses tehtud
kohtuotsuse peale esitatud apellatsioonis pole osutatud ühelegi Kriminaalmenetluse seadustiku 9.
peatüki 2. jao sätete rikkumisele, tuleb apellatsioon jätta läbi vaatamata (RKKKo 3-1-1-38-06, p 9).
Asjaolu, et süüdistatav on kohtus nõustunud kokkuleppega, kuid soovib kohtuistungi järgselt
kokkulepet vaidlustada, ei ole võimalik lugeda kriminaalmenetluse seadustiku 9. peatüki 2. jao
rikkumiseks (vt nt RKKKo nr 3-1-1-79-05).

Apellatsioonis, mille on esitanud Sergei Komerov, ei ole viidatud ühelegi kokkuleppemenetlust
reguleeriva Kriminaalmenetluse seadustiku sätte rikkumisele, mistõttu tuleb Sergei Komerovi
apellatsioon jätta läbi vaatamata.

Kriminaalasjas on Sergei Komerovi, tema kaitsja ja prokuröri vahel ning tõlgi osavõtul sõlmitud
kokkulepe 18.02.2016.a (kd 3 lk 12-15), milles on ära näidatud karistuse liik ja määr ning Sergei
Komerov nõustus nii karistuse liigi kui määraga (kd 3 lk 15). Sergei Komerov kinnitas kaitsja
juuresolekul enda soovi sõlmida kokkulepe selles kirjeldatud tingimustel, kinnitades seda enda
allkirjaga (kd 3 lk 15). Seega on nii süüdistatav ja kaitsja jõudnud kokkuleppele prokuröriga karistuste
liigi ja määra osas.

Kokkulepe on teistkordselt avaldatud kohtuistungil, kus Sergei Komerov kinnitab, et ta on
kokkuleppest aru saanud ning ta nõustub sellega ja jääb kokkuleppe juurde (kd 3 lk 17) ning sellele
eelnevalt on prokurör avaldanud ka kokkuleppe sisu, s.h karistuse liigi ja määra osas. Kohtus
avaldatud kokkuleppe vastavust varasemale kokkulepitule kinnitab seejuures ka süüdistatava kaitsja
(kd 3 lk 17).

6. Lähtudes eeltoodust ning juhindudes KrMS § 318 lg 3 p-st 4, § 326 lg 2 p-st 3 jätab kohus Sergei
Komerovi apellatsiooni läbi vaatamata.




                                                                                                        2
Ringkonnakohus selgitas juba 9.märtsi 2016 määruses, et kriminaalmenetluse seadustikus ettenähtud
üldpõhimõtete kohaselt osutab riigi õigusabi üks ja sama kaitsja kõikides kohtuastmetes ning kaitsja
asendamine kohtu poolt on piiratud ja erandlik. Kohus saab seda teha vaid seaduslikel alustel, kuid
antud juhul pole kaebuses sellistele alustele viidanud, mistõttu taotlus uue kaitsja määramiseks tuleb
jätta rahuldamata.



  (allkirjastatud digitaalselt)       (allkirjastatud digitaalselt)    (allkirjastatud digitaalselt)



       Orvi Tali                          Meelika Aava                          Ivi Kesküla




                                                                                                       3

                                                                                       4-15-9592




                               KOHTUOTSUS
                                     EESTI VABARIIGI NIMEL


 Kohus                               Tallinna Ringkonnakohus

 Otsuse tegemise aeg ja koht          26. jaanuaril 2016. a, Tallinn, kirjalikus menetluses

 Väärteoasja number                  4-15-9592

 Kohtukoosseis                       eesistuja Urmas Reinola, liikmed Meelika Aava ja Ivi
                                     Kesküla
 Väärteoasi                          Aleksei Ivanovi väärteoasi NPALS § 151 lg 1 ja KarS § 266
                                     lg 1 järgi
 Apelleeritud kohtuotsus             Harju Maakohtu 18.11.2015. a otsus

 Kaebuse esitaja                     Aleksei Ivanov (ik: 38811010375), apellatsioon


RESOLUTSIOON
1. Harju Maakohtu 18.11.2015. a otsus Aleksei Ivanovi väärteoasjas nr 4-15-9592 jätta
muutmata.
2. Aleksei Ivanovi apellatsioon jätta rahuldamata.

EDASIKAEBAMISE KORD
Kohtuotsuse peale võib esitada kassatsiooni Riigikohtule kirjalikult 30 päeva jooksul alates
otsuse avalikult teatavakstegemisest. Kassatsiooni esitamise õigus on menetlusaluse isiku
advokaadist kaitsjal, kohtuvälisel menetlejal või tema advokaadist esindajal.

ASJAOLUD JA MENETLUSE KÄIK
1. Väärteoprotokoll AB1434786 on koostatud selles, et Aleksei Ivanov 23.10.2015. a kella
22:15 ajal Tallinnas XXXXXXXX maja nr XX juures oli eelnevalt tarvitanud narkootilist või
psühhotroopset ainet ilma arsti ettekirjutuseta, rikkudes sellega narkootilise ja psühhotroopsete
ainete ning nende lähteainete seaduse § 3 lg 1 nõudeid, pannes sellega toime narkootiliste ja
psühhotroopsete ainete ning nende lähteainete seaduse § 151 lg 1 ettenähtud väärteo.
Joobeseisundi meditsiinilisel tuvastamisel selgus, et Aleksei Ivanov oli tarvitanud narkootilisi
aineid fentanüül, amfetamiin, metamfetamiin ja klonasepaami metaboliit ilma arsti
ettekirjutuseta.
Väärteoprotokoll AB1426173 on koostatud selles, et Aleksei Ivanov 24.10.2015. a kella 21:30
ajal aadressil Tallinnas XXXXXXXX XXX XX tungis ebaseaduslikult piirdeaia lõhkumise
teel VP tahte vastaselt territooriumile aadressil XXXXXXXX XXX XX, isikul puudub
seaduslik õigus territooriumile sisenemiseks, sest see ei ole tema valduses. Oma käitumisega


                                                                                               1
rikkus Aleksei Ivanov KarS § 266 lg 1 nõudeid, pannes toime KarS § 266 lg 1 järgi
kvalifitseeritava väärteo.

Pidades vajalikuks karistada A. Ivanovi arestiga, saatis kohtuväline menetleja väärteoasjad
väärteomenetluse seadustiku (VTMS) § 71 alusel Harju Maakohtule arutamiseks.

2. Harju Maakohus mõistis 18.11.2015. a otsusega väärteoasjas nr 4-15-9592 A. Ivanovi süüdi
NPALS § 151 lg 1 järgi, mille eest mõistis karistuseks 10 päeva pikkuse aresti ning KarS § 266
lg 1 järgi, mille eest mõistis karistuseks 15 päeva pikkuse aresti. Kokku kuulub kandmisele 25
päeva aresti, mis kuulub ärakandmisele vahetult pärast kriminaalkaristuse ärakandmist.
Kohtuotsuse motiivides karistuse mõistmise osas märkis maakohus, et vastavalt toimepandule
tuleb isikut karistada. Karistuse mõistmisel arvestab kohus toimepandud väärtegude raskust ja
laadi ning menetlusaluse isiku isikut. Nähtuvalt karistusregistrist on isikut varem karistatud
korduvalt, sealhulgas NPALS §151 alusel ning karistuseks mõistetud nii rahatrahv kui ka arest.
Eelnevalt väärteokorras mõistetud rahatrahvid on A. Ivanovil tasumata. Menetlusaluse isiku
enda sõnade kohaselt on tal rahalisi kohustusi riigi ees, tasumata trahve 3000 euro eest. Samuti
puudub A. Ivanovil töökoht, seega ka sissetulek. Varasemad karistused ei ole mõjutanud isikut
edaspidi analoogiliste rikkumiste toimepanemisest hoiduma ning isik jätkab õigusrikkumiste
toimepanemist. Arvestades eeltoodut, leidis kohus, et A. Ivanovi ei ole võimalik karistada
rahatrahviga ja ainuvõimalik karistuse liik on arest. NPALS §151 lg 1 episoodi eest peab kohus
kohaseks karistuse määraks 10 päeva aresti ja KarS § 266 lg 1 episoodi eest 15 päeva aresti,
seega kokku kuulub kandmisele 25 päeva aresti.

3. Harju Maakohtu otsuse peale esitas apellatsiooni menetlusalune isik A. Ivanov, kes
vaidlustab kohtuotsust mõistetud karistuse osas ning palub määrata 25 päeva pikkuse karistuse
kandmine ositi 5 päeva kaupa.
Kaebuse täienduses kinnitab A. Ivanov, et kohtuistungil osaleda ta ei soovi. Samas palub veel
täienduseks asendada arest ÜKT-ga KarS § 69 korras (või võimaldada karistuse kandmist ositi
5 päeva kaupa), sest talle on juba määratud 30 päeva aresti, mida ta peab kandma pärast
kriminaalkaristust.

4. Kuivõrd A. Ivanov teatas ringkonnakohtule, et ei soovi kohtuistungil osaleda, saatis
ringkonnakohus vastavalt VTMS § 145 lg-le 1 apellatsiooni koopia kohtuvälisele menetlejale
ning selgitas välja kohtuvälise menetleja seisukoha kaebuse suhtes. Kohtuvälise menetleja
esindaja teatas, et ei soovi kohtuistungist osa võtta ning on nõus väärteoasja lahendamisega
kirjalikus menetluses. Kohtuväline menetleja märgib oma seisukohas, et ei nõustu apellatsiooni
rahuldamisega. KarS § 66 lg 1 sätestab „Mõistes rahalise karistuse, aresti või kuni kuuekuulise
vangistuse, võib kohus süüdlase perekondlikku, tööalast või tervislikku seisundit arvestades
määrata karistuse tasumise või kandmise ositi. Korraga ärakantava vangistuse või aresti kestuse või
rahalise karistuse osade suurused määrab kohus. Järjest kantava karistuse kestus peab olema
vähemalt kaks päeva“.
A. Ivanovi apellatsioonist ei nähtu, et isikul esineksid seaduses ettenähtud põhjused aresti ositi
kandmiseks. Samuti on kohtuväline menetleja seisukohal, et mõistetava karistuse kestuse
määratlemisel tuleb arvestada ka selle eripreventiivset mõju. Karistus ei pea olema mugav.
Riigikohus on korduvalt väitnud, et karistusmäära määratlemisel tuleb siiski arvestada ka
eripreventiivset eesmärki (RK 3-1-1-99-06 p 15.1). On ilmne, et tegelik karistuslik mõjutamine võib
toimuda vaid inimese hoiakute muutumise kaudu. Seetõttu peabki karistuse eripreventiivse
eesmärgi saavutamiseks (prognoosimaks, milline karistus võiks efektiivseimalt välistada edaspidi
süütegude toimepanemist) arvestama ka süüdlase isikut. A. Ivanov on korduvalt karistatud erinevate
väärtegude eest arestidega. Isik ei ole ilmunud korduvalt aresti kandmistele vabatahtlikult ning
jätkab väärtegude toimepanemist.


                                                                                                 2
RINGKONNAKOHTU SEISUKOHT
5. A. Ivanov vaidlustab oma apellatsioonis maakohtu otsust karistuse osas. Ta küll ei vaidle
vastu karistuse määrale, kuid palub võimaldada karistuse kandmist ositi.
Ringkonnakohus leiab, et esitatud apellatsioon tuleb jätta rahuldamata. Käesoleval juhul on
maakohus põhjendanud A. Ivanovile mõistetud karistust, seda, miks tuleb A. Ivanovi karistada
just arestiga. Ringkonnakohus nõustub maakohtu põhjendustega. Ringkonnakohtu arvates on
maakohtu poolt mõistetud karistus vastavuses väärtegude raskuse ja menetlusaluse isikuga,
mistõttu puudub alus maakohtu otsuse tühistamiseks. Lisaks tuleb märkida, et A. Ivanovi
kaebuses välja toodud asjaolud ei ole sellised, mis võiks tingida maakohtu seadusliku ja
põhjendatud otsuse tühistamise. Nimelt tuleb esmalt märkida seda, et kuigi oma täiendatud
apellatsioonis palub A. Ivanov hoopis aresti asendamist ÜKT-ga ja alternatiivselt karistuse
kandmist ositi, põhjendades seda asjaoluga, et tal tuleb väidetavalt veel pärast
kriminaalkaristuse ärakandmist 30 päeva pikkune arest kanda, vajab märkimist, et
ringkonnakohus jätab isiku uue taotluse seoses ÜKT-ga ja ka põhjendustega tähelepanuta.
Nimelt 29.12.2015. a määrusega andis ringkonnakohus tähtaja puuduste kõrvaldamiseks seoses
sellega, et A. Ivanov ei olnud esitatud apellatsioonis välja toonud seda, kas ta peab võimalikuks
kirjalikku menetlust või soovib osaleda kohtuistungil. Selle konkreetse puuduse A. Ivanov ka
kõrvaldas, tuues aga täiendatud apellatsiooni välja ka uued asjaolud. Kuivõrd aga isikult paluti
seisukohta ainult seoses konkreetse küsimusega, mitte ei palutud täiendada oma apellatsiooni
ja apellatsiooni esitamise tähtaeg oli selleks ajaks ka juba möödunud, jätab ringkonnakohus A.
Ivanovi täiendatud apellatsiooni uute asjaolude osas tähelepanuta ja annab hinnangu ainult
sellele, kas käesoleval juhul on põhjendatud võimaldada karistuse kandmist ositi, 5 päeva
kaupa.
Ringkonnakohus leiab, et käesoleval juhul ei ole alust võimaldada A. Ivanovil karistust kanda
ositi. Nimelt esitatud apellatsioonis A. Ivanov palub küll võimaldada karistuse kandmist ositi,
kuid oma sellist taotlust ta ei põhjenda ega too välja asjaolusid, mis võiksid tingida karistuse
kandmise ositi võimaldamise. Karistuse kandmise võimaldamiseks ositi peab selleks esinema
mingi mõjuv põhjus, mida aga A. Ivanovi kaebusest üldse ei nähtu. Nimelt, KarS § 66 lg-st 1
tulenevalt võib kohus süüdlase perekondlikku, tööalast või tervislikku seisundit arvestades määrata
karistuse tasumise või kandmise ositi. A. Ivanovi kaebusest ei nähtu, et tal esineks ükski eelviidatud
põhjustest karistuse kandmise võimaldamiseks ositi. A. Ivanov ei ole esitanud ka ühtegi
dokumentaalset tõendit ega veenvat põhjendust selle kohta, et tal pole võimalik karistust täies
ulatuses ära kanda.
Samuti omab tähtsust asjaolu, et A. Ivanovi puhul on tegemist isikuga, kes on järjepidevalt
toime pannud erinevaid süütegusid. Väärtegude eest on teda karistatud nii rahatrahvidega, mis
kõik on tasumata, kui ka arestidega. Karistused, s.h väiksemas määras arestid, ei ole aga isikule
mingit mõju avaldanud, sest ta on jätkanud süütegude toimepanemist. Seega on A. Ivanovi kui
süütegusid järjepidevalt toime paneva isiku puhul küllaldane alus arvata, et just täies ulatuses
koheselt pärast kriminaalkaristuse ärakandmist kohaldatav karistus – arest – võib mõjutada teda
edaspidi hoiduma uute süütegude toimepanemisest. Seetõttu ei pea ringkonnakohus
võimalikuks võimaldada A. Ivanovil kanda aresti ositi ja see tuleb tal ära kanda täies ulatuses.
Seda enam, et süütegude toimepanemine ja nende eest mõistetav karistus ei pea süüdlase jaoks
olema mugav. Samuti, A. Ivanov ei ole kaebuses välja toonud mõjuvaid põhjendusi, miks ei
ole tal pärast kriminaalkaristuse ärakandmist koheselt täie ulatuses võimalik aresti kanda ehk
milline konkreetne asjaolu tingib vajaduse kanda karistust ositi. Seega tuleb A. Ivanovil temale
maakohtu poolt mõistetud karistus – arest 25 päeva – ära kanda koheselt ja täies ulatuses pärast
kriminaalkaristuse ärakandmist.
Kuivõrd A. Ivanov ei ole esitanud ringkonnakohtule ei tõendeid ega ka veenvaid põhjendusi,
millest nähtuks, et tal tõepoolest ei ole võimalik aresti ära kanda täies ulatuses koheselt pärast




                                                                                                    3
kriminaalkaristuse ärakandmist, siis jätab ringkonnakohus A. Ivanovi apellatsiooni
rahuldamata ja maakohtu otsuse muutmata.

6. Eelnevast lähtuvalt ja juhindudes VTMS § 145 lg-st 1 ja § 147 lg 1 p-st 1 jätab
ringkonnakohus esitatud apellatsiooni rahuldamata ja Harju Maakohtu 18.11.2015. a otsuse
muutmata.




/allkirjastatud digitaalselt/     /allkirjastatud digitaalselt/   /allkirjastatud digitaalselt/
Urmas Reinola                             Meelika Aava                            Ivi Kesküla




                                                                                            4

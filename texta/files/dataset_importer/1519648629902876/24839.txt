                          KOHTUOTSUS
                              EESTI VABARIIGI NIMEL

Tsiviilasja number                  2-12-17214

Kohus                               Tallinna Ringkonnakohus

Kohtukoosseis                       Ele Liiv (eesistuja), Krista Kirspuu, Indrek Soots

Tsiviilasi                          Danske Bank A/S hagi Tallinna kohtutäitur Priit Petteri
                                    vastu kahju hüvitamise nõudes
Otsuse tegemise aeg ja koht         29.01.2016, Tallinn

Vaidlustatud kohtulahend            Harju Maakohtu 13.03.2015 otsus

Kaebuse esitaja ja kaebuse liik     Danske Bank A/S apellatsioonkaebus

Tsiviilasja hind                    2456,70 eurot
apellatsioonimenetluses
Menetluse liik                      Kirjalik menetlus

Menetlusosalised ja nende           Hageja: Danske Bank A/S (registrikood 61126228),
esindajad                           lepinguline esindaja vandeadvokaat Paul Keres
                                    Kostja: Tallinna kohtutäitur Priit Petter


RESOLUTSIOON
  1. Jätta Harju Maakohtu 13.03.2015 otsus muutmata, arvestades ringkonnakohtu
     põhjendusi.
  2. Danske Bank A/S apellatsioonkaebus jätta rahuldamata.
  3. Jätta rahuldamata apellandi taotlus võtta asja juurde järgmised tõendid: OÜ Boat
     Residence maksekorraldused, OÜ Boat Residence, AS Haltransa ja kostja vahel
     16.11.2011 sõlmitud kokkulepe, justiitsministeeriumi esindaja 27.07.2009 e-kiri
     hagejale.
  4. Maakohtu ja ringkonnakohtu menetluskulud jätta Danske Bank A/S kanda.

Edasikaebamise kord
Otsuse peale võib edasi kaevata üksnes vandeadvokaadi vahendusel Riigikohtule 30 päeva
jooksul otsuse kättetoimetamisest. TsMS § 218 lg 4 kohaselt võib hagimenetluses Riigikohtus
menetlusosaline ise esitada menetlusabi saamise taotluse. TsMS § 187 lg 6 kohaselt peab seaduses
sätestatud tähtaja järgimiseks tegema menetlusabi taotleja tähtaja kestel ka menetlustoimingu,
mille tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
 menetlusabi taotlemisega, annab kohus mõistliku tähtaja pärast menetlusabi andmise taotluse
 lahendamist, kui nimetatud taotlus ei olnud esitatud põhjendamatult või tähtaja pikendamise
 eesmärgil. See ei välista menetlustähtaja ennistamist.

Asjaolud
1. Danske Bank A/S (hageja) esitas 27.04.2012 Harju Maakohtule hagi kohtutäitur Priit Petteri
(kostja) vastu 2456,70 euro väljamõistmiseks. Menetluskulud palus hageja jätta kostja kanda.

Hagiavalduse kohaselt oli hagejal 197 371 085,48 krooni suurune nõue OÜ Fransetal vastu. Kostja
menetluses oli täiteasi nr 023/2008/1480, milles oli täitmisel AS Haltransa hüpoteegiga tagatud nõue
OÜ Fransertal vastu. Hageja teavitas kostjat oma nõudest OÜ Fransetal vastu ja soovist ühineda
sundtäitmisega, viimase kohta ei võtnud kostja seisukohta.

28.04.2009 toimus täitemenetluses kordusenampakkumine, kus müüdi OÜ-le Fransertal (pankrotis)
kuuluvad kinnisasjad aadressil Nõlva tn 9, Tallinn. Tulenevalt kordusenampakkumisele eelnenud
tehingutest, millest kostja polnud hagejat informeerinud, ei olnud hagejal võimalik aru saada, kas
enampakkumisel täidetakse AS Haltransa 1. või 4. järjekoha hüpoteeki. Enampakkumisest võttis osa
ka sissenõudja AS Haltransa, kes tegi parima pakkumuse.

Vahetult pärast enampakkumise aktiga tutvumist oli hagejale selge, et 28.04.2009
kordusenampakkumine oli läbi viidud seaduse nõudeid eirates, mistõttu soovis hageja vaidlustada
kordusenampakkumise kohtus. 29.04.2009 esitas hageja Harju Maakohtule taotluse hagi tagamiseks
enne hagi esitamist, paludes muu hulgas täiteasjas nr 023/2008/1480 täitemenetluse peatamist. Harju
Maakohus rahuldas taotluse 30.04.2009 määrusega tsiviilasjas nr 2-09-19208.

Seonduvalt enampakkumise vaidlustamisega oli hagejal vaja kordusenampakkumise kehtetuks
tunnistamise hagi koostamiseks tutvuda täitetoimikuga. Hageja saatis 29.04.2009 kohtutäiturile e-
maili, milles avaldas soovi tulla 30.04.2009 kohtutäituri vastuvõtule täiteasja toimikuga tutvuma.
Kostja vastas 29.04.2009 saadetud e-mailiga, et 30.04.2009 aega pakkuda ei ole, kuid pakkus aega
12.05.2009. 30.04.2009 keeldus kohtutäitur büroosse kohale läinud hagejat büroosse lubamast.
Tulenevalt asjaolust, et kohtutäitur ei võimaldanud täitetoimikuga tutvuda, esitas hageja 30.04.2009
kohtutäiturile kaebuse tema tegevuse peale.

Arvestades, et kostja jätkuvalt ei võimaldanud hagejal tutvuda täiteasja toimikuga, esitas hageja
05.05.2009 TMS § 217 lg 1 alusel kostja tegevuse peale kaebuse.

05.05.2009 saatis hageja kostjale e-maili, paludes teatada, kas 12.05.2009 on võimalik
täitetoimikuga tutvuda ja sellest ärakirju saada. Kostja teatas 06.05.2009 e-mailiga, et täidab kohtu
täitemenetluse peatamise lahendit ning on seisukohal, et täitetoiminguid teha ei tohi; kohtumääruse
kontekstis on toimikuga tutvumine ja kaebuse arutelu läbiviimine täitetoimingud, mistõttu ei ole
kohtutäituril võimalik TMS 217 kohaselt läbi viia ka 30.04.2009 esitatud kaebuse arutelu.

07.05.2009 esitas hageja maakohtule hagi tagamise taotluse, taotledes hagi tagamise korras ligipääsu
täiteasja täitetoimikule. Harju Maakohus rahuldas taotluse 08.05.2009 määrusega.

Arvestades, et hageja õigusvastaselt keeldus 06.05.2009 e-mailis hagejal võimaldamast tutvuda
täitetoimikuga, esitas hageja 11.05.2009 kostjale õigusvastase tegevuse peale kaebuse.

11.05.2009 esitas hageja Justiitsministeeriumile kaebuse kostja tegevuse peale, mis hagejale
teadaolevalt lõppes kostja distsiplinaarkorras karistamisega.


                                                                                         2(9)
29.05.2009 esitas hageja Harju Maakohtule 28.04.2009 enampakkumise kehtetuks tunnistamise hagi
(tsiviilasi nr 2-09-20771).

Lähtudes asjaolust, et hageja sai täitetoimikuga maakohtu juures tutvuda alles 26.05.2009, esitas
hageja 04.06.2009 kostjale tema tegevuse osas kaebuse põhjendusega, et kostja on 27.04.2009
koostanud ebaseadusliku sissenõudega ühinemise otsuse ja korraldanud 28.04.2009 ebaseadusliku
kordusenampakkumise.

Täitemenetlus täiteasjas nr 023/2008/1480 lõppes 17.09.2009 TMS § 51 lg 1 alusel seonduvalt
võlgnik OÜ Fransertal pankroti väljakuulutamisega ning hageja kaebusi kohtutäituri tegevuse peale
täitemenetluses ei lahendatud.

Hageja oli sunnitud oma subjektiivsete õiguste kaitseks kostja poolt 28.04.2009 ebaseadusliku
enampakkumise läbiviimise ja kostja poolt täitemenetluses ebaseadusliku käitumise tõttu esitama
TMS § 217 lg 1 alusel kaebusi kostja tegevuse peale, kandes kostja õigusvastase tegevuse tõttu
varalist kahju, mis seisneb hageja õigusabikuludes summas 2456,70 eurot (ilma käibemaksuta).
Hageja kasutas 30.04.2009, 05.05.2009, 11.05.2009 ja 04.06.2009 kaebuste koostamisel oma
majandustegevuses professionaalset õigusabi. Üksnes kostja õigusvastane käitumine 28.04.2009
enampakkumise korraldamisel ning pärast seda hageja õiguste rikkumisel on tinginud selliste
kulutuste tekkimise.

Ka Riigikohus on lahendi 3-2-1-138-10 p-s 29 leidnud, et kohtueelses menetluses õigusabi
kasutamine on igapäevases majandustegevuses mõistlik ning sellega seonduvad kulutused on VÕS §
115 lg 1 ja § 128 lg 3 alusel kahju hüvitamise nõudmisel ka hüvitatavad. Praegusel juhtumil on
kostja õigusvastane tegevus tekitanud hagejale VÕS § 128 lg 3 alusel otsest varalist kahju
õigusabikulude näol, mille peab kostja hagejale KTS § 9 lg 1 alusel hüvitama. Kui kostja oleks
28.04.2009 enampakkumise läbi viinud seaduse nõudeid järgides ega oleks õigusvastaselt takistanud
hagejal täitetoimikuga tutvumast, ei oleks hagejal sellist kahju tekkinud (VÕS § 127 lg 4).

Harju Maakohtu 01.06.2012 jõustunud kohtuotsusega tsiviilasjas nr 2-09-20771 on rahuldatud hageja
hagi kostja, AS Haltransa, OÜ Fransertal ja OÜ Boat Residence vastu enampakkumise kehtetuks
tunnistamiseks ning tunnistatud 28.04.2009 täiteasjas nr 023/2008/1480 toimunud enampakkumise
kehtetuks. Käesolevas asjas esitatud haginõue seisneb aga kahju hüvitamise nõudes, mis tuleneb
kostja käitumisest viidatud hagiavalduse esitamise eelselt. Hageja nõue käesolevas asja tuleneb
konkreetsetest kostja tegudest, mis seisavad eraldi viidatud teises tsiviilasjas hagi esitamisest ja
sellega seoses kantud kuludest.

Kostja vastuväited
2. Kostja hagi ei tunnistanud. Kostja vastuväidete kohaselt tuleb hagi jätta läbi vaatamata TsMS §
423 lg 2 p 2 alusel. Hageja koostas kaebusi eesmärgiga saada hagi koostamiseks ligipääs
täitetoimikule ehk hageja kulud on tõendite kogumiseks tehtud kulud ning need kuuluvad poolele
hüvitamisele TsMS § 144 p 1 alusel kui menetluskulud tsiviilasjas nr 2-09-20771. Kaebuste
koostamise kulud muutuks sissenõutavaks juhul, kui kaebuste osas oleks jätkunud menetlus
maakohtus. Õigusabikulu eraldiseisvana ei ole ka VÕS kohaselt hüvitatav – õigusabikulud on
kahjuna käsitletavad sekundaarse kahjuna ehk koos muude materiaalsete nõuetega – mitte aga
eraldiseisvana. Õigusabikulud on eraldivõetuna VÕS § 127 lg 3 mõttes selliseks kahjuks, mis ei
kuulu hüvitamisele, kuna selline õigusabi kasutamine ei ole RVastS kohase kahju hüvitamise
eesmärgiks. Vastupidine käsitlus eeldaks õigusabi hüvitamist ka vaidemenetlustes.



                                                                                        3(9)
Hagi ei ole ka sisuliselt põhjendatud. Kostja ei ole hageja poolt talle etteheidetud ametikohustusi
rikkunud. Kostja pakkus hagejale toimikuga tutvumise ajaks 12.05.2009, mis oli esimene kostja
jaoks sobilik aeg. Hageja oli tutvunud täitetoimikuga juba ka 10.03.2009 ja 28.04.2009. Väär on
hageja käsitlus, nagu oleks hagejal olnud õigus tutvuda täitetoimikuga igal vaid temale sobival ajal
täituri büroo lahtioleku aegadel. Enampakkumise hagi esitati tähtaegselt ja toimikuga tutvumise viive
ei takistanud hagejal hagiavalduse koostamist ja õigeaegset esitamist. Täitetoimik oli esitatud
tähtaegselt hagi tagamise määruse kohaselt kohtule.

Kostja poolt ei kuulu hüvitamisele hageja 30.04.2009 kaebuse koostamiseks tehtud kulutused, kuna
kostja ei rikkunud hageja 29.04.2009 esitatud täitetoimikuga tutvumise taotluse menetlemisel oma
ametikohustusi. Kostja ei rikkunud oma kohustusi ka hageja 05.05.2009 täitetoimikuga tutvumise
taotluse menetlemisel, kuna selleks ajaks oli täiteasi peatatud ja kohtutäitur ei olnud õigustatud
tegema täitetoiminguid. Lisaks puudus täituril õigus peatatud täiteasjas kaebuse läbivaatamiseks.
Hagejal puudus sisuline alus 11.05.2009 kaebuse esitamiseks justiitsministrile. Lisaks ei näe seadus
ette distsiplinaarasja algatamisele suunatud tegevuste hüvitamist kaebajale. Arusaamatu ning alusetu
on ka hageja poolt pärast tsiviilasjas nr 2-09-20771 hagi esitamist veel kaebuse tegemine kohtutäituri
tegevusele 04.06.2009. Hageja kasutas mittekohaseid ja põhjendamatult dubleerivaid
õiguskaitsevahendeid, üritades läbi kaebuste lahendada tsiviilasja nr 2-09-20771 küsimusi.

Käesolevas tsiviilasjas ei oma tähtsust, kas 28.04.2009 läbi viidud enampakkumine tunnistati
kehtetuks või mitte, kuna enampakkumine ise ei ole hagejale kahju tekitanud.

Kostja poolt kahju hüvitamise välistab ka see, et VÕS § 115 lg 2 kohaselt ei ole hageja andnud
kostjale mõistlikku aega kohustuste täitmiseks, vaid kirjutas koheselt kaebuse ehk sisult esitas
kahjunõude. Riigikohta lahend nr 3-2-1-138-10 puudutab lepingulistest suhetest tulenevat vaidlust,
antud juhul aga puudus hageja ja kostja vahel lepinguline suhe. Teiseks kinnitab nimetatud lahend
vaid seda, et õigusabikulud on sissenõutavad sekundaarse kahjuna koos muude materiaalõiguslike
nõuetega, mitte aga iseseisvalt.

RVastS § 13 lg 3 kohaselt ei kuulu hüvitamisele kahju, mida ei oleks avaliku võimu kandja saanud
ära hoida ka hoolsust järgides. Vastavalt VÕS § 139 lg 1 ei hüvitata isikule kahju osas, mille
tekkimises on ta ise süüdi või mille tekkimisele ta kaasa aitas. Kostja ei oleks saanud kõrvaldada
kaebuste esitamise asjaolusid isegi siis, kui ta oleks tahtnud seda teha. Alates 30.04.2009 puudus
kostjal õigus igasuguste täitetoimingute tegemiseks täiteasjas, kuna hageja taotlusel peatas Harju
Maakohus 30.04.2009 täitemenetluse.

Hagejal puudub õigus nõuda kahju hüvitamist, kuna hagejale piisas oma õiguste kaitseks hagi
esitamisest enampakkumise kehtetuks tunnistamiseks. Täiendavate kaebuste esitamine ei olnud
vajalik ning nendest tulenev kahju ei kuulu hüvitamisele RVastS § 11 kohaselt, kuna tagajärjed on
kõrvaldatud. Tsiviilasja nr 2-09-20771 raames hagi esitamisega saavutas hageja oma eesmärgid – s.t
sai tutvuda nii täiteasja toimikuga kui ka saavutas oma õiguste kaitse seoses täiteasja nr
023/2008/1480 menetlemisega ehk saavutas enampakkumise kehtetuks tunnistamise.

Hageja kaebuste koostamiseks tehtud õigusabi tööde maht on ülepaisutatud ning kulud sellele
ebamõistlikult suured. Juhul kui kohus leiab, et kostja on kohustatud kahjusid hagejale hüvitama, siis
taotleb kostja VÕS § 140 alusel kahjuhüvitise vähendamist 0 euroni.

Maakohtu otsus ja põhjendused
3. Maakohus jättis hagi rahuldamata ja menetluskulud hageja kanda.



                                                                                          4(9)
Puudub vaidlus, et hageja kasutas õigusabi kohtutäiturile esitatud kaebuste koostamiseks ning et
hageja kandis õigusabiga seoses kulu. Olukorras, kus täitemenetlus on peatatud, ei saa kohtutäitur
temale esitatud kaebusi lahendada.

Hageja esitas õigesti vastavalt olukorrale 07.05.2009 kohtule avalduse hagi tagamise korras
täitetoimiku kohtule esitamiseks, et hagejal oleks sellega võimalik tutvuda eesmärgil koostada
enampakkumise kehtetuks tunnistamise hagi. Jääb ebaselgeks, miks hageja pidas vajalikuks lisaks
kohtule esitatud taotlustele ja avaldustele ka kohtutäiturile sarnase sisuga kaebusi esitada. Seejuures
on hageja 30.04.2009 ja 11.05.2009 kaebused (seoses täitetoimikuga tutvumise keelamisega)
samasugused. Arusaadav ei ole ka 30.04.2009 kaebuse esitamise põhjendatus, kuivõrd samaks
päevaks oli kohus hageja 29.04.2009 avalduse alusel täitemenetluse peatanud, ja 11.05.2009 kaebuse
esitamise põhjendatus ei ole selge, kuivõrd sama kaebuse oli hageja esitanud juba 30.04.2009 ning
seejuures oli kuupäevaks 11.05.2009 kohus juba hageja enda hagi tagamise avalduse alusel
kohustanud kostjat esitama täitetoimiku kohtule võimaldamaks hagejal sellega tutvuda. Samuti on
05.05.2009 ja 04.06.2009 kaebused (enampakkumise kehtetuks tunnistamiseks) sisuliselt
samasugused. Seejuures ei ole arusaadav ka 05.05.2009 kaebuse esitamise põhjendatus, kuivõrd
nimetatud kaebuse esitamise ajaks oli hagejal juba kohustus esitada kohtule hagi enampakkumise
kehtetuks tunnistamiseks ning 04.06.2009 kaebuse esitamise ajaks oligi hageja juba samasisulise
hagi kohtule esitanud (29.05.2009). Hageja on mõttetult ja ebavajalikult koostanud ja esitanud
kostjale kaebusi, dubleerides samal ajal kohtule esitatud avaldusi.

Hageja viidatud Riigikohtu lahendis nr 3-2-1-138-10 p 29 on käsitletud kohtueelsete läbirääkimiste
olukorda. Käesoleval juhul, kus hageja oli juba esitanud hagi tagamise avaldused (enne hagi
esitamist), kohustusega esitada hagi ja kõige hilisema kaebuse puhul juba oligi hagiavalduse
esitanud, ei ole samal ajal kostjale kaebuste esitamisel enam tegemist kohtueelsete läbirääkimiste
olukorraga.

Eeltoodust tulenevalt ei ole hageja õigusabikulud seoses nelja kaebuse koostamisega kostjale
30.04.2009, 05.05.2009, 11.05.2009 ja 04.06.2009 mõistlikud ega põhjendatud, kuivõrd hageja esitas
vastavad kaebused olukorras, kus täitemenetlus oli peatatud ja ning hageja esitas samal ajal kohtule
samasisulisi avaldusi.

RVastS § 13 lg 3 kohaselt ei kuulu hüvitamisele kahju, mida ei oleks avaliku võimu kandja saanud
ära hoida ka hoolsust järgides. Vastavalt VÕS § 139 lg 1 ei hüvitata isikule kahju osas, mille
tekkimises on ta ise süüdi või mille tekkimisele ta kaasa aitas. Antud juhul ei saanud kostja
kõrvaldada kaebuste esitamise asjaolusid, kuna kostjal puudus alates 30.04.2009 õigus
täitetoimingute tegemiseks hageja enda tegevuse tõttu (täitemenetluse peatamise taotluse esitamine
29.04.2009, mis rahuldati 30.04.2009).

Eeltoodust tulenevalt ei olnud hageja poolt kostjale 30.04.2009, 05.05.2009, 11.05.2009 ja
04.06.2009 kaebuste koostamine mõistlik ega vajalik, seejuures kostja ei oleks saanud vastavat kahju
ära hoida ka hoolsust järgides ning hageja aitas kahju tekkimisele ise kaasa, mistõttu ei ole
põhjendatud ka vastavate kaebustega kantud õigusabikulutusi kostjalt hageja kasuks välja mõista.

Menetluskulud tuleb jätta TsMS § 162 lg 1 alusel hageja kanda ning menetluskulude rahaline suurus
kindlaks määrata TsMS § 177 lg 2 sätestatud korras.

Apellatsioonkaebuse nõue ja põhjendus
4. Hageja palub maakohtu otsuse tühistada ja teha uus otsus, millega hagi rahuldada ja jätta
menetluskulud kostja kanda; võtta tõenditena vastu apellatsioonkaebuse lisad 1-3.


                                                                                           5(9)
Maakohus ei hinnanud õigesti 28.04.2009 kordusenampakkumisega seonduvaid asjaolusid ning
kordusenampakkumise tulemusel kujunenud faktilist olukorda. Maakohus ei arvestanud, kuivõrd
kahjulikud oleksid olnud kohtutäituri poolsete rikkumiste tagajärjed hagejale, kui hageja ei oleks
koheselt reageerinud ning võtnud kasutusele kõik õiguskaitsevahendid kahju ärahoidmiseks.

Kuivõrd 28.04.2009 enampakkumine oli algselt välja kuulutatud AS-i Haltransa 4. järjekohal (st
hageja hüpoteekidest järjekohas tagapool) olnud hüpoteegiga tagatud nõude täitmiseks, kujunes
28.04.2009 enampakkumise seisuga olukord, kus ei olnud võimalik aru saada, millist AS-i Haltransa
hüpoteeki (kas 1. või 4. järjekohal olevat) enampakkumisel täidetakse. Eeltoodu tõttu sattus hageja
enampakkumise päeval väga keerulisse olukorda. Kui 4. järjekoha hüpoteegi täitmise varjus täitis
kostja siiski 1. järjekoha hüpoteeki, mida võis ka asjaoludest järeldada, oleks hageja kaotanud TMS §
158 lg 3 alusel oma hüpoteegid summas 250 000 000 krooni, mis tähendab, et hageja pea
200 000 000 krooni suurune nõue oleks jäänud tagatiseta. Tsiviilasjas nr 2-09-20771vaidlusaluse
enampakkumise kehtetuks tunnistamise otsuses leidis maakohus, et kostja oleks pidanud
enampakkumisel osalejaid enne enampakkumise läbiviimist teavitama sellest, millise järjekoha
hüpoteegiga tagatud nõude rahuldamiseks enampakkumine läbi viiakse. Kostja keeldus alusetult
rahuldamast hageja poolt TMS § 108 lg 1 alusel esitatud taotlust osaleda enampakkumiselt saadava
tulemi jaotamises. Maakohtu hinnangul oli põhjendamatu, et kostja jättis hageja poolt
enampakkumise tulemist osa saamiseks esitatud taotluse arvestamata pelgalt seetõttu, et hagejal ei
olnud koheselt koos avaldusega esitada oma nõuet tõendavaid dokumente. Kostja tegutses 4.
järjekoha pandipidaja AS Haltransa huvides ning osutas võlgnikele kaasabi tegevustes, mis olid
suunatud sissenõudjate positsiooni kahjustamisele ja vara väljaviimisele ühingutest.

Arvestades kostja käitumist pidi hageja asuma kõikvõimalikel viisidel oma õigusi kaitsma. Sisuliselt
heidab maakohus hagejale ette seda, et hageja oli oma õiguste kaitsmisel liiga aktiivne. Asja
lahendamisel ei oma tähtsust see, kas hageja oli kostja suhtes alustanud kohtumenetlust, vaid üksnes
see, kas kostja tegevus, mille suhtes hageja kaebuse esitas, oli õigusvastane, st kas hageja poolt
kostjale esitatud kaebused olid perspektiivikad ja kostja oleks pidanud need rahuldama. Kostja
tegevuse õigusvastasus enampakkumise läbiviimisel on kostjale siduvalt tuvastatud Harju Maakohtu
01.06.2012 otsusega tsiviilasjas nr 2-09-20771. Samuti oli kostja poolt täitetoimikuga tutvumise
võimaldamisest keeldumine õigusvastane. Hagi tagamise korras täitemenetluse peatamine ei saa
võtta sissenõudjalt õigust nõuda kohtuväliselt täitetoimikuga tutvumist, sest hagi tagamise korras
täitemenetluse peatamine ei muuda olematuks enne täitemenetluse peatamist kohtutäituri poolt
tehtud sissenõudja õigusi puudutavaid toiminguid, mis on dokumenteeritud täitetoimikus.

Kostja poolt täitetoimikuga tutvumise võimaldamisest keeldumise õigusvastasust kinnitab asjaolu, et
hageja poolt kostja tegevuse peale Justiitsministeeriumile esitatud 11.05.2009 kaebuse alusel määrati
kostjale noomitus. Seega oli 11.05.2009 kaebuse koostamise kulu igal juhul põhjendatud.
11.05.2009 Justiitsministeeriumile esitatud kaebuse põhjendused olid suures osas kattuvad
30.04.2009 kostjale esitatud kaebuse põhjendustega, mis tähendab, et ka 30.04.2009 kostjale esitatud
kaebus oli põhjendatud. Justiitsministeeriumile kaebuse esitamise vajadus oli otseselt tingitud sellest,
et kostja ei olnud ka talle 30.04.2009 esitatud kaebuse alusel nõus hageja õiguse rikkumist
kõrvaldama ning täitetoimikuga tutvumist võimaldama. 05.05.2009 esitas hageja kostjale täiendava
kaebuse, milles palus kostjal 28.04.2009 enampakkumine tühistada, samuti kordas taotlust
täitetoimiku materjalidega tutvumise võimaldamiseks. Seejärel, olles kohtueelsed võimalused
täitetoimiku materjalide saamiseks viimseni ammendanud, esitas hageja 07.05.2009 taotluse hagi
tagamise korras täitetoimikuga tutvumise võimaldamiseks, mille kohus rahuldas.




                                                                                            6(9)
Arusaamatuks jääb maakohtu etteheide, et hageja 05.05.2009 kaebus ja 04.06.2009 kaebus on
sisuliselt samasugused. 04.06.2009 kaebuse võrdlemisel 05.05.2009 kaebusega on ilmne, et hageja
esitas 04.06.2009 kaebuse ajendatuna sellest, et sai viimaks täitetoimikuga tutvuda ja sealt nähtuva
materjali pinnalt kostja tegevusele vastuväiteid esitada.

Kahju tekkis muu hulgas kostja poolt TMS § 8 jämeda rikkumise tulemusena. Kostja, keeldudes
täitetoimikut tutvustamast, keeldus sisuliselt hagejal võimaldamast veenduda oma täpsemate õiguste
ja kohustuste sisus. Seega rikkus kostja TMS § 8, püüdes hagejat kui täitemenetluse osalist
ebaseadusliku info sulustamisega kahjustada. Arvestades, et rikkumisele tuleb kohe kaebusega
reageerida (TMS § 217 lg 1 ja 6), ei jäänudki hagejal muud üle, kui kaebused esitada, et tagada
endale võimalus tugineda kostja rikkumistele. Kaebuste esitamine oli seda enam põhjendatud, et
olulises ulatuses TMS § 8 rikkumine kohtutäituri poolt võib tuua kaasa enampakkumise kehtetuks
tunnistamise TMS § 223 lg 1 alusel. Kuna kaebuste esitamise vajadus oli otseselt tingitud kostja
tegevusest, ei põhjustanud hageja endale ise kahju, nagu on ekslikult leidnud maakohus.

Kostja oleks saanud talle pandud avalike ülesannete täitmisel vajalikku hoolsust täielikult järgides
hagejal tekkinud kahju ära hoida. Kuna kostja eiras jämedalt täitemenetluse seadustiku nõudeid
seonduvalt enampakkumise läbiviimise ja dokumentidega tutvumise võimaldamisega, kusjuures need
rikkumised on tuvastatud vastavalt maakohtu poolt tsiviilasjas nr 2-09-20771 01.06.2012 tehtud
otsuses ning Justiitsministeeriumi poolt kostja tegevuse suhtes läbi viidud distsiplinaarmenetluses,
siis oli kostja tegevus, mis hagejale kahju tekitas, süüline.

Väär on maakohtu järeldus, et antud juhul olid kaebuste koostamise ja esitamise kulud käsitatavad
osana enampakkumise kehtetuks tunnistamise hagi koostamise kuludest. Kuna hageja kaebuste
tulemusena hagi koostamiseks vajalikke dokumente ei saanud, siis ei saa kaebuste koostamise ja
esitamise kulu olla käsitletav osana hagi koostamise, st tõendi saamise kuludest. Täitetoimiku kui
tõendi hankimise kulu tekkis 07.05.2009 hagi tagamise avalduse koostamise ja kohtule esitamise
kuluna. Kostja tegevuse peale kaebuste esitamise kulu on kohtueelse vaidluse kulu, mille kostja
põhjustas hagejale enda põhjendamatu õigusvastase tegevusega ning mis on seetõttu ka eraldi
hagimenetluses sissenõutav.

Hageja palub ringkonnakohtul vastu võtta esimese astme kohtus esitamata asjaolud ja neid
kinnitavad tõendid. Uute asjaolude ja tõendite esitamine on põhjendatud sellega, et hageja jaoks on
üllatuslik maakohtu seisukoht, mille kohaselt jäi kohtutäituri tegevuse peale kaebuste esitamise
vajadus maakohtu jaoks ebaselgeks. Maakohus ei arutanud maakohtu jaoks ebaselgeks jäänud
asjaolusid hagejaga vajalikus ulatuses ja on seetõttu rikkunud TsMS § 351.

Vastus apellatsioonkaebusele
5. Kostja vaidleb apellatsioonkaebusele vastu ja palub jätta maakohtu otsuse muutmata ning
menetluskulud hageja kanda.

Ringkonnakohtu seisukoht
6. Ringkonnakohus, tutvunud tsiviilasja materjalidega leiab, et maakohtu otsus on lõppjärelduselt
õige, kuid ringkonnakohus peab vajalikuks muuta maakohtu otsuse põhjendust (TsMS § 657 lg 1 p
2¹.

I
7. Põhjendatud ei ole maakohtu seisukoht, et kohtutäitur ei saanud täitemenetluse peatamise tõttu
alates 30.04.2009 teha mingeid toiminguid, muu hulgas võimaldada täitetoimikuga tutvumist ja
vaadata läbi kaebust. TMS § 35 lg 1 järgi võib täitemenetluse osaline täitetoimikuga tutvuda ning tal


                                                                                          7(9)
on õigus saada sellest ärakirju ja õiendeid. Seega on kohtutäitur kohustatud võimaldama
täitemenetluse osalisele täitetoimikuga tutvumist. Täitetoimikuga tutvumise võimaldamise puhul
pole tegemist täitetoiminguga.

Täitetoiminguna on täitemenetluse seadustiku järgi käsitatavad kohtutäituri ametikohustuste
täitmisel tehtavad toimingud, mida ta teeb talle täitmiseks esitatud täitedokumendi täitmiseks
(asjakohase teabe kogumine, täitmisteate saatmine, võlgniku vara arestimine ja sellele sissenõude
pööramine jne). Täitemenetluse peatamine peatab nimetatud kohtutäituri toimingute tegemise, kuid
ei takista TMS § 35 lg 1 sätestatud toimikuga tutvumise võimaldamist. Õige ei ole ka maakohtu
seisukoht, et kohtutäitur ei saanud täitemenetluse peatamise tõttu tema tegevuse peale esitatud
kaebuste kohta täitemenetluses otsuseid vastu võtta. TMS § 217 lg 1 järgi võib esitada kohtutäituri
otsuse või tegevuse peale täitedokumendi täitmisel kohtutäiturile kaebuse. Kohtutäitur peab kaebuse
läbi vaatama ja tegema selle kohta otsuse TMS § 217 lg 3 sätestatud tähtaegade jooksul.
Täitemenetluse peatamine ei saa takistada sellise kaebuse lahendamist. Esiteks on kohtutäituri poolt
täitemenetluse peatamine kui toiming ise vaidlustav TMS § 217 lg 1 alusel ja teiseks sätestab TMS §
46 lg 2 p 1 kohtutäituri võimaluse peatada täitemenetlus just kohtutäituri tegevuse peale kaebuse
esitamise puhul.

II
8. Iseenesest on põhjendatud apellandi väide, et teatud juhtudel on kohtuvälises menetluses tehtavad
õigusabikulud käsitatavad kahjuna VÕS § 128 lg 3 mõistes. Samas on maakohus põhjendatult
asunud seisukohale, et käesoleval juhul sellise kahjuga tegemist ei ole.

9. Vastavalt TMS § 223 võib täitemenetluse osaline esitada enampakkumise akti kättetoimetamisest
alates 30 päeva jooksul kohtule hagi enampakkumise kehtetuks tunnistamiseks, kui vara on müüdud
isikule, kellel ei olnud õigust seda osta, või kui enamapakkumine toimus tühise arestimise alusel või
rikuti teisi enampakkumise olulisi tingimusi. Seega pärast kohtutäituri poolt enampakkumise
läbiviimist ja enampakkumise akti koostamist on kohaseks õiguskaitsevahendiks kohtutäituri
võimaliku ebaseadusliku tegevuse vastu mitte kaebuse esitamine kohtutäituri tegevuse peale TMS §
217 lg 1 alusel, vaid hagi esitamine enampakkumise kehtetuks tunnistamiseks TMS § 223 lg 1
alusel. Nimetatud hagi esitamata jätmisel jääb enampakkumise akt kehtima vaatamata võimalikele
enampakkumise läbiviimise korra ja tingimuste olulisele rikkumistele kohtutäituri poolt. Seetõttu ei
tooks kohtutäituri tegevuse peale kaebuse esitamine TMS § 217 lg 1 alusel ja võimaliku tegevuse
õigusvastasuse tuvastamise korral kaasa kaebusega soovitud õiguslikke tagajärgi - kõrvaldada
kohtutäituri rikkumised täitemenetluses täitedokumendi täitmisel. Kohtul tuleks sellisel juhul sellise
kaebuse menetlusse võtmisest keelduda TsMS § 371 lg 2 p 2 alusel või jätta kaebus läbi vaatamata
TsMS § 423 lg 2 p 2 alusel.

10. Hageja poolt nimetatud kaebuste koostamiseks ja menetlemiseks lepingulisele esindajale tasutud
õigusabi kulu oleks põhjendatud välja mõista menetluskuluna nimetatud kaebuste menetluses
vastavalt menetluse tulemusele. Vaidlust ei ole selles, et hageja ei ole ühegi kaebuse osas esitanud
kaebust TMS § 218 alusel kohtule seoses asjaoluga, et kohtutäitur jättis nimetatud kaebused läbi
vaatamata ja otsuse tegemata. TMS § 217 lg 6 järgi kui menetlusosaline ei esita lõikes 1 nimetatud
tähtaja jooksul kaebust, kaotab ta õiguse tugineda hiljem asjaolule, mida ta oleks võinud esitada
kaebuses. Seega on hageja kaebused kohtutäituri tegevuse peale jäänud tagajärjeta ja puudub alus
käsitada kaebuste koostamiseks kasutatud õigusabi kulusid hageja kahjuna, mida oleks alust
kohtutäiturilt välja mõista.

11. Hageja kohtuvälise kahjuna võiks põhimõtteliselt käsitada õigusabi kulu seoses avalduste
koostamise ja esitamisega kohtutäiturile täitetoimikuga tutvumiseks selleks, et otsustada, kas esitada


                                                                                           8(9)
enampakkumise kehtetuks tunnistamise hagi või mitte. Samas on käesoleva juhtumi asjaolude
kohaselt tegemist menetlusosalise poolt õigusabi kasutamisega tõendite kogumiseks tulevase hagi
tõendamiseks, mis on käsitatav TsMS § 144 p 1 sätestatud kohtuvälise menetluskuluna ja saaks olla
hüvitatav vastavas hagimenetluses menetluskulude kindlaksmääramiseks ja hüvitamiseks TsMS §
174 ettenähtud korras. Kuna käesolevas asjas esitas hageja juba 29.04.2009 hagi tagamise avalduse
enne hagi esitamist, milles taotleti täitemenetluse peatamist ja mille kohus rahuldas 30.04.2009 ja
lisaks 07.05.2009 hagi tagamise avalduse, milles taotleti täitetoimikuga tutvumise võimaldamist ja
mille kohus rahuldas 08.05.2009, siis sai hageja taotleda õigusabi kulu hüvitamist menetluskuluna,
mida ta kandis seoses avalduste esitamisega täitetoimikuga tutvumiseks hageja poolt 30.05.2009
esitatud enampakkumise kehtetuks tunnistamise hagi menetluses tsiviilasjas nr 2-09-20771.

12. Hageja kahjuna ei ole alust käsitada hageja õigusabi kulu seoses kaebuse esitamisega
justiitsministrile, kuna seadusega ei ole sätestatud distsiplinaarsüüteos süüdistava kohustust hüvitada
kahjuna avalduse esitaja poolt kantud õigusabi kulu seoses avalduse esitamisega.

III
13. Seoses asjaoluga, et maakohus väljendas otsuses, et talle jäi ebaselgeks kohtutäiturile korduvate
kaebuste esitamise vajadus hageja poolt, on hageja esitanud apellatsioonkaebuses mitmeid uusi
asjaolusid, mis heidavad valgust 28.04.2009 kordusenampakkumisega seonduvatele asjaoludele ja
sellega seoses kujunenud faktilisele olukorrale (kaebuse punktid 11 ja 12), kostja kokkumängule AS-
ga Haltransa kinnistu OÜ Fransertal pankrotivarast välistamiseks (kaebuse p 15), lisaks hagejale
teise hüpoteegipidaja OÜ Herkimer olemasolule ja tema kaebustele, kostja poolt AS Haltransa
enampakkumise võitjaks vormistamisele, tasaarvestusavalduse rahuldamisele ja kohtutäituri tasu
arve väljastamisele, AS Haltransa poolt võitjaõiguste OÜ-le Boat Residence loovutamisele (p 16),
kostja, OÜ Boat Residence ja AS Haltransa 16.11.2011 kolmepoolsele kokkuleppele, millega kostja
osutas võlgnikele kaasabi vara väljaviimiseks ühingutest (p 17). Nimetatud väited seonduvad
kordusenampakkumise ebaseaduslikkusega.

Ringkonnakohus jätab hagi rahuldamata sisuliselt põhjusel, et kaebuste esitamine ei olnud kohane
õiguskaitsevahend. Seetõttu ei oma apellandi poolt nimetatud uued asjaolud käesoleva asja
lahendamisel tähendust. Eeltoodu tõttu ei ole asjakohased ka hageja poolt apellatsioonimenetluses
esitatud uued tõendid, s.o OÜ Boat Residence maksekorraldused, OÜ Boat Residence, AS Haltransa
ja kostja vahel 16.11.2011 sõlmitud kokkulepe, justiitsministeeriumi esindaja 27.07.2009 e-kiri
hagejale. Ringkonnakohus ei võta tõendeid asja juurde (TsMS § 238 lg 1 I lause). Kuna tõendid on
esitatud elektrooniliselt, siis füüsiliselt neid hagejale ei tagastata.

14. Kuivõrd ringkonnakohus jätab apellatsioonkaebuse rahuldamata, jäävad apellatsioonimenetluse
kulud TsMS § 171 lõike 1 alusel hageja kanda.

TsMS § 174 lg 3 järgi kui maakohus määrab kohtuotsuses või menetlust lõpetavas määruses
kindlaks menetluskulude rahalise suuruse ja kohtuotsuse või menetlust lõpetava määruse peale
kaevatakse edasi, määrab kaebust lahendav kõrgema astme kohus kindlaks selles kohtuastmes
kantud menetluskulude rahalise suuruse. Maakohus vaidlustatud otsuses menetluskulude rahalist
suurust kindlaks määranud ei ole. Seega ringkonnakohus menetluskulude rahalist suurust kindlaks
ei määra. Menetluskulude rahalise suuruse kindlaksmääramine toimub maakohtu poolt TsMS § 177
lg 2 sätestatud korras.


/allkirjastatud digitaalselt/       /allkirjastatud digitaalselt/       /allkirjastatud digitaalselt/
      Krista Kirspuu                         Ele Liiv                          Indrek Soots


                                                                                             9(9)

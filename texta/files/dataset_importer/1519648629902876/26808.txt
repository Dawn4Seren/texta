                           KOHTUMÄÄRUS

Kohus                             Viru Maakohus

Määruse tegemise aeg ja koht      08. jaanuar 2016, Rakvere kohtumaja

Väärteoasja number                4-15-6038

Kohtunik                          Kristel Vedro

Kohtuistungi sekretär              Raili Raja


Taotlus                           Politsei- ja Piirivalveameti Lääne prefektuuri Rapla
                                   politseijaoskonna taotlus Taniel Jürgensonile
                                   väärteoasjas nr: 2700, 13, 002254 määratud rahatrahvi
                                   asendamiseks arestiga
Võlgnik                            Taniel Jürgenson (isikukood 39709261529),
                                  elukoht xxxx, töökoht
                                   xxxx

Asja läbivaatamise kuupäev        08.01.2016


Resolutsioon

Politsei- ja Piirivalveameti Lääne prefektuuri taotlus asendada arestiga Taniel
Jürgensonile määratud karistus: 09.08.2013 otsusega väärteoasjas nr 2700, 13, 002254
Tubakaseaduse § 47 alusel määratud rahatrahv 7 trahviühikut, so summas 28 eurot,
jätta rahuldamata.

Määrus toimetada kätte avalduse esitajale ja Taniel Jürgensonile ja saata teadmiseks
kohtutäitur Õnne Pajurile.


Edasikaebamise kord

Kohtumääruse peale on õigus esitada määruskaebus Viru Maakohtule 15 päeva jooksul, alates
päevast, mil isik sai vaidlustatavast kohtumäärusest teada või pidi teada saama.




                                                                                           1
ASJAOLUD JA KOHTUMÄÄRUSE PÕHJENDUSED

1. Politsei- ja Piirivalveameti Lääne prefektuuri Rapla politseijaoskond esitas 24.07.2015
Pärnu Maakohtu Rapla kohtumajale taotluse ühes lisadega Taniel Jürgensonile väärteoasjas
nr: 2700,13,002254 määratud rahatrahvi asendamiseks arestiga. 09.11.2015 saabus Viru
Maakohtu Rakvere kohtumajja Pärnu Maakohtu Rapla kohtumaja määrus 01.10.2015, millega
saadeti menetlemiseks väärteoasi nr 4-15-6038, kuna Taniel Jürgenson elab aadressil xxxx.

2. Politsei- ja Piirivalveameti Lääne prefektuuri korrakaitsebüroo Rapla politseijaoskonna
09.08.2013 otsusega määrati Taniel Jürgensonile tubakaseaduse § 47 järgi karistuseks
rahatrahv 7 trahviühikut, so summas 28 eurot. Otsus jõustus 26.08.2013.

3. Kuna Taniel Jürgenson ei tasunud rahatrahvi vabatahtlikult, alustas kohtutäitur Õnne Pajur
19.12.2013 tema suhtes antud väärteoasjas täitemenetluse. Täitmisteade on võlgnikule kätte
toimetatud tema pereliikmete kaudu.
Võlgnik ei oma vara, millele täitemenetluse käigus oleks võimalik sissenõuet pöörata.
Võlgnik ei tööta. 26.06.2015 teatas kohtutäitur Õnne Pajur kohtuvälisele menetlejale
eelnimetatud rahatrahvi täitmise võimatusest.     Kohtuväline menetleja on seisukohal, et
süüdlasele on võimalik kohaldada üldkasulikku tööd. Asenduskaristuse kohaldamist palutakse
arutada sissenõudja osavõtuta.

4. Sissenõudja Politsei- ja Piirivalveameti Lääne prefektuuri Rapla politseijaoskond juhindus
kohtule taotluse esitamisel TMS §-st 201 lg-st 1, mille kohaselt rahatrahvi asendamist arestiga
taotleb kohtult sissenõudja.

5. Võlgnik Taniel Jürgenson kinnitas kohtuistungil 08.01.2016, et tal on rahatrahv tasumata.
Ta oli teadlik taotluse esitamisest kohtule. Taniel Jürgenson palus talle asenduskaristusena
mõistetav arest asendada üldkasuliku tööga.

6.VTMS § 211 lg 1 järgi maakohus teeb sissenõudja avalduse alusel määruse rahatrahvi
asendamise kohta arestiga või üldkasuliku tööga vastavalt KarS §-le 72, kui süüdlane ei ole
rahatrahvi tervikuna määratud tähtajaks tasunud või osastatud rahatrahvi maksmise tähtaega
ei järgita, rahatrahvi täitmise tähtaega ei ole pikendatud ja süüdlasel ei ole vara, millele
sissenõuet pöörata.

KarS § 72 lg 1 järgi kui süüdlane ei tasu talle määratud või mõistetud rahatrahvi, asendab
kohus selle tasumata osas arestiga või süüdlase nõusolekul üldkasuliku tööga KarS §-s 69
sätestatud korras.

KarS § 72 lg 2 kohaselt rahatrahvi kümnele trahviühikule vastab üks päeva aresti. Kui
süüdlasele määratud või mõistetud rahatrahv on kolm kuni üheksa trahviühikut, arvestatakse
rahatrahv üldkasuliku tööga asendamisel vastavaks ühele päevale arestile.

KarS § 72 lg 3 kohaselt on rahatrahvi arestiga asendamise korral aresti alammäär üks päev.

KarS § 69 lg 1 sätestab, et kohus võib aresti või kuni kaheaastast vangistust mõistes või
käesoleva seadustiku §-s 73 või 74 sätestatud korras tingimisi kohaldatud vangistust täitmisele
pöörates asendada selle üldkasuliku tööga. Ühele päevale arestile või vangistusele vastab üks
tund üldkasulikku tööd, mida ei mõisteta vähem kui viis tundi.


                                                                                             2
VTMS § 211 lg 3 sätestab, et kui rahatrahvi asendamine arestiga või üldkasuliku tööga ei ole
mingil põhjusel võimalik või süüdlane on enne asendusaresti või üldkasuliku töö kohaldamist
rahatrahvi tasunud, teeb maakohus määruse, milles jätab sissenõudja avalduse rahatrahvi
asendamise kohta arestiga või üldkasuliku tööga rahuldamata.

7. Kohus, tutvunud kohtule esitatud taotluse ja selle lisadega, kuulanud ära võlgniku Taniel
Jürgensoni, leiab, et esitatud taotlus tuleb jätta rahuldamata. Kohus on seisukohal, et
vaatamata KarS § 72 lg 2 teise lause sõnastusele, ei ole kolme kuni üheksa trahviühiku
suuruseid rahatrahve võimalik asendada aresti ega üldkasuliku tööga, kuna see suurendaks
isikule määratud karistuse raskust ning karistuse ärakandmata jätmisel ei oleks selle täitmisele
pööramine sisuliselt võimalik. Juhul, kui asendada isikule määratud kolme kuni üheksa
trahviühiku suurune rahatrahv viie tunni üldkasuliku tööga ning peaksid ilmnema probleemid
üldkasuliku töö tegemisel, puudub võimalus pöörata kandmata karistus täitmisele. KarS § 69
lg 6 viimase lause kohaselt arvestatakse alla kümne päevase aresti täitmisele pööramise korral
karistusest kantuks süüdlase tehtud üldkasuliku töö tunnid proportsionaalselt mõistetud
karistusega. Kui isik teeb talle asenduskaristusena määratud viiest üldkasuliku töö tunnist ära
näiteks ühe tunni tööd, jääb selgusetuks, millises osas võiks kandmata karistus kuuluda
täitmisele pööramisele. KarS-i viimases kommenteeritud väljaandes, § 72 komm 5 on jõutud
järeldusele, et asendusaresti ei kohaldata, kui tasumata jääb rahatrahv kolmest kuni üheksa
päevamäärani.

Arvestades eeltoodut, jätab kohus rahuldamata Politsei- ja Piirivalveameti Lääne prefektuuri
taotluse asendada arestiga Taniel Jürgensonile määratud karistus: 09.08.2013 otsusega
väärteoasjas nr 2700 13, 002254 Tubakaseaduse § 47 alusel määratud rahatrahv 7
trahviühikut, so summas 28 eurot.

(allkirjastatud digitaalselt)

Kristel Vedro
kohtunik




                                                                                              3

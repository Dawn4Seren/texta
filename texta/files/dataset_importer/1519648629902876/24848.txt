                          KOHTUOTSUS
                                EESTI VABARIIGI NIMEL


  Kohus                             Tartu Ringkonnakohus
  Kohtukoosseis                     Üllar Roostoja, Kersti Kerstna-Vaks, Kai Kullerkupp
  Kohtuasja number                  2-15-3289
  Otsuse tegemise aeg ja koht       29. jaanuar 2016.a, Tartu
  Kohtuasi                          D.V.i hagi AS Eesti Energia Tehnoloogiatööstuse vastu
                                    töölepingu ülesütlemise tühisuse tuvastamise, töölepingu
                                    täitmise ja töötasu nõudes
  Vaidlustatud kohtulahend          Viru Maakohtu 22. juuni 2015.a vaheotsus
  Kaebuse esitaja ja kaebuse liik   AS Eesti Energia Tehnoloogiatööstus apellatsioonkaebus
  Menetlusosalised ja nende         Apellant (kostja): AS Eesti Energia Tehnoloogiatööstus
  esindajad                         (reg k 10633284, asukoht: Malmi 8 Jõhvi), lepinguline
                                    esindaja Sirli-Kristi Käpa
                                    Vastustaja (hageja): D.V. (IK XXXXXXXXX, elukoht:
                                    XXXXXXXXXX), lepinguline esindaja Raivo Edala


RESOLUTSIOON
1. Tühistada Viru Maakohtu 22. juuni 2015.a vaheotsus.
2. Teha asjas uus otsus, millega kohaldada aegumist D.V.i nõuetele AS Eesti Energia
Tehnoloogiatööstuse vastu töölepingu ülesütlemise tühisuse tuvastamiseks, töölepingu
täitmiseks kohustamiseks ja saamata töötasu väljamõistmiseks.
3. Jätta D.V.i hagi AS Eesti Energia Tehnoloogiatööstuse vastu rahuldamata aegumise
tõttu.
4. Rahuldada AS Eesti Energia Tehnoloogiatööstus apellatsioonkaebus.
5. Keelduda tsiviilasja materjalide juurde võtmast D.V.i poolt 3. augustil 2015.a esitatud
SA Ida-Viru Keskhaigla visiiditasuarveid (dateeritud 11.11.2013.a, 17.01.2014.a,
                                                                                          1
21.07.2014.a, 06.03.2015.a) ja lugeda nimetatud dokumendid käesoleva otsuse jõustumisel
D.V.ile tagastatuks.
6. Jätta hagi menetlemisel maakohtus ja ringkonnakohtus menetlusosaliste poolt kantud
menetluskulud D.V.i kanda.
7. Saata tsiviilasja toimik Viru Maakohtule AS-i Eesti Energia Tehnoloogiatööstus
vastuhagi menetlusse võtmise otsustamiseks.

Edasikaebamise kord
Otsuse peale võib esitada kassatsioonkaebuse Riigikohtule 30 päeva jooksul otsuse
kättetoimetamisest.
Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel, kui seaduses ei ole sätestatud teisiti.
Juhul, kui menetlusosaline taotleb menetlusabi, peab ta esitama tähtaja kestel
kassatsioonkaebuse. Kaebuse põhjendamiseks või riigilõivu tasumiseks või kaebuses esineva
sellise puuduse kõrvaldamiseks, mis on seotud menetlusabi taotlemisega, annab kohus mõistliku
tähtaja pärast menetlusabi taotluse lahendamist, kui nimetatud taotlus ei ole esitatud
põhjendamatult või tähtaja pikendamise eesmärgil.


MENETLUSOSALISTE NÕUDED, VASTUVÄITED JA PÕHJENDUSED
1. D.V. esitas hagi AS Eesti Energia Tehnoloogiatööstuse vastu töövaidluses, paludes tuvastada
töölepingu ülesütlemise tühisus ning kohustada kostjat tasuma hagejale saamata jäänud töötasu.
2. Eesti Energia Tehnoloogiatööstus AS vaidles hagile vastu ja palus teha kohtul vaheotsus
nõude aegumise küsimuses. Kostja põhjenduste kohaselt ütles kostja tööandjana hagejale
töölepingu TLS § 95 lg 1 alusel üles mobiiltelefonile saadetud sõnumiga. Hageja sai sõnumi
kätte 17.11.2014, kuid töövaidluskomisjoni pöördus alles 05.01.2015, lastes sellega mööda
ITLS § 6 lg-s 2 sätetatud 30-kalendripäevase tähtaja.


MAAKOHTU OTSUS
3. Viru Maakohus asus oma 22. juuni 2015.a vaheotsuses seisukohale, et hageja nõue ei ole
aegunud ning menetlust tsiviilasjas nr 2-15-3289 tuleb jätkata.
Kohus märkis, et pooled ei vaidle asjaolu üle, et hageja sai kostjalt 17.11.2014 sõnumi selle
kohta, et temaga sõlmitud tööleping on üles öeldud. Samuti ei ole vaidlust selle üle, et kirjalikus
vormis ja põhjendusi sisaldava ülesütlemisavalduse andis kostja hagejale üle alles 12.12.2014.a.
Kohus asus seisukohale, et TLS § 95 lg-te 1 ja 2 koostoimes hakkab ITLS § 6 lg-s 2 sätestatud
aegumistähtaeg kulgema alates ajast, mil avaldust vaidlustada sooviv isik sai kätte
ülesütlemisavalduse koos põhjendustega. Kuna käesoleval juhul sai töötaja kirjalikus vormis
ülesütlemisavalduse koos põhjendustega kätte alles 12.12.2014, siis on töölepingu ülesütlemine
vaidlustatud tähtaegselt.


MENETLUSOSALISTE PÕHJENDUSED RINGKONNAKOHTUS
4. Eesti Energia Tehnoloogiatööstus AS esitas maakohtu vaheotsuse peale apellatsioonkaebuse,
paludes maakohtu otsus tühistada ja teha asjas uus otsus, millega kohaldada hageja nõudele
aegumist.


                                                                                                2
Apellant viitab veel kord, et poolte vahel ei ole vaidlust, et töötaja sai töölepingu
ülesütlemisavalduse SMS teel jätte 17. novembril 2014.a. Põhjendusi sisaldav
ülesütlemisavaldus saadeti töötajale tähtkirjaga, kuid töötaja keeldus tähtkirju vastu võtmast.
TLS § 95 lg 3 kohaselt ei mõjuta töölepingu ülesütlemise põhjendamise nõude rikkumine
ülesütlemise kehtivust, kuid kohustust rikkunud pool peab hüvitama teisele poolele sellest
tekkinud kahju. Seega on tööandja poolt SMS teel saadetud ülesütlemisavaldus kehtiv. Järelikult
tuleb vaidlustamistähtaega (ITLS § 6 lg 2 kohaselt 30 kalendripäeva ülesütlemisavalduse
saamisest) hakata arvestama alates teate kättesaamisest, s.o 17. novembrist 2014.a. Kuna töötaja
pöördus töövaidluskomisjoni alles 5. jaanuaril 2015.a, on nõue aegunud.
5. D.V. vaidles apellatsioonkaebusele vastu ja palus jätta selle rahuldamata. Vastuse kohaselt
asus maakohus õigesti seisukohale, et ülesütlemise vaidlustamise tähtaeg hakkab kulgema alates
põhjendusi sisaldava ülesütlemisavalduse kättesaamisest ja töötaja nõuded ei ole aegunud.
Käesolevas tsiviilasjas ei ole tööandja tõendanud töötajale 17.11.2014.a saadetud SMS-sõnumi
sisu ning selline teade ei vastanud TLS § 95 lg 1 ja 2, TsÜS § 77 lg 3 ja § 79 sätetele. Sõnumi
põhjal ei olnud identifitseeritav saatja isik ja tema seos Eesti Energia Tehnoloogiatööstus AS-ga.
Eeltoodu tõttu ei olnud töötajal võimalik ülesütlemist varem vaidlustada. Samuti ei ole apellant
tõendanud, et vastustaja oleks sõnumi kätte saanud. Seoses apellandi poolt väidetavalt edastatud
tähtkirjadega märkis vastustaja, et ajavahemikul 21.10.2014 – 05.12.2014 viibis töötaja
haiguslehel ning tema tervislik seisund ei võimaldanud tal tähtkirju vastu võtta.


RINGKONNAKOHTU SEISUKOHT JA PÕHJENDUSED
6. Ringkonnakohus leiab, et Viru Maakohtu 22. juuni 2015.a vaheotsus tuleb tühistada ja teha
TsMS § 657 lg 1 p 2 alusel uus otsus, millega rahuldada AS-i Eesti Energia Tehnoloogiatööstus
taotlus aegumise kohaldamiseks. Aegumise tõttu tuleb jätta rahuldamata D.V.i hagi töölepingu
ülesütlemise tühisuse tuvastamiseks ja saamata jäänud töötasu väljamõistmiseks.
Maakohus on ebaõigesti kohaldanud materiaal- ja menetlusõiguse norme ning see on
ringkonnakohtu hinnangul toonud kaasa ebaõige kohtulahendi tegemise. Ringkonnakohus peab
võimalikuks teha asjas uue otsus ilma asja maakohtule uueks arutamiseks saatmata.
Apellatsioonkaebus kuulub rahuldamisele.
7. Käesoleval juhul ei olnud pooltel töövaidluskomisjoni ega maakohtu menetluses vaidlust selle
üle, et tööandja saatis töötajale 17.11.2014.a SMS-sõnumi selle kohta, et temaga sõlmitud
tööleping on üles öeldud. Töövaidluskomisjoni 27. jaanuari 2015.a istungil kinnitas töötaja, et
„sain SMS-i, et juba 10.11.2014 on tööleping üles öeldud. Sellel päeval tööandjale ei
helistanud.“ Samuti on töötaja selgitanud, et „[töösuhte] lõpetamise kohta sain teate ainult SMS-
ina, kui sain sõnumi, olin šokis. Tööandjale ma ei helistanud, sest olin haige.“ Samal istungil on
töötajale esitatud veel täpsustav küsimus, mis ajahetkest sai ta teada, et töösuhe on lõpetatud.
Sellele on töötaja D.V. vastanud, et „SMS teel 17.11.2014“. Tööandja kontorisse tuli töötaja oma
selgituste kohaselt 10.12.2014 eesmärgiga võtta lõpetamise dokument ja vormistada ennast uuele
tööle.
Maakohtu menetluses ei esitanud töötaja (hageja) väidet ega põhistanud, et ta tegelikult ei
saanud 17.11.2014.a tööandjalt SMS teel teadet töösuhte ülesütlemise kohta.
Oma 15.06.2015.a kohtukõne teesides on hageja üksnes viidanud, et vastaspool ei ole tõendanud
dokumentaalselt 17.11.2014.a SMS-sõnumi kättesaamist D.V.i poolt, mistõttu puudub alus
aegumise kohaldamiseks. Seega on hageja esmakordselt seadnud kahtluse alla tööandja poolt
17.11.2014.a sõnumi saatmise ja selle sisu alles kohtukõne teesides. Samas nähtub
töövaidluskomisjoni toimiku materjalidest, et kõnealuse SMS-sõnumi sisu ja kättesaamist on
hageja ise selgesõnaliselt kinnitanud ning sõnumi sisu on olnud talle arusaadav.

                                                                                               3
8. Ülesütlemisavalduse näol on tegemist nn eemalviibijale tehtud tahteavaldusega. TsÜS § 69
lg 2 teise lause kohaselt loetakse eemalviibijale tehtud tahteavaldus kättesaaduks, kui see on
jõudnud tahteavalduse saaja elu- või asukohta ja tal on mõistlik võimalus sellega tutvuda. Nii ei
ole sätestatud nõuet, et avalduse saaja peaks kättesaamiseks olema tutvunud tahteavalduse
sisuga, vaid piisab sellest, et tahteavaldus on jõudnud tema mõjusfääri ja tal on mõistlik
võimalus sellega tutvuda. Sellega on loodud õiguslik fiktsioon – kättesaaduks saab lugeda ka
tahteavalduse, millest saaja ei pruugi tegelikult mitte midagi teada.
Seega tuleb tahteavalduse saatjal vaidluse korral tõendada, et tahteavaldus on saabunud saaja
mõjusfääri. SMS teel tahteavalduse edastamisel tuleb saatjal tõendada, et ta on adressaadi
kasutuses olevale telefoninumbrile sõnumi saatnud. Adressaadi mõjusfääri on tahteavaldus
saabunud siis, kui adressaadi mobiiltelefon on sõnumi vastu võtnud. Kuna mobiiltelefoni
kasutamise võimalus on põhimõtteliselt pidevalt, siis saab asuda seisukohale, et saajal oli
mõistlik võimalus sõnumi sisuga tutvuda juba samal päeval.
Käesoleval juhul on tööandja tõendanud töötaja kasutuses olevale telefoninumbrile lühisõnumi
saatmise 17. novembril 2014.a (EMT kõnede eristuse väljavõte tl 99). Samuti on sõnumi
kättesaamist töötaja töövaidluskomisjoni menetluses kinnitanud. Töötaja ei ole väitnud ega
tõendanud, et tema kasutuses olnud telefonil ei toiminud sõnumite saatmise funktsioon.
Eeltoodust lähtudes nõustub ringkonnakohus apellandi seisukohaga, et töötaja sai töölepingu
ülesütlemisavalduse SMS teel kätte 17.11.2014.a ja tal oli mõistlik võimalus sellega tutvuda.
9. Õige on apellandi seisukoht, et SMS teel edastatud ülesütlemisavaldus vastab TLS § 95 lõikes
1 sätestatule.
Töövaidluskomisjoni istungil töötaja poolt avaldatu põhjal ei jää ringkonnakohtule kahtlust, et
töötajale oli arusaadav tahteavalduse sisu (töösuhte lõpetamine) ning talle oli selgesti äratuntav
ka saatja isik, s.o tööandja.
Ringkonnakohus ei nõustu maakohtu seisukohaga, nagu hakkaks töölepingu ülesütlemise
vaidlustamise tähtaeg kulgema alles alates sellest, mil töötaja sai kätte ülesütlemisavalduse koos
põhjendustega. Selline tõlgendus ei ole kooskõlas TLS §-s 95 sätestatuga. TLS § 95 kohaselt
võib töölepingu üles öelda kirjalikku taasesitamist võimaldavas vormis ülesütlemisavaldusega,
sh ka SMS saatmise teel. Kuigi tööandjal on kohustus ülesütlemist põhjendada (TLS § 95 lg 2),
ei mõjuta põhjendamiskohustuse täitmata jätmine ülesütlemise kehtivust (TLS § 95 lg 3).
Ringkonnakohtu arvates puudub alus asuda seisukohale, et ehkki tööandja poolt 17.11.2014.a
edastatud ülesütlemisavaldus oli kehtiv, ei toonud see kaasa kehtivale ülesütlemisavaldusele
omaseid õiguslikke tagajärgi, sh ülesütlemise vaidlustamise tähtaja kulgemahakkamist.
Eeltoodud seisukohta toetab töölepingu seaduse eelnõu seletuskiri (kättesaadav veebilehel:
http://www.riigikogu.ee/tegevus/eelnoud/eelnou/92c984a5-95ab-8584-38cd-05fc754e99c4/T%C3%B6%C3%B6lepingu%20seadus/
                                                                                                                   ), mille
kohaselt jääb isikule, kes põhjenduste puudumisel ei vaidlustanud ülesütlemist õigeaegselt,
hiljem võimalus nõuda ülesütlemise põhjendamise puudumise tõttu tekkinud kahju hüvitamist
TLS § 95 lg 3 alusel.
10. Kuna asja materjalide kohaselt sai töötaja seaduses sätestatud vorminõuetele vastava
avalduse töölepingu ülesütlemise kohta tööandjalt SMS-sõnumi teel kätte 17. novembril 2014.a,
siis hakkas sellest ajast arvates kulgema ka ülesütlemise vaidlustamise 30-päevane tähtaeg.
Kuna hageja pöördus töövaidluskomisjoni alles 5. jaanuaril 2015.a, oli seega vaidlustamise
tähtaeg möödunud ja hageja nõue on aegunud. Hageja ei ole taotlenud avalduse esitamise tähtaja
ennistamist (TLS § 105 lg 2, TsMS § 67).
Eeltoodust tulenevalt on ringkonnakohtu hinnangul põhjendatud apellandi taotlus aegumise
kohaldamiseks. Aegumise tõttu tuleb jätta hagi rahuldamata.


                                                                                                                       4
11. Asja materjalidest nähtuvalt on AS Eesti Energia Tehnoloogiatööstus esitanud D.V.i vastu
käesolevas tsiviilasjas vastuhagi enammakstud puhkuseraha väljamõistmiseks summas 98,58
eurot. Viru Maakohtu 22. juuni 2015.a määrusega on jäetud vastuhagiavaldus käiguta ning
määratud vastuhagejale tähtaeg puuduste kõrvaldamiseks, s.o riigilõivu tasumiseks. Toimiku ega
kohtute infosüsteemi andmetel ei ole maakohus vastuhagi menetlemise osas veel seisukohta
võtnud. Seetõttu saadab ringkonnakohus käesoleva tsiviilasja maakohtule vastuhagi menetlusse
võtmise otsustamiseks.
12. Vastavalt TsMS § 173 lõikele 5 ei märkinud maakohus oma 22. juuni 2015.a vaheotsuses
menetluskulude jaotust. Kuna ringkonnakohus leiab, et põhihagi puudutavas osas tuleb
kohaldada aegumist, on käesolev otsus käsitatav lõppotsusena (TsMS § 449 lg 3). Seoses
aegumise tõttu hagi rahuldamata jätmisega jäävad hagi menetlemisel maakohtus ja
ringkonnakohtus kantud menetluskulud hageja kanda.
Menetluskulude rahalise suuruse määrab maakohus TsMS § 174 lg 4 ja TsMS § 177 lg 2
kohaselt kindlaks pärast kohtuotsuse või menetlust lõpetava määruse jõustumist.
13. Ringkonnakohus keeldub asja materjalide juurde võtmast vastustaja poolt 3. augusti 2015.a
menetlusdokumendile lisatud SA Ida-Viru Keskhaigla visiiditasuarveid (dateeritud 11.11.2013.a,
17.01.2014.a, 21.07.2014.a, 06.03.2015.a). Nimetatud dokumendid ei ole ringkonnakohtu
hinnangul käesolevas menetluses asjakohased, kuna need ei sisalda andmeid töötaja tervisliku
seisundi kohta 2014.a novembris, mil apellant edastas vastustajale töölepingu ülesütlemise
avalduse.
Kuna dokumendid on edastatud ringkonnakohtule digitaalselt, siis loeb kohus need käesoleva
otsuse jõustumisel vastustajale tagastatuks.



       Üllar Roostoja               Kersti Kerstna-Vaks               Kai Kullerkupp
 /allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                                 5

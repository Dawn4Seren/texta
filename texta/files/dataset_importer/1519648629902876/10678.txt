                              KO HTUMÄ ÄRU S

Kohus                                 Tartu Ringkonnakohus
Kohtukoosseis                         Tanel Saar, Kersti Kerstna-Vaks, Madis Ernits
Määruse tegemise aeg ja koht          14.07.2016, Tartu
Haldusasja number                     3-16-856
Haldusasi                             Martin Villemsi kaebus Justiitsministeeriumi vastu
                                      seoses Euroopa vahistamismääruse täitmisega
Vaidlustatud kohtulahend              Tartu Halduskohtu 03.06.2016. a määrus
Menetluse alus ringkonnakohtus        Martin Villemsi määruskaebus
Menetlusosaline                       Määruskaebuse esitaja Martin Villems


RESOLUTSIOON
Jätta määruskaebus rahuldamata ja Tartu Halduskohtu 03.06.2016. a määrus muutmata,
täiendades selle põhjendusi käesoleva määruse põhjendustega.


EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul määruse
kättetoimetamisest arvates.

ASJAOLUD JA MENETLUSE KÄIK

1.  Hispaania Kuningriigi Riikliku Ülemkohtu Keskkriminaalkohus nr 5 koostas 09.07.2012
määruskaebuse esitaja suhtes Euroopa vahistamismääruse (EAW; tl 37-39p, tõlge 40-41p).
Vahistamismäärusest nähtub, et määruskaebuse esitajat kahtlustatakse aastal 2007 fiktiivsete
krediitkaartide tootmises, kasutuselevõtus ja kasutamises läbi kõrgetasemeliste ja
kõrgehinnaliste kaupade (elektroonikaseadmed, arvutitehnik) ostude erinevates ostukeskustes
erinevates maakondades.

2.  Harju Maakohus otsustas 22.05.2013. a määrusega nr 1-13-2041 (tl 12-14) loovutada
määruskaebuse esitaja EAW alusel Hispaania Kuningriigile (Hispaania). Maakohus märkis, et
kuna määruskaebuse esitaja kannab Harju Maakohtu 03.08.2012. a otsusega mõistetud
karistust, siis kriminaalmenetluse seadustiku (KrMS) § 506 võimaldab Justiitsministeeriumil
korraldada määruskaebuse esitaja ajutine loovutamine Hispaaniale.

3.  Justiitsministeerium teatas 16.09.2013. a kirjaga nr 12-1/13-2591-5 (tl 15) EAW koostajale,
et määruskaebuse esitaja otsustati loovutada Hispaaniale, kuid arvestades, et ta kannab temale
Eestis mõistetud karistust (6 aastat ja 6 kuud, karistuse kandmise algus 04.05.2011), siis lükkas
Justiitsministeerium KrMS § 506 lg 1 kohaselt tema loovutamise kuni karistuse ärakandmiseni
edasi. Samas andis Justiitsministeerium teada, et kahepoolse kokkuleppe alusel Hispaania
pädeva asutuse ja Eesti Justiitsministeeriumi vahel on siiski võimalik isiku ajutine loovutamine.
Sellele Hispaania ei vastanud.

4.  Justiitsministeerium esitas 19.11.2013 Hispaania Kuningriigi Riikliku Ülemkohtu
Keskkriminaalkohtule nr 5 järgmise päringu (tl 16) märkega „kiireloomuline“. Hispaaniast
saabus 30.12.2013 vastus (tl 17), milles sooviti ajutist loovutamist.

5.   Justiitsministeerium esitas 08.01.2014 loovutamise taotlejale allkirjastatud määruskaebuse
esitaja ajutise loovutamise kokkuleppe teksti eesti ja hispaania keeles (tl 18-19), paludes saata
mõlemas keeles alla kirjutatud kokkulepe tagasi. Sellele Hispaania vastust ei järgnenud.

6.   Tartu Maakohus tunnistas 04.09.2014. a otsusega nr 1-14-2410 (tl 20-28) määruskaebuse
esitaja süüdi ning arvestades ka Harju Maakohtu 03.08.2012. a otsusega mõistetud karistust,
määras lõplikuks ärakandmisele kuuluvaks karistuseks 6 aastat 9 kuud. Karistuse kandmise
alguseks loeti 04.09.2014. Kinnipeeturegistri kohaselt saab karistus kantud 04.06.2021.

7.  Määruskaebuse esitaja esitas 10.01.2016 Justiitsministeeriumile taotluse lõpetada tema
loovutamismenetlus (tl 53p). Justiitsministeerium vastas sellele 09.02.2016. a kirjaga
nr 121/414 (tl 53), et kuigi Hispaania ei ole alustanud ajutiseks loovutamiseks üleviimist, ei
tähenda see seda, et Hispaania oleks oma EAW tühistanud või loovutamine Hispaaniale oleks
mingil muul moel muutunud õigustühiseks.

8.  Määruskaebuse esitaja esitas 09.03.2016 Justiitsministeeriumile vaide (tl 54-55), sest välja
andmine 14 aastat hiljem on vastuolus seadusega ja rikub inimõigusi. Määruskaebuse esitaja
soovis tühistada väljaandmise või anda Hispaaniale mõistlik aeg ajutise loovutamise
läbiviimiseks. Justiitsministeerium vastas vaidele 12.04.2016. a kirjaga nr 12-1/41-6 (tl 54), et
Eestil ei ole pädevust EAW-d tühistada ega Harju Maakohtu loovutamisotsust õigustühiseks
tunnistada ning õiguslikke otsustusi on võimalik kujundada vastavalt Hispaaniast tulevale
informatsioonile.

9.   Justiitsministeerium esitas 12.04.2016 Hispaaniale järjekordse päringu märkega „väga
kiire“, küsides kas 09.07.2012 koostatud ja Harju Maakohtu poolt rahuldatud EAW on jätkuvalt
kehtiv või on vahepealsel ajal Hispaania võtnud määruskaebuse esitaja loovutamise taotluse
osas muu seisukoha. 25.04.2016 saabus läbi politsei SIRENE kanalite kinnitus, et Hispaania
EAW on jätkuvalt jõus ning isiku loovutamisest ollakse huvitatud. Vastava informatsiooni
saatis Justiitsministeerium ka 28.04.2016. a kirjaga nr 12-1/41-8 määruskaebuse esitajale.

10.  Määruskaebuse esitaja esitas 03.05.2016 Tartu Halduskohtule kaebuse kohustada
Justiitsministeeriumit tühistama otsus, millega loovutati kaebaja Hispaaniale, või alternatiivselt
kohustada Justiitsministeeriumit läbi viima loovutamine mõistliku aja jooksul. Määruskaebuse
esitaja leiab, et kuna Harju Maakohtu 22.05.2013. a määrusega otsustatud loovutamist
kriminaalmenetluse jätkamiseks ei ole mõistliku aja jooksul täidetud ning isiku ajutist
loovutamist pole suudetud läbi viia, siis rikub tema õigusi Justiitsministeeriumi väidetav otsus
loovutada määruskaebuse esitaja Hispaaniale 2021. aastal kui lõpeb tema Eestis mõistetud
karistuse kandmise aeg.

11.  Justiitsministeerium on halduskohtule esitatud vastuses seisukohal, et ei ole olemas sellist
akti, mille tühistamist määruskaebuse esitaja saaks nõuda ja seda on Justiitsministeerium oma
05.01.2016. a, 09.02.2016. a, 12.04.2016. a kirjades määruskaebuse esitajale ka selgitanud.


2                                               2
Kuna Hispaania ei ole teavitanud 09.07.2012 koostatud EAW tühistamisest, vaid on kinnitanud,
et EAW on jätkuvalt kehtiv, siis on ka Harju Maakohtu 22.05.2013. a määrus loovutamise kohta
jätkuvalt jõus. Justiitsministeerium jätkab määruskaebuse esitaja ajutise loovutamise menetlust,
püüdes saavutada erinevaid justiitskanaleid kasutades Hispaania pädevate asutustega vajalikku
kontakti ajutise loovutamise ajavahemiku kindlaksmääramiseks ning määruskaebuse esitaja
reaalseks ajutiseks loovutamiseks.

12.  Tartu Halduskohus tagastas 03.06.2016. a määrusega määruskaebuse esitaja kaebuse.
Halduskohus leidis, et kaebajal puudub käesolevas haldusasjas ilmselgelt kaebeõigus, kuna
isikule ei tulene kehtivatest õigusaktidest subjektiivset õigust nõuda enda ajutist loovutamist
või muul moel õiguslikku alust nõuda loovutamismenetluse kiirendamist.
Kaebaja suhtes tehti loovutamisotsus 22.05.2013 Harju Maakohtu määrusega, mida kaebaja ei
vaidlustanud. Kaebaja nõustus enda loovutamisega. Kuna kaebaja kandis määruse tegemise
hetkel Eestis kohtuotsusega mõistetud karistust ja on ka praegu karistust kandmas Tartu
Vanglas, siis on Justiitsministeeriumil KrMS § 506 lg 1 alusel õigus loovutamismääruse
täitmine edasi lükata. Sellisest otsustusest andis Justiitsministeerium kaebajale teada
16.09.2013. a kirjaga nr 121/132591-5.
Käesoleval hetkel tehakse Justiitsministeeriumi poolt jätkuvalt menetlustoiminguid ning
õiguslikke otsustusi kaebaja suhtes on võimalik teha, kui Hispaania Kuningriigi pädevalt
asutuselt saabub asjakohast teavet. Praegusel ajahetkel puudub kaebajal ilmselgelt kaebeõigus
nõuda Justiitsministeeriumilt ajutise loovutamise otsustuse tühistamist või kohustamist
loovutamismenetlust kiirendada. Seaduses puudub vastav regulatsioon. Samas peab kohus
vajalikuks rõhutada, et loovutamismääruse täitmine kujutab kohtu hinnangul endast
haldustoimingut, mis haldusmenetluse seaduse (HMS) § 107 lg 1 kohaselt peab olema
kooskõlas õigusaktidega ning see võib piirata õigusi ja vabadusi ainult siis, kui selleks on
seaduslik alus. Isiku loovutamine kui haldustoiming on õigusvastane, kui isiku välisriigile
loovutamine ei ole õiguslikult enam lubatud muutunud asjaolusid arvesse võttes (selguvad
KrMS § 492 loovutamist välistavad või piiravad asjaolud).
Halduskohtu hinnangul puudub vajadus kaebuse edasiseks menetlemiseks, sest puuduvad
igasugused indikatsioonid, et Justiitsministeerium või Eesti organite tegevus või tegevusetus
riivaks kaebaja õigusi sõltumata sellest, et objektiivses õiguses ei ole kaebaja juhtumile
regulatsiooni. Ebamõistlikult pika menetlusaja küsimus saab tõusetuda siis, kui
Justiitsministeeriumil on alus kaebaja subjektiivsete õiguste suhtes mingitekski otsustusteks,
mille täitmist saaks halduskohtumenetluses keelata (määruse p 7). Eeltoodust tulenevalt
tagastas halduskohus kaebuse HKMS § 121 lg 2 p 1 alusel.

MENETLUSOSALISE SEISUKOHAD MÄÄRUSKAEBUSMENETLUSES

       13.     Määruskaebuse esitaja esitas halduskohtu 03.06.2016. a määrusele
        määruskaebuse, milles ta palub Tartu Halduskohtu määruse tühistada ja võtta kaebus
        menetlusse.
Määruskaebuse esitajale jääb arusaamatuks halduskohtu määruses väljendatud seisukoht, et
Justiitsministeeriumi otsusega ei rikuta määruskaebuse esitaja subjektiivseid õigusi.
Justiitsministeeriumi otsus loovutamise edasilükkamiseks muutus põhiõigusi rikkuvaks peale
poolelioleva kriminaalasja lõppemist, mil määruskaebuse esitajale mõistetud karistusaeg
pikenes 2021. aastani. Määruskaebuse esitaja on ka praegu nõus enda loovutamisega
Hispaaniale, kuid ta ei nõustu loovutamisega 2021. aastal, sest see rikub põhiseaduslikku ja
EIÕK art-st 6 tulenevaid õigusi õiglasele kohtumenetluse mõistliku menetlusaja mõttes.
Määruskaebuse esitaja selgitab, et ta viitas kaebuses loovutamist välistavatele asjaoludele
KrMS § 492 mõttes, mis on seaduslikuks aluseks Justiitsministeeriumi haldustoimingu
vaidlustamisel.

3                                              3
4   4
RINGKONNAKOHTU PÕHJENDUSED

          14.     Määruskaebus jääb rahuldamata.

          15.     Määruskaebuse esitaja soovib halduskohtule esitatud kaebuses kohustada
          Justiitsministeeriumit tühistama otsus, millega loovutati kaebaja Hispaaniale, või
          alternatiivselt kohustada Justiitsministeeriumit läbi viima loovutamine mõistliku aja
          jooksul.

          16.     KrMS § 506 lg 1 järgi võib Justiitsministeerium lükata jõustunud
          loovutamismääruse täitmise edasi, kui isiku suhtes viiakse Eestis läbi
          kriminaalmenetlust või täidetakse tema kohta tehtud kohtuotsust. Euroopa Liidu õiguses
          vastab sellele Nõukogu 13.06.2002. a raamotsuse Euroopa vahistamismääruse ja
          liikmesriikidevahelise üleandmiskorra kohta (2002/584/JSK; raamotsus) art 24 lg 1,
          mille järgi võib vahistamismäärust täitev õigusasutus, olles otsustanud Euroopa
          vahistamismääruse täita, lükata tagaotsitava üleandmine edasi, et teda saaks
          vahistamismäärust täitvas liikmesriigis kohtu alla anda teo eest, millele ei ole osutatud
          Euroopa vahistamismääruses, või kui talle on juba karistus sellise teo eest määratud, et
          ta saaks karistust kanda selle liikmesriigi territooriumil. Ringkonnakohus märgib, et ei
          kriminaalmenetluse seadustikus ega raamotsuses ei ole määratud kindlaks tähtaega, kui
          kaua võib loovutamismääruse täitmist edasi lükata. Kuna mõlemas normis on juttu
          kohtuotsuse täitmisest, mis võib karistusõiguse valdkonnas kesta aastaid või isegi
          aastakümneid, siis ilmselt on normi loojad arvestanudki võimalusega, et
          vahistamismääruse täitmine võib teatud juhtudel võtta palju aega. Kriminaalkohtu
          otsuse täitmine ongi olemuslikult kaua kestev menetlus.

          17.     KrMS § 506 lg 2 järgi võidakse isik kirjalikul kokkuleppel taotleva riigiga, kelle
          loovutamine on edasi lükatud, loovutada taotlevale riigile ajutiselt. Selle sätte aluseks
          võib pidada raamotsuse art 24 lg-t 2, mille kohaselt võib vahistamismäärust täitev
          õigusasutus üleandmise edasilükkamise asemel anda tagaotsitava vahistamismääruse
          teinud liikmesriigile ajutiselt üle tingimustel, mille vastastikusel kokkuleppel määravad
          kindlaks vahistamismäärust täitev ja vahistamismääruse teinud õigusasutus; kokkulepe
          sõlmitakse kirjalikult ning selle tingimused on vahistamismääruse teinud liikmesriigi
          kõigile asutustele siduvad. Kummaski sättes ei ole ette nähtud tähtaega, mille jooksul on
          võimalik isik ajutiselt loovutada. Sellist tähtaega ei tulene ka ühestki muust normist.
          Selle asemel on mõlema normi järgi ajutise loovutamise eelduseks kahe riigi
          õigusasutuste vaheline kokkulepe. Olukorras, kus teise riigi õigusasutus ei näita üles
          huvi vastava kokkuleppe sõlmimiseks, ei ole võimalik kohustada loovutava riigi
          õigusasutust läbi viima menetlust ajutiseks loovutamiseks.

          18.    Kokkuvõttes nõustub ringkonnakohus seega halduskohtu järeldustega.
          Eeltoodust nähtuvalt puudub norm, millest tuleneks kaebaja subjektiivne õigus.
          Halduskohus on määruskaebuse esitaja kaebuse õigesti HKMS § 121 lg 2 p 1 alusel
          tagastanud. Halduskohtu määruse põhjendusi tuleb täiendada käesoleva määruse
          põhjendustega.




    /allkirjastatud digitaalselt/    /allkirjastatud digitaalselt/   /allkirjastatud digitaalselt/
             Tanel Saar                  Kersti Kerstna-Vaks                 Madis Ernits

5                                                   5
6   6

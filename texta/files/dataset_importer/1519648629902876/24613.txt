                         KOHTUMÄÄRUS
Kohus                             Tallinna Halduskohus
Kohtunik                          Reelika Lind
Määruse tegemise aeg ja koht      2. veebruar 2016. a, Tallinn
Haldusasja number                 3-16-237
Haldusasi                         V.V. esialgse õiguskaitse taotlus
Menetlusosalised                  Taotleja – V.V.
Menetlustoiming                   Esialgse õiguskaitse taotluse läbivaatamata jätmine

 RESOLUTSIOON
 Jätta V.V. esialgse õiguskaitse taotlus läbi vaatamata.


 EDASIKAEBAMISE KORD
 Määruse peale saab esitada määruskaebuse otse Tallinna Ringkonnakohtule 15 päeva jooksul
 määruse kättetoimetamisest arvates (HKMS § 252 lg 7, § 204 lg 2).


 ASJAOLUD
 1. V.V. (taotleja) esitas 04.01.2016 Tallinna Vanglale vaide Tallinna Vangla direktori
 28.12.2015 käskkirjale nr 135, millega muudeti Tallinna Vangla kodukorra p 12.2 kolmandat
 lauset ja seletuskirja p 12.2 sõnastust. Kuna taotleja vaides esines puudusi, mis ei
 võimaldanud seda sisuliselt menetleda, anti talle puuduste kõrvaldamiseks aega 10 päeva.
 2. Taotleja esitas 13.01.2016 Tallinna Vanglale taotluse vaide menetlemise peatamiseks,
 kuna ta on pöördunud maakohtusse riigi õigusabi taotlusega.
 3. Tallinna Vangla jättis 20.01.2016 kirjaga nr 5-15/16/5-5 taotleja vaidemenetluse
 peatamise taotluse rahuldamata ja märkis, et viidatud otsustust on võimalik vaidlustada koos
 lõpliku haldusaktiga, s.o vaideotsusega. Riigikohus märkis otsuses asjas nr 3-3-1-56-08, et
 kuigi haldusmenetluse üldregulatsioon ega ka haldusmenetluse ühte konkreetset alaliiki
 reguleeriva eriseaduse sätted otseselt ei käsitle menetluse peatamise võimalusi, on menetluse
 peatamine kooskõlas haldusmenetluse üldpõhimõtetega olukorras, kus menetluse jätkamine
 tooks kaasa asja ebaõige otsustamise. Riigikohus on mitmes lahendis rõhutanud, et menetluse
 peatamise otsus peab aitama kaasa asja õigele otsustamisele. Kuna vaidemenetlusele laieneb
 haldusmenetluse uurimispõhimõte ja haldusorgani selgitamiskohustus, saab igaüks ka
 õigusabi kasutamata esitada vaide sellest sõltumata, kas tal on vastavaid eriteadmisi ja
 kogemusi. Haldusmenetluse seaduse (HMS) § 78 kohaselt peab haldusorgan aitama
 kõrvaldada vaides puudused või andma isikule 10-päevase tähtaja puuduste kõrvaldamiseks.
 HMS § 6 järgi on haldusorgan kohustatud välja selgitama menetletavas asjas olulise
 tähendusega asjaolud ja vajaduse korral koguma selleks tõendeid omal algatusel. Kuivõrd
                                                                                     3-16-237

taotleja on esitanud haldusorganile vaide, on ta olnud suuteline oma õiguste kaitseks
haldusorgani poole vaidega pöörduma. Asjaolu, et vaie on puudustega, ei tingi vajadust
õigusabi korras õigusteadmistega esindaja määramiseks. Taotlejale on selgitatud vaide
puudusi ja antud juhtnöörid nende kõrvaldamiseks. Seetõttu on perspektiiv vaidemenetluses
riigi õigusabi saamiseks vähene ja vaidemenetluse peatamine ei ole põhjendatud.
4. Taotleja esitas 01.02.2016 Tallinna Halduskohtule esialgse õiguskaitse taotluse
vaidemenetluse peatamiseks. Menetluse jätkamine ja otsuse tegemine võib kaasa tuua isikute
õiguste ja huvide ülemäärase riive.


KOHTU PÕHJENDUSED
5. Halduskohtumenetluse seadustiku (HKMS) § 249 lg 1 ls 1 järgi võib kohus kaebaja
põhjendatud taotluse alusel või omal algatusel teha igas menetlusstaadiumis määruse kaebaja
õiguste esialgse kaitse kohta, kui vastasel juhul võib kaebaja õiguste kaitse kohtuotsusega
osutuda oluliselt raskendatuks või võimatuks. Viidatud paragrahvi lõike 2 kohaselt võib
esialgse õiguskaitse taotluse esitada halduskohtule ka vaidemenetluse ajal.
6. Eeltoodust nähtuvalt saab esialgse õiguskaitse taotluse esitada kohtule kas
kohtumenetluse või vaidemenetluse ajal. Kohtule esitatud materjalidest nähtuvalt on taotleja
pöördunud Tallinna Vangla poole vaidega, millest võib järeldada, et ta soovib vaidlustada
Tallinna Vangla direktori 28.12.2015 käskkirja nr 135 osas, millega muudeti Tallinna Vangla
kodukorra p 12.2 kolmandat lauset.
7. Esialgse õiguskaitse eesmärk on tagada põhivaidluse tulemuslik lahendus juhuks, kui
taotleja suhtes tehakse positiivne lahend. Käesolevas asjas on taotleja pöördunud vangla poole
vangla kodukorra punkti muutmise tõttu ja sellest tulenevalt saaks ta esitada esialgse
õiguskaitse taotluse üksnes põhivaidluse eesmärgist lähtuvalt ehk taotleda näiteks muudetud
kodukorra punkti kehtivuse peatamist. Sellist nõuet kaebaja kohtule esitanud ei ole. Kaebaja
taotleb haldusmenetluse käigus menetluse peatamist, kuid seesuguse nõudega kohtu poole
pöördumist HKMS ette ei näe. Vaidluse ese on siiski kodukorras muudatuse kehtestamine ja
sellest lähtuvalt peab esialgse õiguskaitse abinõu olema seotud otseselt kodukorra
muutmisega. Vaidemenetluse peatamise taotlus seda kindlasti ei ole.
8. Haldusmenetluse peatamine või peatamata jätmine on menetlustoimingud, mida saab
kohtus vaidlustada koos lõpliku haldusaktiga, mitte iseseisvalt, antud juhul koos
vaideotsusega. HKMS § 45 lg 3 järgi võib menetlustoimingu peale ilma haldusakti või lõpliku
toimingu vaidlustamiseta esitada kaebuse, kui see rikub kaebaja mittemenetluslikke õigusi,
sõltumata haldusaktist või lõplikust toimingust, või kui menetlustoimingu õigusvastasus
tingiks vältimatult kaebaja õigusi rikkuva haldusakti andmise või lõpliku toimingu tegemise.
Isegi kui tõlgendada esialgse õiguskaitse taotlust mh kaebusena menetlustoimingu peale,
puudub taotlejal antud juhul sellise kaebuse esitamise õigus. Isegi kui vangla otsus
vaidemenetlust mitte peatada on õigusvastane, ei too see vältimatult kaasa taotleja õigusi
rikkuva haldusakti andmist. Samuti ei nähtu taotleja mittemenetluslike õiguste rikkumist.
Vangla on juhtinud taotleja tähelepanu vaides esinevatele puudustele ja andnud talle
võimaluse need kõrvaldada. Vangla kodukorra vaidlustamine vaidemenetluses ei ole vaidlus,
milles taotleja ei suudaks ilma professionaalse esindajata osaleda. Vangla peab lahendama
vaide õigusaktidele tuginevalt olenemata sellest, kas taotleja on osanud õigetele normidele
viidata. Samuti on vanglal haldusorganina HMS §-st 6 tulenev uurimiskohustus ja §-st 36
tulenev selgitamiskohustus. Seega ei jää taotleja õigused vaidemenetluses esindaja puudumise
tõttu kaitseta. Kui vangla jätab taotleja vaide rahuldamata, on taotlejal õigus pöörduda
kaebusega halduskohtu poole. Ka halduskohtumenetluses on kinnipeetavad suutnud


                                                                                         2(3)
                                                                                        3-16-237

menetluses osaleda ja oma seisukohti esitada ilma professionaalse esindaja abita.
Halduskohtul on ulatuslik uurimis- ja selgitamiskohustus ning kohus peab leidma ise asja
lahendamiseks õiged õigusnormid. Seega ei jää taotleja õigused kohtumenetluses kaitseta
põhjusel, et tal puuduvad õigusalased teadmised ja kohtumenetluses osalemise kogemus.
Eeltoodust järeldub, et vaidemenetluse ega ka hilisema võimaliku kohtulahenduse tulemus ei
sõltu sellest, kas maakohus määrab kaebajale riigi õigusabi korras esindaja või mitte. Kuna
sellest ei sõltu asja lahendus, siis puudub taotlejal HKMS § 45 lg 3 alusel õigus
menetlustoimingut vaidlustada ja sellega seonduvalt esialgse õiguskaitse kohaldamist
taotleda.
9.   Eelneva põhjal tuleb taotleja esialgse õiguskaitse taotlus läbivaatamatult tagastada.


/allkirjastatud digitaalselt/
Reelika Lind
Kohtunik




                                                                                             3(3)

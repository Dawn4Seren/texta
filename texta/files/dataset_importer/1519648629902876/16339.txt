                     KOHTUMÄÄRUS
Kohus                                      Tallinna Ringkonnakohus

Kohtuasja number                           2-14-34806

Määruse tegemise aeg ja koht               05.05.2016, Tallinn

Kohtukoosseis                              Reet Allikvere, Ande Tänav, Kaupo Paal

Kohtuasi                                   AS HERT-TRANSPORT hagi AVL Trans OÜ
                                           vastu veotasu 1200 euro ja viivise saamiseks

                                           1354,44 eurot
Tsiviilasja hind apellatsioonimenetluses

Vaidlustatud kohtulahend                   Harju Maakohtu 31.03.2016 otsus

Kaebuse esitaja ja kaebuse liik            AVL Trans OÜ apellatsioonkaebus

Menetlustoiming                            Apellatsioonkaebuse      menetlusse     võtmisest
                                           keeldumine

Menetlusosalised ja nende esindajad        Hageja: AS HERT-TRANSPORT (registrikood
                                           10254061, asukoht Sireli tn 5-1, Põlva linn, Põlva
                                           maakond 63303), lepinguline esindaja Liina
                                           Karlson
                                           Kostja: AVL Trans OÜ (registrikood 11785286,
                                           asukoht Sõpruse pst 208-92, 13416 Tallinn),
                                           seaduslik esindaja juhatuse liige Aleksei Lebedev
Menetluse liik                             Kirjalik menetlus


RESOLUTSIOON:

  1. Keelduda AVL Trans OÜ apellatsioonkaebuse menetlusse võtmisest.
  2. Teatada    apellatsioonkaebuse     menetlusse    võtmata jätmisest           kõigile
     menetlusosalistele määruse ärakirja kättetoimetamisega.

Edasikaebamise kord ja selgitused
Määruse peale võib esitada Riigikohtule määruskaebuse 15 päeva jooksul määruse ärakirja
kättetoimetamisest alates.
Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel. Menetlusosaline võib ise esitada Riigikohtule
menetlusabi saamise taotluse, samuti seisukohti ja vastuväiteid teise menetlusosalise kaebuse või
muu taotluse kohta.

Asjaolud
01.04.2015 esitas AS HERT-TRANSPORT (hageja) Harju Maakohtule hagi AVL Trans OÜ
(kostja) vastu, milles palus mõista kostjalt välja põhivõla 1200 eurot, viivise 66,48 eurot
(perioodi 28.06.2014 - 01.04.2015 eest) ja alates 02.04.2015 viivise määras 0,02% päevas ning
jätta menetluskulud kostja kanda.

Hagiavalduse kohaselt sõlmisid 20.05.2014 pooled veolepingu sõiduauto Porsche Cayenne
2007 vedamiseks marsruudil Eestist (Tallinnast) Hispaaniasse (Malaga). Kostja pidi tasuma
veo eest 1200 eurot. 21.05.2014 kell 23:00 laaditi sõiduauto hageja treilerile ning 03.06.2014
kell 09:00 oli sõiduk toimetatud sihtkohta. Hageja esitas 08.06.2014 kostjale arve nr
140261XV1, maksetähtajaga 27.06.2014, kuid kostja ei ole arvet tasunud. Kostja juhatuse
liikme Aleksei Lebedevi poolt saadetud SMS-ide väljavõtetest telefoninumbrilt xxxxxxx
nähtub kokkulepe veolepingu sõlmimiseks ja veoteenuse osutamiseks ning saamiseks.
20.05.2014 kell 13:07 saatis kostja hagejale järgmise sisuga sõnumi: “Tallinn, Rae vald, Peetri
alevik, Läike tee 3c, Mr.cap. 21.05 16-18:00 Ok”. Nimetatud sõnumiga saatis kostja hagejale
aadressi, kust hageja pidi võtma peale kostja sõiduki. “Mr.cap” tähendab Läike teel asuva
ettevõtte nime, kuhu juurde pidi hageja treileriga sõitma. Lisaks oli sõnumis kuupäev ja
kellaaeg, millal pidi laadimine toimuma, st 21.05.2014 kella 16 ja 18 vahel. 20.05.2014 kell
21:05 saatis hageja kostjale järgmise sisuga sõnumi: “E XXXXXX”. Hageja saatis kostjale
hageja autojuhi nime ja numbri nende omavaheliseks suhtlemiseks. 21.05.2014 toimus sõiduki
laadimine treilerile eelnimetatud aadressil. 22.05.2014 kell 10:36 hakkas treiler liikuma suunal
Tallinn – Malaga. 03.06.2014 kell 22:00 jõudis treiler Malagasse, kus kaup laaditi maha. Kauba
võttis vastu Johanna nimeline naisterahvas, kes kirjutas CMR-le ka oma allkirja. 07.06.2014
kell 01:00 saatis kostja hagejale järgmise sisuga sõnumi: “Saada arve ja CMR koopia email
XXX kokku 1200eur. (1000+km) Raamatupidaja maksab ära!”. Saadetud SMS-ga soovis kostja
arvet ja CMR-i, et tasuda transporditeenuse eest summas 1200 eurot.

Kostja hagi ei tunnistanud ja palus jätta selle rahuldamata. Kostja ei ole sõlminud hagejaga
veolepingut sõiduauto vedamiseks marsruudil Tallinn-Hispaania. Samuti ei ole kostja teadlik
viidatud sõiduautost, sõiduk ei kuulu kostjale. Hageja poolt arve koostamine ja selle kostjale
esitamine ei tõenda veoteenuselepingu sõlmimist ja vastav arve osutatud teenuse tellimist kostja
poolt. Kostja ei pea maksma teenuse eest, mida ta tellinud pole. Seetõttu ei ole põhjendatud ka
viivisenõue.

31.03.2016 otsusega rahuldas Harju Maakohus hagi ja mõistis kostjalt hageja kasuks välja
põhivõla 1200 eurot, viivise 66,48 eurot ja alates 02.04.2015 viivise määras 0,02% põhivõlalt
päevas kuni põhinõude täitmiseni, kuid mitte rohkem kui 1133,52 eurot. Menetluskulud jättis
maakohus kostja kanda ja mõistis kostjalt hageja kasuks menetluskuluna välja 1388 eurot.
Kohus leidis, et vaidluse lahendamisel tuleb kohaldada rahvusvahelise kaupade autoveolepingu
konventsiooni (CMR) sätteid, sest antud juhul on kauba vastuvõtmiseks ja üleandmiseks
ettenähtud kohad eri riikides. Kuna CMR-i mõtteks ei ole välistada veolepingu poolte muid
lepingust ja siseriiklikust õigusest tulenevaid nõudeid teineteise vastu, tuleb veolepingule
kohaldada lisaks ka siseriiklikku õigust. Kohtule esitatud CMRis on saatjana märgitud Tallinn,
muud andmed saatja kohta puuduvad. CMR-ist ei nähtu, et kostja oleks nimetatud kauba
saatjaks, samuti puudub CMR-il kostja kui kauba saatja allkiri või tempel (t.lk 35, 112). Kohus

                                                                                              2
viitas Riigikohtu lahenditele nr 3-2-1-143-08 ja 3-2-1-56-06, milles kohus on asunud
seisukohale, et saatedokumendi puudumine ei tähenda veel iseenesest veolepingu puudumist.
Saatedokumendi puudumine ei välista kauba saatja kindlakstegemist ka muude tõendite alusel.
Maakohtu hinnangul on muude tõendite alusel võimalik asuda seisukohale, et pooled on
vahetanud tahteavaldusi, mille tulemusena on nende vahel sõlmitud veoleping TsÜS § 67 lg 2,
§ 68 lg 1 ja VÕS § 9 lg 1 järgi. Seejuures tugines kohus hageja esitatud väljavõtetele kostja
juhatuse liikme Aleksei Lebedevi poolt saadetud SMS-idest telefoninumbrilt xxxxxxx ja leidis,
et seega on alusetu kostja 02.03.2016 istungil väidetu, et hageja tegelikult teenust ei osutanud,
kuna ta ei ilmunud õigeaegselt kohale. Hageja esitas ka talle edastatud foto Hispaanias garaažis
olevast sõidukist (t.lk 128). Kohus leidis, et hageja esitatud tõenditest saab kogumis teha
järelduse, et hageja on täitnud kostja poolt tellitud sõiduki veo Tallinnast Malagasse. Kohus
nõustus hagejaga selles, et sõiduauto ei pea kuuluma kostjale, kuna veetav kaup ei pea kuuluma
tellimuse esitajale. Kuna tuvastamist leidis, et pooled on sõlminud veolepingu ja hageja on
veoteenust teostanud, on kostja kohustatud hagejale osutatud veoteenuse eest tasuma. Veotasu
suurust 1200 eurot kinnitab kostja seaduslik esindaja saadetud SMS-is.

29.04.2016 esitatud apellatsioonkaebuses palub kostja jätta hagi rahuldamata. Kostja ei tunnista
hageja väitel 20.05.2014 sms-i kaudu sõlmitud veolepingut, kuna tehingut ei toimunud.
Laadimist ei toimunud, sest hageja ei tulnud 21.05.2014 määratud kohale, ei laadinud auto ja
kostja ei näinud autojuhti. Kostjale on mõistmatu, kuidas peab kostja, kes ei tea midagi autost
Porshe Cayenne, ei tea seda kes on auto vastu võtnud, kuid ikkagi peab maksma. Kostja ei ole
sõlminud hagejaga veolepingut, kus kaup on Porshe Cayenne. Kostja tunnistab ainult, et oli
dialoog sms-i teel. Transporteerimise tehingut ei toimunud. Hageja poolt arve koostamine ja
CMR esitamine, kui seda on võimalik CMR-ina nimetada, ja selle kostjale esitamine ei tõenda
veoteenuselepingu sõlmimist ja vastav arve osutatud teenuse tellimist ja teenuse osutamist.

Määruse põhjendused
Ringkonnakohus leiab, et kooskõlas TsMS § 638 lõikega 1 tuleb apellatsioonkaebuse
menetlusse võtmisest keelduda.

Ringkonnakohus ei pea TsMS § 637 lõike 2¹ järgi lihtmenetluse asjas esitatud
apellatsioonkaebust menetlema, v.a. juhul, kui maakohtu otsuses on antud luba
edasikaebamiseks või kui menetlusse võtmise otsustamisel on ringkonnakohtule ilmne, et
maakohus on otsuse tegemisel selgelt ebaõigesti kohaldanud materiaalõiguse normi, rikkunud
menetlusõiguse normi või ebaõigelt hinnanud tõendeid ning mõni eelnenud põhjus võis kaasa
tuua ebaõige kohtulahendi.

TsMS § 405 lõike 1 esimese lause kohaselt menetleb kohus hagi oma õiglase äranägemise
kohaselt lihtsustatud korras, järgides üksnes samas seadustikus sätestatud üldisi
menetluspõhimõtteid, kui tegemist on varalise nõudega hagiga ja hagihind ei ületa summat, mis
arvestatuna põhinõudelt vastab 2000 eurole ja koos kõrvalnõuetega 4000 eurole. Käesoleval
juhul esitas hageja kohtusse hagi põhivõla 1200 euro, sissenõutavaks muutunud viivise 66,84
euro ja edasiulatuva viivise väljamõistmiseks. Seega on hagi hinnaks maakohtu poolt määratud
1354,44 eurot. Kuna tegemist on varalise nõudega hagiga ja hageja rahaline nõue ei ületa
summat, mis arvestatuna koos viivisenõudega vastab 4000 eurole, on tegemist lihtmenetluse
asjaga TsMS § 405 lg 1 järgi ja seetõttu on edasikaebeõigus piiratud. Vaidlusaluses asjas ei ole
maakohus kooskõlas TsMS § 442 lõikega 10 andnud luba otsuse edasikaebamiseks. Asjaolu, et
maakohus täitis seadusest tuleneva nõude ja lisas kohtuotsusele edasikaebamise korda käsitleva
selgituse, ei ole edasikaebamise loa andmine TsMS § 637 lg 2¹ tähenduses.


                                                                                               3
Ringkonnakohtu hinnangul ei esine TsMS § 637 lõikes 2¹ sätestatud aluseid
apellatsioonkaebuse menetlusse võtmiseks. Vaidlusaluses asjas tehtud hagi rahuldav otsus ei
ole maakohtu poolt selgelt ebaõigesti kohaldatud materiaalõiguse normi tagajärg, samuti ei ole
maakohus rikkunud menetlusõiguse normi ega selgelt ebaõigesti hinnanud tõendeid.
Ringkonnakohtu hinnangul ei saa erinevalt kaebuses väidetust lugeda, et poolte vahel ei ole
veolepingut sõlminud. Maakohus on asjas esitatud tõendite hindamisel õigesti järeldanud, et
pooled on vahetanud tahteavaldusi, mille tulemusena on nende vahel sõlmitud veoleping ja et
hageja on veoteenust osutanud. Kostja ei ole apellatsioonkaebuses esitanud põhjendusi, mis
annaksid alust vastupidise väitmiseks. Eeltoodust tulenevalt puudub ringkonnakohtul alus
apellatsioonkaebuse menetlusse võtmiseks.

Kuivõrd kostja apellatsioonkaebus on kohtule esitatud elektrooniliselt, puudub käesoleva
määrusega kaebuse menetlusse võtmisest keeldumisel vajadus tagastada kaebus selle esitajale.



(allkirjastatud digitaalselt/       (allkirjastatud digitaalselt)   (allkirjastatud digitaalselt)
Reet Allikvere                      Ande Tänav                      Kaupo Paal




                                                                                                    4

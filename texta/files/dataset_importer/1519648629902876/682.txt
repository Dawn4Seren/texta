                                        TAGASELJA
                              KOHTUOTSUS
                                 EESTI VABARIIGI NIMEL


Kohus                              Viru Maakohus

Kohtunik                           Marika Leimann

Otsuse avalikult teatavaks
tegemise aeg ja koht               15.12.2016, Rakvere kohtumaja

Tsiviilasja number                 2-16-5183

Tsiviilasi                         AS SEB Pank hagi Tiiu Kaunissaar vastu võla nõudes

Menetlusosalised, esindajad        HAGEJA AS SEB Pank, rk 10004252, asukoht Tornimäe 2,
                                   Tallinn; esindaja Martin Velling

                                   KOSTJA T K, ik xxxx, tegelik elukoht teadmata

                                   Kirjalik menetlus
                                   Hagi hind 15084,76 eurot

RESOLUTSIOON

1. Hagi rahuldada tagaseljaotsusega.

2. Välja mõista kostjalt T K hageja AS SEB Pank kasuks laenulepingust nr. L080000310
tulenev põhivõlg summas 7542,38 eurot ja viivised summas 7542,38 eurot, kokku 15084,76
eurot.

3. Jätta hageja AS SEB Pank menetluskulud kostja T K kanda ja välja mõista T K AS SEB
Pank kasuks riigilõivu katteks 700 eurot.

4. Jätta kostja menetluskulud tema enda kanda.

5. Tagaseljaotsus kuulub täitmisele viivitamatult.

Edasikaebamise kord

Kohtuotsusele on hagejal õigus esitada apellatsioonkaebus kohtuotsuse kättetoimetamisest
arvates Tartu Ringkonnakohtule 30 päeva jooksul. Kui apellant soovib asja arutamist
kohtuistungil, peab ta seda apellatsioonkaebuses märkima. Vastasel juhul loetakse, et ta on
nõus asja lahendamisega kirjalikus menetluses (TsMS § 442 lg 6, § 633 lg 7).
Kostjal on õigus esitada 30 päeva jooksul tagaseljaotsuse kättesaamisest või avaliku
kättetoimetamise korral tagaseljaotsusest või selle täitmiseks algatatud täitemenetlusest
teadasaamisest TsMS § 416 nõuetele vastav kaja menetluse taastamiseks. Kajale tuleb lisada
kõik vajalikud dokumendid asja ettevalmistamise lõpuleviimiseks (TsMS § 394 ja TsMS § 416).
Kaja esitamisel tuleb kostjal tasuda kautsjonina summa, mis vastab riigilõivule poolelt hagihinnalt,
kuid mitte vähem kui 100 eurot ja mitte rohkem kui 1500 eurot, mis tuleb kanda
Rahandusministeeriumi arvelduskontole nr EE571010220229377229 AS-is SEB Pank või
arvelduskontole nr EE062200221059223099 AS-is Swedbank või nr EE513300333522160001
Danske Bank AS Eesti filiaalis, märkides selgitusse tsiviilasja numbri.
Kohus selgitab, et vastavalt TsMS § 187 lg 6 peab menetlusabi taotlemise korral menetlusabi taotleja
seaduses sätestatud tähtaja järgimiseks tegema tähtaja kestel ka menetlustoimingu, mille tegemiseks
ta menetlusabi taotleb, eelkõige esitama kaebuse. Kaebuse põhjendamiseks või riigilõivu tasumiseks
või kaebuses esineva sellise puuduse kõrvaldamiseks, mis on seotud menetlusabi taotlemisega, annab
kohus sellisel juhul mõistliku tähtaja pärast menetlusabi andmise taotluse lahendamist, kui nimetatud
taotlus ei olnud esitatud põhjendamatult või tähtaja pikendamise eesmärgil. See ei välista
menetlustähtaja ennistamist.

Hageja nõuded

AS SEB Pank esitas 01.04.2016 Viru Maakohtule hagi T K vastu võlgnevuse nõudes. Hagiavalduse
kohaselt sõlmisid pooled 09.01.2008 laenulepingu nr L080000310, mille kohaselt väljastas hageja
kostjale laenu 63565 eurot. Lepingu punkti 5.2 kohaselt kohustus kostja tagastama laenu ja tasuma
intresse annuiteedi alusel arvestatud maksetena iga kuu 10. päeval, esimese maksega 10.02.2008.
Vastavalt lepingu punktile 5.1 oli laenutähtpäevaks 09.01.2023. Intressimääraks lepiti vastavalt
lepingu punktile 4.1 kokku 6 kuu euribor + 0.500% aastas. Lepingu punktile 17.3 a) kohaselt
kohustus kostja tagama tasutavate maksete tähtpäevadel lepingus märgitud kontol maksete
tegemiseks vajaliku raha olemasolu hiljemalt vastava makse tähtpäeval kell 18.00. Kostja nimetatud
kohustust nõuetekohaselt ei täitnud. Lepingu punkti 15.5 järgi oli hagejal õigus nõuda kostjalt
lepingu alusel tehtavate laenu tagasimaksete mittetähtaegsel tasumisel viivist seaduses lubatud
maksimaalses määras. Kuna kostja lepingust tulenevat laenu tagastamise ja intresside tasumise
kohustust nõuetekohaselt ei täitnud, saatis hageja kostjale korduvalt teateid võlgnevuse tasumiseks
ja 04.04.2013 saatis hageja kostjale lepingu erakorralise ülesütlemise teate, nõudes kõigi maksete
tasumist hiljemalt 25.04.2013. Kostja oli lepingust tulenevate maksetega viivituses rohkem kui kolm
osamakset. Ühtlasi pakkus hageja kostjale võimalust läbirääkimiste pidamiseks. Kostja lepingu
erakorralise ülesütlemise teates nimetatud kuupäevaks võlgnevust ei tasunud ega võtnud hagejaga
ühendust võimalike läbirääkimiste pidamise osas, mille tulemusena hageja ütles lepingu
erakorraliselt üles 26.04.2013. Hageja leiab, et kostja on lepingut rikkunud – jättes tagamata lepingus
kokkulepitud maksepäeval ning arvelduskontol vaba raha olemasolu ning ei ole hagi esitamise päeva
seisuga lepingu alusel väljastatud laenu ning sellega kaasnevaid kõrvalkohustusi hagejale tagastanud.
Hagiavalduse esitamise seisuga on lepingust tulenev võlgnevus kokku 15084,76 eurot, millest
põhiosa moodustab 7542,38 eurot ja viivised summas 7542,38 eurot. Hageja on arvestanud viiviseid
alates 12.03.2012 – 31.03.2016 kokku summas 10176,61 eurot, kuid esitab käesolevaga ainult
põhinõude koos samas summas viivise nõudega.

Tuginedes VÕS § 8 lg 2, § 76 lg 1, § 82 lg 2, § 100, § 101 lg 1 p 4 ja 6, § 113, § 396 lg 1 ja § 416
palub hageja kostjalt T K´elt AS SEB Pank kasuks laenulepingust nr L080000310 tekkinud
võlgnevus summas 15084,76 eurot ning menetluskulud. Hageja menetluskuludeks on riigilõiv
summas 700 eurot.

Kostja vastuväited
Hagiavalduses märgitud aadressil kostja ei ela. Menetluse käigus on Politsei- ja Piirivalveamet
kohtunõude vastusena teatanud, et kostja elukohaks on xxxx. Kohtul ei õnnestunud
menetlusdokumente eelmärgitud aadressidel kostjale kätte toimetada. Kostjale on hagimaterjalid
kätte toimetatud TsMS § 317 lg 12 ja lg 3 kohaselt avaldamisega Ametlikes Teadaannetes 08.11.2016.
Kostjat on kohustatud hagile vastama 14 päeva jooksul alates teate avaldamisest ning hoiatatud
TsMS § 407 tagajärgede eest. Kostja kirjaliku vastust hagiavaldusele ei esitanud. Kohus on teatanud,
et teeb kohtulahendi teatavaks 15.12.2016.

Kohtu kohaldatud seadused, tuvastatud asjaolud, järeldused, tõendid

Kohus leiab, et hagi on põhjendatud, tõendatud ja kuulub rahuldamisele hageja poolt hagis näidatud
asjaoludel ja ulatuses tagaseljaotsusega.

Kostja ei ole oma lepingulisi kohustusi põhjendamatult nõuetekohaselt täitnud.

Võlaõigusseaduse (VÕS) § 76 kohaselt kohustus tuleb täita vastavalt lepingule või seadusele VÕS §
77 kohaselt peab võlgnik kohustuse täitma lepingule vastava kvaliteediga.
VÕS § 82 kohaselt kui kohustuse täitmise tähtpäev on kindlaks määratud või tuleneb võlasuhte
olemusest, tuleb kohustus täita sellel tähtpäeval. VÕS § 85 kohaselt võlgnik peab kohustuse täitma
lepinguga kindlaksmääratud kohas.
VÕS § 101 lg 1 p 1, 6 kohaselt kui võlgnik on kohustust rikkunud, võib võlausaldaja nõuda kohustuse
täitmist ning rahalise kohustuse täitmisega viivitamise korral nõuda viivist.
VÕS § 94 ja 113 kohaselt tuleb lepinguliselt kohustuselt tasuda vastavalt lepingule intressi ja viivist.
VÕS § 396 lg 1 kohaselt laenulepinguga kohustub üks isik (laenuandja) andma teisele isikule
(laenusaaja) rahasumma või asendatava asja (laen), laenusaaja aga kohustub tagasi maksma sama
rahasumma või tagastama sama liiki asja samas koguses ja sama kvaliteediga.

TsMS § 407 lg 1 kohaselt kohus võib hageja taotlusel hagi tagaseljaotsusega rahuldada hagiavalduses
märgitud ja asjaoludega õiguslikult põhjendatud ulatuses, kui kostja, kellele kohus on määranud
vastamise tähtaja, ei ole tähtaegselt vastanud, isegi kui hagi toimetati kostjale kätte välisriigis või kui
see toimetati kätte avalikult. Sel juhul loetakse hageja esitatud faktilised väited kostja poolt
omaksvõetuks. TsMS § 394 lg 5 kohaselt hagile vastuse esitamise tähtaeg peab olema vähemalt 14
päeva hagi kättetoimetamisest alates. Seda tähtaega on järgitud.

Kohus edastas kostjale kohtunõude hagiavaldusele kirjaliku vastuse esitamiseks 14 päeva jooksul
alates Ametlikes Teadaannetes teate avaldamisele järgnevast päevast arvates. TsMS § 317 lg 5
kohaselt loetakse dokument avalikult kättetoimetatuks 15 päeva möödumisel väljavõtte väljaandes
Ametlikud Teadaanded ilmumise päevast. Teade avaldati 08.11.2016 ja loeti kättetoimetatuks
23.11.2016, seega tuli kostjal vastus esitada hiljemalt 07.12.2016.

TsMS § 407 lg 3 kohaselt võib tagaseljaotsuse TsMS § 407 lg 1 nimetatud juhul teha kohtuistungit
pidamata. TsMS § 468 lg 1 p 2 alusel tunnistab kohus tagaseljaotsuse omal algatusel tagatiseta
viivitamata täidetavaks.

Hagi on tõendatud hagis esitatud asjaoludega ja õigusliku põhjendusega.

Menetluskulud

TsMS § 173 lg 1 kohaselt esitab asja menetlenud kohus menetluskulude jaotuse menetlusosaliste
vahel kohtuotsuses või menetlust lõpetavas määruses. TsMS § 174 lg 2 kohaselt maakohus määrab
menetluskulude rahalise suuruse kindlaks kohtuotsuses või menetlust lõpetavas määruses, kui
menetluskulude kindlaksmääramine ei takista kohtuotsuse või menetlust lõpetava määruse tegemist.
TsMS § 162 lg 1 kohaselt hagimenetluse kulud kannab pool, kelle kahjuks otsus tehti.

Kuna hagi rahuldatakse, siis jätab kohus menetluskulud kostja kanda. Hageja palub kostjalt välja
mõista riigilõivu summas 700 eurot. Kohus on seisukohal, et tasutud riigilõivu näol on tegemist
põhjendatud ja vajaliku kulutusega, mis tuleb hagejale kostja poolt hüvitada. Hageja on tasunud
nõudelt riigilõivu seaduses ettenähtud määras lähtudes hagihinnast.

Eeltoodu alusel mõistab kohus kostjalt hageja kasuks välja menetluskulud summas 700 eurot.
Kostja menetluskulud jäävad kostja enda kanda.

(allkirjastatud digitaalselt)
Marika Leimann
Kohtunik

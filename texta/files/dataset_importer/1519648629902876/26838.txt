                                                           Tsiviilasi nr 2-13-39445




                          KOHTUOTSUS
                                Eesti Vabariigi nimel

Kohus                         Tallinna Ringkonnakohus

Kohtukoosseis                 Krista Kirspuu, Ulvi Loonurm, Kaupo Paal

Otsuse tegemise aeg ja koht   08.01.2016, Tallinn

Tsiviilasja number            2-13-39445

Tsiviilasi                    Osaühingu Flashpoint hagi OÜ SoeAuto ja OÜ AutoComfort
                              vastu töövõtulepingu poole tuvastamiseks ja võlgnevuse
                              väljamõistmiseks

Vaidlustatud kohtulahend      Harju Maakohtu 25.05.2015.a otsus

Tsiviilasja hind              7629,67 eurot
apellatsioonimenetluses

Kaebuse esitaja ja kaebuse    OÜ SoeAuto apellatsioonkaebus
liik

Menetlusosalised ja nende     Hageja (apellatsioonimenetluses vastustaja): osaühing
esindajad                     Flashpoint (registrikood 11429255), tehinguline esindaja
                              vandeadvokaat Meelis Pirn

                              Kostja (apellatsioonimenetluses apellant): OÜ SoeAuto
                              (registrikood 10558186)

Menetluse liik                Kirjalik menetlus

RESOLUTSIOON:
  1. Harju Maakohtu 25.05.2015.a otsus tühistada osas, milles maakohus mõistis OÜ-
     lt SoeAuto välja rahasummad, jättis menetluskulud OÜ SoeAuto vastu esitatud
     hagiasjas OÜ SoeAuto kanda ja mõistis OÜ-lt SoeAuto hageja kasuks välja
     menetluskulu summas 4955 eurot. Saata tühistatud osas tsiviilasi uueks
     arutamiseks Harju Maakohtule. Muus osas jätta maakohtu otsus muutmata.
  2. OÜ SoeAuto apellatsioonkaebus rahuldada osaliselt.
  3. Otsuse peale võib kassatsiooni korras edasi kaevata, esitades kaebuse vahetult
     Riigikohtule 30 päeva jooksul otsuse kassaatorile kättetoimetamisest, kuid mitte
     pärast viie kuu möödumist otsuse avalikult teatavaks tegemisest. Hagimenetluses
     Riigikohtus võib menetlusosaline menetlustoiminguid teha ning avaldusi ja
     taotlusi esitada üksnes vandeadvokaadi vahendusel. Menetlusosaline võib ise


                                                                                 1(18)
                                                                     Tsiviilasi nr 2-13-39445

       esitada Riigikohtule menetlusabi saamise taotluse, samuti esitada teise
       menetlusosalise kaebuse või muu taotluse kohta seisukohti ja vastuväiteid.
       Menetlusabi andmise taotlus ei peata seaduses sätestatud ega kohtu poolt
       määratud tähtaja kulgemist. Seaduses sätestatud tähtaja järgimiseks peab
       menetlusabi taotleja tegema tähtaja kestel ka menetlustoimingu, mille tegemiseks
       ta menetlusabi taotleb.

Hagi ja selle aluseks olevad asjaolud
1.      27.08.2013.a esitas hageja kohtule hagi kostja vastu põhivõlgnevuse 6639,60 euro ja
viivise väljamõistmiseks. 31.10.2013.a esitas hageja tulenevalt kostja vastuväidetest taotluse
kaasata kostjana menetlusse AutoComfort OÜ ja mõista põhivõlgnevus 6639,60 eurot ja viivis
alternatiivselt välja ka temalt. Taotluse põhjenduste kohaselt on kostja vastuses kohtule
teatanud, et hagi on esitatud vale isiku vastu, sest hageja oli lepingulises suhtes mitte kostjaga,
vaid AutoComfort OÜ-ga. 13.11.2013.a esitas hageja hagiavalduse täpsustuse, mille faktiliste
asjaolude kirjelduses peab ta kostja all silmas kostjat või alternatiivselt AutoComfort OÜ-d.
01.04.2015.a kohtuistungil täiendas hageja nõuet mõista põhivõlg ja viivis kostjatelt välja
solidaarselt.

Hagiavalduse kohaselt pöördus kostja 2012.a teises pooles hageja poole Tallinnas, Lüli 1 asuval
objektil poolelioleva ehitise ehitustööde hinnapakkumise saamiseks ja lepingu sõlmimiseks.
Pooled pidasid läbirääkimisi objekti puudutava hinnapakkumise ja lepingu üle, kuid kogu
objekti kui terviku osas kokkuleppele ei jõutud ning lepingut kogu objekti puudutavate tööde
osas ei sõlmitud. Kostja seaduslik esindaja TL teatas hagejale 07.09.2012.a e-kirjas, et kostja
soovib hagejalt tellida vaid nn esimese etapi töid. Vastavalt kostja soovile koostas hageja nende
tööde kohta hinnapakkumise, mis sisaldas Lüli 1 objektil aia vundamendi betoneerimist,
kaablitorude pikendamist, sissekäigu treppide aluse, soojustuse ning armeerimise-
betoneerimise töid, panduse aluse, soojustuse ning armeerimise-betoneerimise töid, samuti
kolme ukse montaaži-demontaaži, palede viimistlustöid, majataguste rõdude plaatide ja
vundamendiga seotud töid. Hinnapakkumise kohaselt oli esimese etapi tööde maksumus 4544
eurot (koos käibemaksuga). Lisaks hinnapakkumises kajastatud töödele leppisid pooled samal
ajal suuliselt kokku ka mullatööde maksumuses summas 1900 eurot. Hageja poolt objektil
kostja tellimusel tehtavate tööde maksumus oli kokku 7732,8 eurot (koos käibemaksuga).
Kostja aktsepteeris hageja hinnapakkumist ega ole seda vaidlustanud, kirjalikku lepingut
pooled ei sõlminud. Hageja alustas hinnapakkumise alusel töid 19.09.2012.a ning esimene osa
töödest oli valmis 26.09.2012.a, mille kohta esitas hageja kostjale tööde vastuvõtmiseks e-posti
teel 02.10.2012.a akti. Hinnapakkumise alusel tehtavatest töödest teise osa ja maatöödega
alustas hageja 10.10.2012.a. Tööd lõpetati 18.10.2012.a ning kostjale edastati kõigi teostatud
tööde akt 18.10.2012.a. Kostja ei teavitanud õigeaegselt ega piisavalt selgelt töö puudustest.
Kostja keeldus alusetult tööde vastuvõtmisest, teatades hagejale kolmest töödes esinevast
puudusest, mille kõrvaldamist ta soovis. Teistele võimalikele puudustele kostja hageja poolt
saadetud tööde esimeses osa vastuvõtmise 02.10.2012.a aktis ei viidanud. Hageja kõrvaldas
kostja osundatud puudused ning esitas tellijale uuesti akti tööde vastuvõtmiseks 08.10.2012.a.
Kostja ei võtnud ka edaspidi töid vastu esitades hagejale järjest uusi nimekirju väidetavatest
puudustest, mida ta konkreetselt ei kirjeldanud. Seejuures sisaldasid puuduste loetelud viiteid
töödele, milliseid hageja hinnapakkumise alusel teinud ei olnud. Kostja tasus hagejale arve
alusel 3000 eurot. Hinna alandamise avaldust kostja ei teinud. 24.10.2012.a saatis kostja ning
26.10.2012.a täiendas kostja puuduste nimekirja, mis sisaldas töid, mida hageja polnud teinud.
01.11.2012.a keeldus kostja kirjaga lõplikult tööde vastuvõtmisest ja nende eest tasumisest,
määratlemata selget põhjust ja välja toomata, mis õiguskaitsevahendit ta kasutab. 05.11.2012.a
esitas hageja kostjale avalduse, milles andis täiendavalt 5 kalendripäeva aega tööde


                                                                                             2(18)
                                                                    Tsiviilasi nr 2-13-39445

vastuvõtmiseks ning tasumata võlgnevuse maksmiseks, teatades et võlgnevuse tasumata
jätmisel taganeb ta lepingust. Kostja vastas hageja avaldusele e-kirja teel 07.11.2012.a teatades,
et keeldub tööde vastuvõtmisest ning tööde eest tasumisest. Samal ajal teatas kostja, et ta nõuab
hagejalt hinna alandamist muuhulgas seetõttu, et ta pidas hinnapakkumises esitatud tööde
maksumust liialt kõrgeks. Samuti heitis kostja hagejale ette tööde mittevastavust RYL nõuetele,
mille kohaldamises pooled lepingu sõlmimisel kokku ei leppinud. Kostja 07.11.2012.a e-kirjast
ka ei nähtu, milliseid RYL kvaliteedinõudeid kostja täpselt silmas peab ning milles seisneb
tööde mittevastavus nendele nõuetele. Kostja ei toonud enda 07.11.2012.a e-kirjas ega ka teistes
pöördumistest välja, kuidas ta on arvestanud mittekohase täitmise väärtuse. Hageja kõrvaldas
enda töös esinevad need puudused, millest kostja oli õigeaegselt ja nõuetekohaselt teavitanud.
Pärast kostja eelkirjeldatud käitumist leidis hageja, et tellija on rikkunud oluliselt oma
lepingulisi kohustusi, käitudes seejuures teise lepingu poole suhtes pahauskselt. Seega oli
hagejal seaduslik õigus kostjaga sõlmitud lepingust taganemiseks. Pärast taganemist ei saanud
kostja enam hinda alandada. Hageja leidis, et kostja peab hüvitama talle enne lepingust
taganemist üleantu väärtuse, mis vastab talle saadetud hinnapakkumises kajastatud tööde
väärtusele. Kostja on hüvitanud hagejale vaid 3000 eurot ning tal on hüvitamata ülejäänud
üleantu väärtus summas 4732,8 eurot, mille hageja palus kostjalt välja mõista.

Lisaks hinnapakkumise alusel tehtud töödele leppisid pooled 21.09.2012.a suuliselt kokku, et
kostja kasutab oma äranägemisel hageja tööjõudu hinnaga 15 eurot tunnis. Sisuliselt sõlmisid
pooled täiendavalt suulise käsunduslepingu, mille alusel osutas hageja kostjale teenust ehk
võimaldas kasutada enda tööjõudu. Kostja soovis tööjõudu kasutada varasemalt objektil
teostatud töödes esinenud puuduste kõrvaldamiseks (tegemist oli töödega, mida ei olnud teinud
hageja). Vastava suulise kokkuleppe olemasolu kinnitas kostja 10.10.2012.a e-kirjas. Hageja
esitas kostjale arve renditud tööjõu kasutamise eest summas 1764 eurot ja kulude eest (ostetud
lambid ja remonditava ukse transport) summas 142,8 eurot, mille aga kostja jättis tasumata.
07.11.2012.a teatas kostja, et ta ei ole nõus arvet tasuma, sest tunnitööd olid teostatud
ebaefektiivselt ja vigaselt. Kostja ei selgitanud, milles seisnes tööde ebaefektiivsus ja
puudulikkus. Kostja jättis tähelepanuta, et tööjõu kasutada andmisel ei sõlminud pooled
töövõtulepingut, rendile antud tööjõud tegutses kostja juhendamisel ja täitis kostja antud
tööülesandeid. Poolte vahel puudus kokkulepe tulemuse saavutamise osas. Kostjal tuli täita oma
lepingulist kohustust ning tasuda kasutatud renditööjõu eest vastavalt kasutamise ajale. Hageja
esitatud arvestuste kohaselt töötas kostja juures kolm töötajat, tööajaga kokku 98 tundi. Hageja
arvestusele ei ole kostja vastuväiteid esitanud, mistõttu tuli kostjal renditööjõu kasutamise eest
ja otsekulude katteks hagejale tasuda 1906,8 eurot. Hageja palus kostjalt nimetatud summa välja
mõista. Kogumis on kostja põhivõlgnevus hageja ees 6639,6 eurot.

Lisaks põhivõlgnevusele palus hageja kostjalt välja mõista viivise võlaõigusseaduse
(VÕS) § 113 lg 1 teises lauses sätestatud määras alates 11.11.2012.a, kui hageja saatis kostjale
lepingust taganemise avalduse, milles palus võlgnevuse tasuda hiljemalt 10.11.2012.a.
Hagiavalduse esitamise ajaks sissenõutavaks muutunud viivise summa on 425,7 eurot. Hageja
palus kostjalt välja mõista ka tulevikus sissenõutavaks muutuva viivise tsiviilkohtumenetluse
seadustiku (TsMS) § 367 alusel alates hagiavalduse esitamisele järgnevast päevast kuni
põhivõlgnevuse (6639,6 eurot) täieliku tasumiseni VÕS § 113 lg 1 teises lauses sätestatud
määras. Ühe aasta eest arvestatava viivise summa oleks 564,4 eurot.

Hageja leidis, et ta pidas läbirääkimisi kostjaga, mis nähtub tema ja kostja juhiabi MM
vahelisest e-kirjavahetusest. Hagejal oli vastavalt tsiviilseadustiku üldosa seaduse (TsÜS) § 132
lõikele 1 põhjust eeldada, et kostja juhiabi MM peab temaga läbirääkimisi kostja, mitte aga
kolmanda isiku nimel. Kui osa töödest oli tehtud ja hageja soovis esitada arvet, siis palus kostja


                                                                                            3(18)
                                                                     Tsiviilasi nr 2-13-39445

juhatuse liige TL esitada arve mitte kostjale, vaid AutoComfort OÜ-le. Hagejapoolse
hinnapakkumise tegemise alus oli esitatud ehitusprojekt ja joonised, millel tellijana oli märgitud
samuti kostja. Tallinna planeeringute registrist nähtuvalt taotles kõnealuse kortermaja
ehitamiseks Tallinna Linnavalitsuselt ehitusluba kostja.

Hageja palus täpsustatud nõudes tuvastada, kas hageja sõlmis töövõtulepingu aadressil Lüli 1
Tallinn asuva hoone ehitustööde tegemiseks ja tööjõurendilepingu kostjaga või AutoComfort
OÜ-ga, mõista kostjalt või alternatiivselt AutoComfort OÜ-lt hageja kasuks välja
põhivõlgnevus summas 6639,60 eurot, millest 4732,80 eurot on lepingust taganemisest
tulenevalt tagastamisele kuuluva väärtus ning 1906,80 eurot on tööjõurendilepingu alusel
tasumisele kuuluv summa; mõista kostjalt või alternatiivselt AutoComfort OÜ-lt hageja kasuks
välja hagiavalduse esitamise ajaks sissenõutavaks muutunud viivis summas 425,7 eurot; mõista
kostjalt või alternatiivselt AutoComfort OÜ-lt hageja kasuks välja tulevikus sissenõutavaks
muutuv viivis alates hagiavalduse esitamisele järgnenud päevast kuni põhivõlgnevuse
(6639,60 eurot) täieliku tasumiseni VÕS § 113 lg 1 teises lauses sätestatud määras.

Kostja vastuväited
2.      Kostja vaidles hagile vastu ja palus jätta selle rahuldamata. Vastuväidete kohaselt ei ole
kostjal olnud hagejaga lepingulisi suhteid ning hagi on esitatud vale kostja vastu. Hagis puudub
põhjendus ja tõendid selle kohta, et kostja võiks olla SoeAuto OÜ. Lüli tn 1 arendusobjektil on
arendaja AutoComfort OÜ, kes leppis hagejaga kokku tööde teostamise. Hagis viidatud
kokkulepped sõlmis hageja AutoComfort OÜ-ga, keda esindas juhatuse liige TL, kes on ühtlasi
kostja juhatuse liige. Nimetatud väidet kinnitab järgnev: aktis on tellijaks märgitud
AutoComfort OÜ, tööde eest on esitatud arved AutoComfort OÜ-le, arve on tasunud
AutoComfort OÜ, lepingust taganemise avalduse on hagejale esitanud AutoComfort OÜ.
Hagiavalduses märkis hageja, et poolte vahel on vahetatud lepinguprojekte, nimetatud
lepingutes on pool AutoComfort OÜ. Hagejaga ei ole kunagi sõlmitud suulist kokkulepet
mullatööde kohta. Hagejale ei ole antud heakskiitu teha kaevamistöid rõdu plaatvundamendi
paigaldamiseks, sest see lahendus ei vastanud projektile. Mullatööd tegi hageja
omaalgatuslikult ilma sellest teavitamata, luba ja kooskõlastust saamata ning ootamata ära
konstruktorite seisukoha, kas sellise projektiga vastuolus olev lahendus on aktsepteeritav.
Tellija sellist lahendust ei aktsepteerinud ning kandis väljakaevatud pinnase tagasivedamisega
täiendavat kahju. Selline kooskõlastamata projektivastane tegevus oli ka üks põhjus lepingutest
taganemiseks. Hinnapakkumise esitamine ei eelda sellele vaikiva nõusoleku saamist. Vaidlust
ei ole, et hageja tegutses objektil jooksvate suuliste kokkulepete alusel, mis puudutasid
erinevaid töid, kuid vaidlus on poolte vahel selles, kas ja mis osas oli see tegevus aktsepteeritud
ja kooskõlastatud või vastas arendaja huvidele ning kas ja mis osas saab lugeda, et arendajal
sellega seoses mingi hüve tekkis. Taganemisavalduses on arendaja AutoComfort OÜ
selgitanud, mis osas ta loeb hüve tekkinuks ning mis osas mitte. Samuti on taganemisavaldus
ühtlasi hinna alandamise nõue, sest avalduses on selgelt märgitud, et 3000 eurot jääb hagejale
materjalide (peamiselt betoon, sest muu materjal ei olnud hageja oma) ja tehtu hüvitiseks,
ülejäänud osas on tegu kahjust tuleneva hinna alandamisega.

Hageja väited tööde alusetust aktsepteerimata jätmisest ei vasta tõele. Hageja asus puudusi
kõrvaldama, järelikult pidi olema talle selge, milles puudused seisnesid. Kahetsusväärselt
tekitas hageja puuduste kõrvaldamisel täiendavat kahju juba tehtud töödele, sh töödele, mis
polnud tema enda tehtud, kuid mida ta rikkus ning seega oli põhjendatud ka nõue rikkumiste
heastamiseks. Poolte kirjavahetusest nähtub, et hageja rikkus objektil teiste tehtud varasemat
tööd (betoonipritsmed, värvi rikkumine, aknaraamide rikkumine). Kostja ei nõustu hageja
väitega, et tema töös esinevad puudused olid marginaalset laadi, mis ei takistanud töid vastu


                                                                                             4(18)
                                                                    Tsiviilasi nr 2-13-39445

võtmast. Ehitusjärelevalve märkis 24.10.2012.a kirjas hagejale olulist laadi defektid ja kirjeldas
neid. Betoonivalu ebatasasus, laialivalgumine ja hilisem ülevalamine ning lõikuriga sirgeks
lõikamine on tulemus, mida tellija ei soovinud, sest tulemus on kõverused. Panduse valed
kalded põhjustavad vee kogunemist ning kõveralt valatud trepp on ebaesteetiline tänaseni. Neid
töid ei saa enam mõistlike kuludega kõrvaldada. Samuti ei ole tõsiseltvõetav hageja väide, et
pooled ei leppinudki kokku RYL normide järgimises, mille rikkumisele ehitusjärelevalve
viitab. Kõrvalekaldumise lubatavust peab tõendama hageja. AutoComfort OÜ otsustas võtta
vastu puudustega töö, kuna vastasel juhul oleks tema kahju ületanud tööga saadud minimaalse
hüve.

Väited tööjõu rentimisest ei vasta tõele, kuna tegemist oli nii-öelda töömahukokkuleppega, mis
põhines tunnihinnal, kuna hageja ega AutoComfort OÜ ei osanud määrata tööde ajalist mahtu.
Vaidlus poolte vahel seisneb ülepaisutatud mahus. AutoComfort OÜ leidis, et hageja püüd
vabaneda vastutusest vaegtööde osas viidates väidetavale kokkuleppele tööjõu rentimiseks, on
vastuolus hea usu põhimõttega. Kui renditud tööjõu eest võetakse ajatasu, on see tasu
rakendatav efektiivsetele töötundidele. Hageja ei ole tõendanud, et oleks sõlmitud kokkulepe
lihtsalt inimeste kohal viibimise kohta objektil või oleksid ilmnenud töötakistused.

AutoComfort OÜ täiendavate vastuväidete kohaselt ei ole ta kolmanda isikuna täitnud kostja
kohustusi. MM poolt peetud läbirääkimiste puhul tuleb sisuliselt vaadata, kas ta väitis end
kunagi esindavat kostjat või mitte. Hageja väide, et arve paluti hiljem ümber teha AutoComfort
OÜ-le on paljasõnaline. Hageja peab tõendama lepingu olemasolu ja selle rikkumist kostja
poolt, hagejal oli õigus nõuda kirjaliku lepingu sõlmimist, kuid ta ei teinud seda. Hinnaalanduse
avalduses sisalduvad kõik nõutavad elemendid, sh eeldatu ja saadu väärtuste suhte võrdlus.

Esimese astme kohtu otsus
3.      Harju Maakohus tegi 25.05.2015.a otsuse, millega rahuldas hagi kostja ja AutoComfort
OÜ vastu töövõtulepingu poole tuvastamiseks ja võlgnevuse väljamõistmiseks osaliselt,
tuvastas, et hageja sõlmis töövõtulepingu aadressil Lüli 1 Tallinn asuva hoone ehitustööde
tegemiseks ja tööjõurendilepingu kostjaga, tuvastas, et hageja ei ole sõlminud AutoComfort
OÜ-ga töövõtulepingut aadressil Lüli 1 Tallinn asuva hoone ehitustööde tegemiseks ja
tööjõurendilepingut ning mõistis kostjalt välja põhivõlgnevuse 6639,60 eurot, seisuga
31.03.2015.a sissenõutavaks muutunud viivise 1280,46 eurot ja viivise alates 01.04.2015.a
põhinõudelt 6639,60 eurot VÕS § 113 lg 1 teises lauses sätestatud määras kuni põhivõlgnevuse
täieliku tasumiseni. Maakohus jättis rahuldamata hagi AutoComfort OÜ vastu.

Otsuse kohaselt vaidlevad pooled suulise töövõtulepingu alusel teostatud ehitustööde ja hageja
töötajate töö kvaliteedi ja maksumuse üle, selle üle, kas hageja kõrvaldas töödes esinevad
puudused ja tööd tuli vastu võtta, kumma poole taganemiseavalduse alusel lepingust taganeti
ning selle üle, kas hagejalt telliti lisatöödena elamu vundamendiga seotud kaeve- ja pinnase ära
vedamise/utiliseerimise tööd. Kohtule esitatud e-kirjavahetusest nähtuvalt pidasid läbirääkimisi
Lüli 1 Tallinnas (praegu Lüli tn 5) poolelioleva korterelamu ehitustööde tegemiseks hageja
esindaja PT ja MM, kes kirjades on nimetanud ennast juhiabiks ja kontaktandmetena märkinud
kostja andmed, alates 05.09.2012.a kuni 10.09.2012.a. Hagiavaldusest nähtuvalt sai hageja aru,
et ta peab läbirääkimisi töövõtulepingu sõlmimiseks kostjaga, keda esindas MM. Kuna
eelviidatud kirjavahetuses hageja seadusliku esindajaga on MM ennast järjepidevalt nimetanud
kostja juhiabiks ja märkinud ka kontaktandmetena kostja postiaadressi ja kodulehe aadressi,
kostjale viitava e-posti aadressi ja telefoninumbrid, saab kohus järeldada, et MM pidas
lepingueelseid läbirääkimisi tööde tellimiseks ja töövõtulepingu sõlmimiseks kostja nimel.
Maksu- ja Tolliameti 27.05.2014.a vastusest hageja päringule nähtub, et MM ei ole saanud


                                                                                            5(18)
                                                                      Tsiviilasi nr 2-13-39445

perioodil 01.01.2012.a kuni 31.12.2013.a OÜ-st Auto Comfort maksustatavat tulu, mis tõendab
täiendavalt, et ta ei olnud AutoComfort OÜ töötaja ega tegutsenud AutoComfort OÜ nimel.
Asjaolu, et hageja pidas lepingut sõlmides põhjendatult vaidlusaluse lepingu pooleks ja tööde
tellijaks kostjat, tõendavad lisaks eeltoodud kirjavahetusele ka Tallinna planeeringute registri
väljavõte, millest nähtub, et planeeringu taotleja on kostja, Ehitusfoorumi väljatrükk, millest
nähtub, et ehitajat aadressil Lüli 1 ehitatavale objektile otsis kostja ja aadressil Lüli 1 Tallinnas
asuva kortermaja maakleri IM vastus, millest nähtuvalt on Lüli 1 projekti arendaja kostja.
Läbirääkimiste käigus esitas hageja hinnapakkumised 05.09.2012.a ning 10.-11.09.2012.a. MM
07.09.2012.a e-kirjast nähtuvalt telliti hagejalt tööd, mis kajastuvad teostatud tööde aktis nr 1
ning 01.11.2012.a kirjast nähtuvalt alustati objektil Lüli 1 töid 19.09.2012.a hageja
15.09.2012.a esitatud pakkumise alusel. Hageja väitel lepiti samal ajal kokku ka kaeve- ja
pinnatöödes, mis kajastuvad 18.10.2012.a saadetud teostatud tööde aktis. Et kostja tellis need
tööd hagejalt hinnapakkumise väliselt, tõendab MM 11.10.2012.a e-kiri, milles ta küsis hageja
esindajalt PT-lt, kas hageja on valmis esmaspäevast (s.o 15.10.2012.a) alustama
vundamenditöödega või peab ta otsima alternatiivset tegijat. Kirjas põhjendas MM töö kiire
tegemise vajadust sellega, et fassaadi ei saa enne teha kui vundamendid ei ole tehtud, millega
peaks alustama kohe. Ehituspäevikutest nähtuvad majataguse vundamendi lahti kaevamise ja
pinnase äraveo tööd ajavahemikul 21.09-26.09.2012.a. Tööde iseloomust tulenevalt eelnevad
pinnase äraveo tööd vundamendi töödele. Kohus luges VÕS § 9 lg-le 1 ja 2 tuginedes
eelnimetatud kirjavahetusega töövõtulepingu hageja ja kostja vahel sõlmituks hinnapakkumises
nimetatud tööde osas hiljemalt 15.09.2012.a ning pinnase- ja kaevetööde tegemise osas
hiljemalt 11.10.2012.a. AutoComfort OÜ nimel ehitustööde tellimine, lepingueelsete
läbirääkimiste pidamine või lepingu sõlmimine hagejaga on tõendamata. Omaniku järelevalve
ML e-kirjades kasutatakse üldist mõistet „tellija“. MM kirjavahetuses 31.10.-01.11.2012.a
edastab ta AutoComfort OÜ e-posti aadressilt kostja vastused hageja e-kirjale. Alles pärast
hagejapoolset lepingust taganemist, edastab TL 07.11.2012.a AutoComfort OÜ rekvisiitidega
varustatud lepingust taganemise avalduse, milles nimetab AutoComfort OÜ-d lepingu pooleks.
Antud avaldus ei oma lepingu poolte tuvastamise mõttes enam tähendust, sest selleks ajaks oli
leping hagejapoolse taganemise tõttu lõppenud. Tööde teostamise aktide saatmine
AutoComfort OÜ-le ja arve osaline tasumine AutoComfort OÜ poolt, ei tõenda tööde tellimist
ega lepingu sõlmimist AutoComfort OÜ poolt. Seadusest (VÕS § 78 lg 1) ega töövõtulepingu
olemusest ei tulene, et teostatud tööde eest peaks tasuma tellija isiklikult. Samuti võis teostatud
töid vastu võtta tellija poolt volitatud isik, näiteks AutoComfort OÜ. Kostja ei ole tõendanud,
et lepingu tingimustena leppisid pooled kokku tööde vastuvõtmise või nende eest tasumise
isiklikult tellija poolt. Järelikult võis AutoComfort OÜ täita osaliselt kostja kohustusi nende
omavaheliste lepingute alusel. Ka on mõlema kostja seaduslik esindaja TL, mistõttu on eluliselt
usutav, et hageja vormistas tööde üleandmise aktid ja saatis arve AutoComfort OÜ-le TL
suulise korralduse või palve alusel. VÕS § 175 lg-st 1 tulenevalt ei saanud AutoComfort OÜ
ilma hageja nõusolekuta üle võtta kostjaga sõlmitud lepingust tulenevaid kohustusi. Hageja
eitab lepingulisi suhteid AutoComfort OÜ-ga. Kohustusega ühinemisele viitavaid asjaolusid ei
ole menetlusosalised esile toonud (VÕS § 178 lg 1).

Pooltel ei ole vaidlust, et objektil teostas omaniku järelevalvet ML OÜ-st Profeld Ehituskaup,
et teostatud tööde aktid ja ehituspäevikud jäid allkirjastamata ning, et ehitusprojekt ei olnud
töövõtulepingu osa. Pooltel ei ole vaidlust ka selles, et hageja saatis tööde esimese osa
vastuvõtmise akti 02.10.2012.a ja teise akti 18.10.2012.a, lõpetas objektil tööd 18.10.2012.a
ning esitas tasumiseks arve nr 209 summas 6988,40 eurot, millest on 26.10.2012.a tasutud
kokku 3000 eurot (käibemaksuga). Kostjate seadusliku esindaja seletuse kohaselt 26.01.2015.a
kohtuistungil hinnati teostatud tööde aktis märgitud töid kogumis ja tasutud summa 3000 eurot
(käibemaksuga) oli õiglane hind kulutatud materjalide ja töö eest proportsionaalselt, st igast


                                                                                               6(18)
                                                                    Tsiviilasi nr 2-13-39445

asjast natuke. Seega luges kohus osaliselt tasutuks esitatud arve ka kaeve- ja pinnasetööde eest
ning tööjõu rentimise eest. 02.10.2012.a kostja esindaja MM ja omaniku järelevalve töötaja ML
e-kirjavahetusest hageja esindaja PT’ga nähtub, et teostatud töödes tuvastati puudusi, mis
seisnesid akna purunemises, aknaraamide vigastamises, fassaadi betoonipritsmetega
määrimises ja betoonivalu väljavajumises. Hageja väitel kõrvaldas ta kostja osundatud
puudused ning esitas tellijale uuesti akti tööde vastuvõtmiseks 08.10.2012.a. 10.10.2012.a
alanud kostja esindajate MM ja TL ning ML e-kirjavahetusest hagejaga nähtub, et tellija
osundas järjest uutele objekti ülevaatusprotokollides märgitud puudustele hageja töös või saatis
fotod, sealhulgas seisnesid puudused RYL normidest kõrvalekalletes, treppide ja panduse
betoonpindade tasasuses ja tööde mittevastavuses osundatud normidele, vuugitöödes,
pahteldamises ja värviparandustes, katlaruumi ja aia vundamendi töödes, akende veepleki
kalletes, akende välisliistude kahjustustes, trepikoja käsipuu kahjustustes jne. 18.10.2012.a
esitas hageja AutoComfort OÜ-le akti kõigi teostatud tööde kohta, mis sisaldas tööde mõlemat
osa. Kostjad keeldusid uuesti tööde vastuvõtmisest esitades hagejale 19.10.2012.a ja
23.10.2012.a mitu nimekirja töödes esinevatest puudustest. Seejuures on kirjavahetusest ja
ülevaatusprotokollidest nähtuvalt hagejale ette heidetud puudusi ka töödes, mis ei kajastu
hageja hinnapakkumistes ega tööde üleandmise aktides, ning ehitusnormide ja
kvaliteedinormide rikkumises. Kostja ei ole tõendanud, et pooled oleksid
ülevaatusprotokollides viidatud kvaliteedinormides kokku leppinud. Kuivõrd kohus luges
lepingud hageja ja kostja vahel sõlmituks e-kirjade vahetamise teel, millest ei nähtu ehitus- ja
kvaliteedinormides kokkuleppimist, leidis kohus, et pooled tööde vastavuses viidatud
normidele kokku leppinud ei ole. Esile on toodud rida puudusi hagejalt renditud tööjõu tehtud
töödes, mille üle hagejal juhendamise ega kvaliteedi kontrollimise kohustust ei olnud.

Kostja 01.11.2012.a kirjast hagejale nähtub, et hagejale anti tähtaeg 25.10.2012.a ja
29.10.2012.a ülevaatuse aktides märgitud puuduste kõrvaldamiseks hiljemalt 05.11.2012.a ning
hoiatati, et kui selleks ajaks ei ole puudused kõrvaldatud, siis taganetakse leppest. Kirjast
nähtuvad ka soovid teostatud tööde hinna alandamiseks 20%, kahju 1500 euro hüvitamiseks,
tunnitöö alusel müüdud tööjõu (hinnaga 14 eurot/t) töö aktsepteerimiseks 50% ulatuses ning
kokkuleppe eitamine kaevetööde ja pinnase äraveo tööde osas ja sellega seotud kahju
tekitamine 1600 euro väärtuses. Hageja andis 05.11.2012.a avalduses kostjatele tähtaja, 5
kalendripäeva alates avalduse esitamisest lepinguliste kohustuste täitmiseks - tööde
vastuvõtmiseks ja 6640 euro tasumiseks ning märkis, et kohustuste täitmata jätmise korral tuleb
avaldus lugeda lepingust taganemise avalduseks. AutoComfort OÜ 07.11.2012.a kirjast
nähtuvalt taganes tellija teostatud tööde puuduste tõttu lepingust alandades ühtlasi kõigi tööde
hinda kogumis 3000 eurole. Kuna kostja esindaja TL sai hageja 05.11.2012.a taganemise
avalduse allkirja vastu kätte, lõppes hageja ja kostja vahel sõlmitud leping hagejapoolse
taganemisavalduse alusel 05.11.2012.a. Järelikult ei oma AutoComfort OÜ 07.11.2012.a
avaldus lepingust taganemiseks enam tähendust. Nimetatud avaldus ei oma tähendust ka
seetõttu, et AutoComfort OÜ ei olnud lepingu pool. Kuivõrd hageja tegi lepingust taganemise
avalduse pärast tööde lõpetamist 18.10.2012.a ja kostja on hüvitanud hagejale ainult 3000 eurot,
kuulub hageja poolt teostatud tööde maksumus ülejäänud osas summas 4732,8 eurot kostjalt
väljamõistmisele. Kohus leidis, et hageja taganes lepingust põhjendatult, kuna kostja kui tellija
sõlmis töövõtulepingu hagejaga oma majandus- ja kutsetegevuses, kuid ei järginud seadusest
tulenevat kohustust teavitada töövõtjat õigeaegselt ja piisavalt selgelt töös esinevatest
puudustest rikkudes sellega VÕS § 644 lg 2. Kostja venitas tööde vastuvõtmisega
põhjendamatult, sest viidatud puuduste näol on tegemist väiksemate puudustega, mis ei oleks
takistanud kostjal töid ülejäänud osas vastu võtta rikkudes VÕS § 638, ning jättis maksmata
teostatud tööde ja materjalide eest rikkudes VÕS § 635 lg-t 1 ja § 637 lg 4. Hageja andis kostjale
vastavalt VÕS § 114 lg 1 täiendava tähtaja, mille jooksul kostja oma kohustust ei täitnud. Seega


                                                                                            7(18)
                                                                    Tsiviilasi nr 2-13-39445

oli hagejal seaduslik õigus kostjaga sõlmitud lepingust taganemiseks. VÕS § 112 lg 1 sätestab,
et kui lepingupool võtab vastu kohustuse mittekohase täitmise, võib ta alandada tema poolt selle
eest tasumisele kuuluvat hinda võrdeliselt kohustuse mittekohase täitmise väärtuse suhtele
kohase täitmise väärtusse. Kuna kohus tuvastas eespool, et töövõtulepingu pool oli kostja, omab
VÕS § 112 lg 1 mõttes tähendust kostja esindaja MM 01.11.2012.a e-kirja punktis 2 väljendatud
hinna alandamise avaldus, mille kohaselt ta alandab teostatud tööde hinda 20% lepingu hinnast.
Kuna hinna alandamise avalduse tegemine eeldab tööde vastuvõtmist, tuleb lugeda hageja
teostatud tööd vastuvõetuks sõltumata tööde aktide allkirjastamata jätmisest.

Asjas läbi viidud 24.11.2014.a eksperthinnanguga, ekspert LS kirjalike vastustega poolte
küsimustele ning eksperdi ütlustega kohtuistungil on tõendatud, et hageja teostas tööd
rahuldava kvaliteediga ja turuhinnast madalama hinnaga. Ekspert tõi muuhulgas esile, et
hinnapakkumine ei sisaldanud kõiki hageja tehtud töid; et tööde maksumust kajastab
18.10.2012.a lõppakt; et pandus on teostatud valede kalletega, kuid panduse tööd tegi hageja
teiste töövõtjate töö jätkuna ja puudub projekt, mistõttu ei saanud ekspert kindlaks teha, kas
puudused võisid tuleneda panduse aluspinnast; et uks toetub kolme hinge asemel kahele
hingele, et naabri krundi piirile valatud piirdeaia betoonvundament hakkab naabri krundile ära
vajuma, kuid põhjus ei ole hageja tehtud töö; et hageja töötajad rikkusid osaliselt seina
viimistlust, mille parandas omanik; et puuduseid esineb töödes, mida otseselt ei teinud hageja.
Eksperdi hinnangul oli parandustööde maksumus kokku 640 eurot, juhul kui ära võtta
olemasolev pandus ja panna uus - 550 eurot, panduse remontimise maksumus oleks aga ca 35
eurot, peaukse remont 10 eurot, peaukse juures viimistluse asendus 52 eurot ja muud
võimalikud remondid 40 eurot (kokku 137 eurot). Ekspert ei ole oma hinnangus esile toonud
VÕS § 112 lg 1 sätestatud puudustega töö hinda, kuid võttes arvesse, et parandamist vajavate
tööde maksumus moodustab lepingu hinnast ca 1,8%, leidis kohus, et kostja avaldus hinna
alandamiseks 20% ulatuses ei ole põhjendatud ning tuleb jätta rahuldamata. Ka kostja ise peab
elamu kvaliteeti heaks, sest nii City24.ee kuulutuse kui ka maakleri kinnituse kohaselt on
tegemist väga kvaliteetse arendusega.

Hageja on esitanud nõude ka renditud tööjõu kasutamise eest summas 1764 eurot ja otsekulude
eest (ostetud lambid ja remonditava ukse transport) summas 142,8 eurot, kokku 1906,80 eurot.
Kuigi esialgses hagis käsitles ta poolte vahelist suhet käsundussuhtena, siis edaspidi asus hageja
seisukohale, et tegemist oli rendisuhtega. Kostja leidis, et tegemist oli käsundussuhtega. Kohus
leidis poolte kirjavahetusele tuginedes, et tegemist oli rendisuhtega, kuna pooled ei ole leppinud
kokku teatud teenuste osutamises VÕS § 619 mõttes, vaid hageja andis kokkulepitud hinnaga
kostjale kasutada oma töötajaid. Kostja esindaja MM 01.11.2012.a e-kirja punktist 4 nähtuvalt
tunnistab ta kokkulepet tööjõu müügis hinnaga 14 eurot tund. PT ja MM e- kirjavahetusega
saab lugeda aga tõendatuks, et töötajate tunnihind oli kokku lepitud 15 eurot. Hageja
arvestusega töötajate tööaja kohta on tõendatud, et hageja töötajad AB ja N töötasid objektil
kokku 98 tundi. MM 10.10.2012.a ja 01.11.2012.a e-kirjadest nähtuvalt ei vaidlusta ta tehtud
töötundide arvu, kuid heitis hagejale ette tehtud töö kvaliteeti ja märkis, et sama töö oleks
saanud teostada odavamalt. Kohus leidis, et kostja vastuväited tehtud töö kvaliteedi kohta ei
välista nõude rahuldamist, kuna VÕS § 339 aluselt tööjõu rendile andmine ei eelda kokkulepet
töö tulemuse kohta. Seda, et pooled oleks kokku leppinud töö tulemuses ei saa järeldada ka
kirjavahetusest, kuna PT kirjast MM-le nähtub, et tööd teostati kostja antud mahtudes ja
kontrolli all. Eksperdihinnangust nähtuvalt on töölise rentimise keskmine tunnihind 20 eurot,
mistõttu ei ole põhjendatud rendile antud töötajate eest märgitud tasu alandada. Kostja ei ole
vastuväiteid esitanud ostetud lampide ja remonditava ukse transpordi kuludele summas 142,8
eurot. Järelikult kuulub hagi 1906,80 euro väljamõistmiseks rahuldamisele. Eespooltoodust



                                                                                            8(18)
                                                                    Tsiviilasi nr 2-13-39445

tulenevalt on hagi kostja vastu põhjendatud ja tõendatud ning kuulub põhinõude osas
rahuldamisele summas 6639,60 eurot.

Kohus leidis, et viivise nõue kostja vastu on põhjendatud ja kuulub rahuldamisele. Hageja saatis
kostjale lepingust taganemise avalduse, milles palus võlgnevuse tasuda hiljemalt 10.11.2012.a.
Kostja nimetatud päevaks võlgnevust ei tasunud, mistõttu tuleb kostjalt hageja kasuks välja
mõista viivis VÕS § 113 lg 1 teises lauses sätestatud määras alates 11.11.2012.a. Hagiavalduse
esitamise ajaks sissenõutavaks muutunud viivise summa oli 425,7 eurot ja seisuga 31.03.2015.a
1280,46 eurot. Hageja palus kostjalt välja mõista ka tulevikus sissenõutavaks muutuva viivise
TsMS § 367 alusel alates hagiavalduse esitamisele järgnevast päevast kuni põhivõlgnevuse
(6639,6 eurot) täieliku tasumiseni VÕS § 113 lg 1 teises lauses sätestatud määras. Kuna kohus
tuvastas, et lepingu pooleks oli kostja ja lepingust tulenev võlg ning viivis kuuluvad
väljamõistmisele kostjalt, tuleb alternatiivne hagi AutoComfort OÜ vastu jätta rahuldamata.

Kuna kohus rahuldas hagi kostja vastu, jättis kohus menetluskulud täies ulatuses kostja kanda
(TsMS § 162 lg 1). Alternatiivse hagi AutoComfort OÜ vastu jättis kohus rahuldamata, mistõttu
tuleb AutoComfort OÜ menetluskulud jätta hageja kanda. Hagiavalduse esitamisel on hageja
tasunud riigilõivu 400 eurot (TsMS 138 lg 2). Hageja esitas kohtule 01.04.2015.a ja
06.04.2015.a menetluskulude nimekirjad ning kuludokumendid, kokku summas 4555 eurot
(käibemaksuta) esindaja õigusabikuludena (TsMS § 144 lg 1). Esitatu kohaselt oli esindaja
tunnitasu vastavalt hageja ja Advokaadibüroo Barrister vahel sõlmitud kliendilepingule 120
eurot, millele lisandus käibemaks. Kohus leidis, et hageja menetluskulud on põhjendatud ja
kuuluvad kostjalt täies ulatuses summas 4955 eurot (käibemaksuta), väljamõistmisele. Kostjate
01.04.2015.a menetluskulude nimekirjast nähtub, et kostjale on osutatud õigusabi 31 tunni
ulatuses tunnihinnaga 120 eurot, kokku 3720 eurot (käibemaksuta). AutoComfort OÜ-le
õigusabi osutamist menetluskulude nimekirjast ei nähtu. Kuna kohus lahendas asja kostja
kahjuks, siis tuleb kostja menetluskulud jätta tema enda kanda. AutoComfort OÜ on tasunud
menetluse raames ekspertiisi tasu ettemaksud 378 eurot, 150 eurot ja 59,40 eurot, kokku 587,40
eurot, mis tuleb hagejalt välja mõista.

Apellatsioonkaebus
4.     Maakohtu otsuse peale esitas kostja apellatsioonkaebuse, milles palus tühistada
maakohtu otsuse osas, millega hagi rahuldati. Kostja palus saata asi kordusekspertiisi
määramiseks uue eksperdi kaasamisega ja uueks arutamiseks maakohtule või ringkonnakohtul
teha uus lahend, sh määrata kordusekspertiis.

Kaebuse kohaselt oli töö teostatud puudustega ning eksperdi arvamus oli vastuoluline. Ekspert
on kohut eksitanud. Kostjad esitasid kohtule taotluse ekspertarvamuse tõendina ainult osaliseks
arvestamiseks ja kordusekspertiisi määramiseks. Kohus jättis taotluse rahuldamata. Ekspert tõi
välja mitmeid suuri puudusi, mis kinnitavad, et töö teostati suurte puudustega. Ekspert leidis,
et lumi rikub selle maja krohvi 1-2 aastaga. Probleemiks on, et pandus ei ole pikaajaliselt püsiv
ega piisavalt lai ning kohati juba ära vajunud ja enamuses horisontaalne. Normaalne pandus
vajab kallet, aga antud juhul on see tasane. Selles ei ole vaidlust, et panduse valas hageja.
Ekspert leidis, et ukse esine jääb libedaks ja on liiga madal ning suure lume korral aprillis-mais
ujub. Välja on toodud ka võimalus plaatide purunemiseks. Selles ei ole vaidlust poolte vahel,
et trepiplaadi valas betoonist hageja. Kostja ei nõustunud Harju maakohtu otsuse p-s 48 toodud
seisukohaga. Eksperdi mõttekäik ei ole loogiline. Valed kalded töö puudusena ei sõltu
projektist. Ei saa eeldada, et on projekteeritud kalded, mis juhivad vee maja poole, mitte sealt
eemale. Kui see ka nii oleks, peaks ehitaja selle küsimuse tõstatama ja sellist tööd mitte tegema.
Teiseks, kalded formeerib betooni valaja, tema valmistab ka ette aluspinna, et betoon ära ei


                                                                                            9(18)
                                                                      Tsiviilasi nr 2-13-39445

vajuks ja valesid kaldeid ei tekiks. Asjas puuduvad tõendid selle kohta, et hageja oleks juhtinud
tellija tähelepanu vajadusele tagada teistsugune olukord objektil, et valamistööd õnnestuksid.
Ekspert esitas kohtule ka valeandmeid, kuna tegelikult ekspertiisiobjekti ülevaatamisel lepiti
eksperdi ja kostja esindaja vahel kokku, et viimane esitab eksperdile elektrooniliselt
lisamaterjalid ülevaadatud tööde kohta – st väljavõtte projektist, lõiked jne. Sellesisulise e-kirja
koos vastavate manustega saatis kostja seaduslik esindaja eksperdile 01.12.2014.a, mida
ekspert ei arvestanud ekspertiisi tegemisel. Nimetatud e-kiri sisaldas olulisi andmeid panduse
projektikohaste lahenduste kohta ning sellest on ilmne, et pandus ei vasta projektile. Tööde
teostaja ei armeerinud valu, kuigi projektiselgituste kohaselt pidi see nii olema. Kostja ei
nõustunud eksperdi väitega, et tööde teostaja pole dokumentatsiooni saanud ja tegi töö hoopis
tellija juhiste kohaselt. See ei ole eksperdi pädevuses tuvastada, kas tööde teostaja on kohaseid
jooniseid saanud. Ekspert on sisustanud oma ekspertiisi ühe poole alusetute suuliste väidetega.
Kostja ei ole tellinud selliste puudustega töid ega andnud juhiseid, mis sellise tulemuse kaasa
toonuks. Tööl on sellised puudused, mida objektilt enam kõrvaldada ei saa mõistlike kuludega.
Madal hind ei saa õigustada puudustega tööd. Puudustega töö ei ole hüve, vaid täiendav kahju.
Oma taganemisavalduses on arendaja AutoComfort OÜ selgitanud seda, mis osas ta loeb hüve
tekkinuks ning mis osas mitte. Samuti on taganemisavaldus ühtlasi hinna alandamise nõue.
Hinnaalanduse avalduses sisaldusid kõik nõutavad elemendid, sh eeldatu ja saadu väärtuste
suhte võrdlus. Ehitustöö on teostatud selliselt, et suur osa tehtud tööst tuleb ümber teha.
Töövõtja on tekitanud tellijale kahju (puuduste likvideerimine). Kahju tekib ka tulevikus.
Käesoleval juhul ka ekspert on juhtinud tähelepanu sellele, et selliste puudustega töö toob
tulevikus kaasa suuri kulutusi.

Ei ole põhjendatud seisukoht, et pooled ei leppinud kokku RYL normide järgimises, mille
otsesele rikkumisele ehitusjärelevalve viitab. Juhul kui pooled tegutsevad majandus- ja
kutsetegevuses, siis on põhjendatud etteheide, et teostatud töö ei vasta teatud standarditele.
Ehitajale on eitusseaduse kohaselt keelatud sõlmida kokkuleppeid heale ehitustavale ja nõuetele
mittevastava töö tegemiseks. Ehitustöö headele ehitustavadele vastavus tuleneb ehitusseaduse
§ 3 lg-st 1. Selles, mis on hea ehitustava, ei saa pooled isa kokku leppida. Hea ehitustava on
ajas muutuv normide ja arusaamiste kogum, mis moodustub normdokumentidest, juhenditest,
sh paigaldus ja tööjuhendid. Riigikohus on oma lahendis 3-3-1-4-12 märkinud, et hea ehitustava
on määratlemata õigusmõiste, mille sisustamine konkreetsel juhul jääb kohtu diskretsiooni
piiridesse. Samas otsuses märkis Riigikohus, et hea ehitustava hõlmab ka ehituse sobivust
ümbruskonda. Antud seisukohast tuleneb otseselt ka see, et hea ehitustava hõlmab ehituse
vastupidavust ilmastikule, vee ärajuhtimist õigete kalletega (vee mittekogunemist) visuaalselt
head väljanägemist, funktsionaalsust. Kostjad on oma menetlusdokumendis, milles taotles
kordusekspertiisi, toonud välja suure hulga eksperdi väiteid, mis otseselt viitavad tehtud
ehitustööde mittefunktsionaalsusele. Tehtud tööd ei vasta headele ehitustavadele. Eksperdi
järeldus, et tööd on rahuldavad, ei ole kohane hindamiskriteerium, samuti ei ole kohus seda
kriteeriumi selgitanud ega analüüsinud. Seega on eksperdi väited eksitavad ja vastuolulised,
mis on kaasa toonud kohtu poolse vale järelduse, et tööd on vastavad sellele, mida tellija oli
õigustatud saama. Ekspert on andnud õigusliku hinnangu. Ekspert on esitanud kohtule
vastuolulise ekspertiisi, märkides, et tööd on rahuldavad, samas sedastades ise korduvalt ja
küllaltki selgesõnaliselt tööde mittefunktsionaalsust. Kohus ei selgitanud, millistest eeldustest
ekspert oma seisukohas lähtub, mida tähendab rahuldav ja kuidas seostub see tema teiste
väidetega ehitustööde mittefunktsionaalsuse kohta. Kohus on suhtunud kriitikavabalt sellesse,
et ekspert esitab tõendamata väiteid ja sedastab oma eeldusi ning esitab õiguslikke seisukohti.
Kohus on suhtunud kriitikavabalt sellesse, et ekspert ei vastanud küsimusele, kui palju tehtud
tööd väärt on, kuigi just seda kohus selgesõnaliselt küsis, vaid esitas hoopis oma õigusliku
nägemuse poolte suhetest.


                                                                                            10(18)
                                                                       Tsiviilasi nr 2-13-39445



Väited tööde alusetust aktsepteerimata jätmisest ei vasta tõele. Kostja ei nõustu kohtu
seisukohaga p-s 45. Hageja enda väidetest tuleneb see, et ta asus puudusi kõrvaldama, järelikult
pidi olema talle arusaadav ja selge, milles puudused seisnesid. Hageja tekitas aga puuduste
kõrvaldamisel täiendavat kahju juba tehtud töödele, sh töödele, mis tõesti polnud tema enda
tehtud, kuid mida ta rikkus ning seega oli põhjendatud ka nõue rikkumiste heastamiseks. Poolte
kirjavahetusest, mis on hagile lisatud hageja enda poolt, nähtub, et hageja rikkus objektil teiste
varasemalt tehtud tööd (betoonpritsmed, värvi rikkumine, akna rikkumine). Tellija võttis töö
vastu korrektselt teostatud tööde osas, antud juhul esinesid töös suured puudused, millele tellija
ka korduvalt viitas. Seetõttu oli põhjendatud tööde vastuvõtmisest keeldumine. Kui töö ei ole
valmis või on teostatud osaliselt, võib tellija reeglina keelduda talle vastuvõtmiseks esitatud töö
vastuvõtmisest (VÕS § 101 lg 2). Lepinguõigus võimaldab tellijal keelduda töö vastuvõtmisest
selle oluliste puuduste korral. Kohus ei nõustunud hageja väitega, et tema töös esinevad
puudused olid marginaalset laadi, mis ei takistanud töid vastu võtmast. Nii ehitusjärelevalve
(24.10.2012.a kiri hagejale) kui ehitusekspert on tõi välja suuri puudusi ehitustöös. Tööd on
jäetud aktsepteerimata nendes esinevate puuduste tõttu, mis olid ehitusjärelevalve poolt piisava
selgusega määratletud ja selgelt kirjas ka ehitusjärelevalve poolt hagejale saadetud kirjas.

Hagejaga ei ole sõlmitud suulist kokkulepet mullatööde kohta. Heakskiitu teha kaevamistöid
rõdu plaatvundamendi paigaldamiseks ei ole hagejale kunagi antud, sest tema poolt pakutud
lahendus ei vastanud projektile ning tellija ootas arvamust spetsialistidelt, kas projekti võib
selliselt muuta. Mullatööd tegi hageja omaalgatuslikult ilma sellest teavitamata ja ilma selleks
luba ja kooskõlastust saamata ja ootamata ära konstruktorite seisukohta, kas selline projektiga
vastuolus olev lahendus üldse on aktsepteeritav. Hageja soovib esitatud kostja juhiabi MM
11.10.2012.a e-kirjaga hagejale kohut eksitada, sest kohtule esitatud e-kiri on vundamendi
töödega alustamise kohta ja ei puuduta pinnasetöid. Nimetatud e-kirjas küsib kostja esindaja,
kas hageja saab juba esmaspäeval (15.10.2012.a) alustada vundamenditöödega või peab kostja
juhataja TL otsima alternatiivset tegijat. Vundamenditöödega alustamiseks peab olema pinnas
lahti kaevatud. Kostja väidet kinnitab ka teostatud tööde akt kuupäevaga 02.10.2012.a, mis
sisaldab kaevamistöid ning üleliigse pinnase äravedu. Teostatud tööde akti kohaselt teostati
aktis nimetatud töid alates 24.09-03.10. Järelikult olid pinnasetööd juba selleks hetkeks tehtud.
Eeltoodud väite kinnituseks esitasid kostjad ka hageja esindaja PT 24.10.2012.a saadetud
ehitustööde päeviku, mis hõlmab perioodi 18.09.2012-19.10.2012.a. Perioodil 18.09-28.09 on
ehitustööde päeviku punktis 6 (mehhanismid objektil) kirjas Bobcat laadur-ekskavaatori
objektil viibimine. Seega ehituspäevik tõendab selgelt, et majataguse vundamendi
lahtikaevamise ja üleliigse pinnase äraveo tööd said teostatud septembri jooksul. Mingil juhul
ei olnud võimalik, et pinnasetöödega oleks alustatud 10.10.2012.a, kuna selleks ajaks olid
viidatud tööd juba teostatud. 18.10.2012.a teostatud tööde akt hõlmas kõiki teostatud töid,
seetõttu on seal kirjas ka kaevamistööd ning üleliigse pinnase äravedu. Hagiavalduse kohaselt
esitas hageja 18.10.2012.a kostjale akti kõigi teostatud tööde kohta, mis sisaldasid tööde
mõlemat osa. Käesoleval juhul ei vaidle pooled selle üle, millal oli juttu vundamenditöödega
alustamise kohta. Hageja esitatud tõend ei tõenda pinnasetöödega alustamise kokkulepet ega
selle heakskiitmist. Kostja leidis, et kohtuotsuse punktis 26 esitatud seisukoht, mille kohaselt
saab VÕS § 9 lg-le 1 ja 2 tuginedes eelnimetatud kirjavahetusega lugeda töövõtulepingu hageja
ja kostja vahel sõlmituks hinnapakkumises nimetatud tööde osas hiljemalt 15.09.2012.a ning
pinnase- ja kaevetööde tegemise osas hiljemalt 11.10.2012.a, on väär ja ebaloogiline.
11.10.2012.a kui vundamendid olid juba lahti kaevatud, ei olnud MM-l hagejaga enam arutad
muud, kui seda, kas ta läheb töödega ka edasi. Niivõrd meelevaldselt nagu kohus seda antud
asjas on teinud, ei saa kirjavahetust tõlgendada. Igasugune omavoliliste tööde puudutamine
kirjavahetuses ei ole automaatselt heakskiit. Hageja pani tellija lihtsalt fakti ette, et ta on teinud


                                                                                              11(18)
                                                                    Tsiviilasi nr 2-13-39445

mingid tööd, milles kokku ei lepitud, soovides niiviisi suurendada oma arveid ja ehitusmahtu.
Selline olukord ei ole ilmtingimata käsiteldav tellija poolt saadava hüvena. Tellimuse
puudumisel kannab ehitaja ise selliste tööde riisikot. Antud juhul ei ole need tööd tellijale
mingit kasu toonud.

Kostja ei nõustu, et parandustööde maksumus on kokku 640 eurot, vaid suurem. Kostja kahtles,
kas töödel saab olla üldse väärtust arvestades täiendavat võimalikku kahju, mida on juba kaasa
toodud ja puudustega teostatud töö võib edaspidi kaasa tuua. Ekspert ei ole oma hinnangus esile
toonud VÕS § 112 lg 1 sätestatud puudustega töö hinda, kuid maakohus võttis arvesse eksperdi
eksliku hinnangu, et parandamist vajavate tööde maksumus moodustab lepingu hinnast ca 1,8%
ning kohus leidis, et kostja avaldus hinna alandamiseks 20% ulatuses ei ole põhjendatud ning
tuleb jätta rahuldamata. Siinkohal on asjakohatud hageja ja kohtu väited, justkui kostja ka ise
peaks elamut antud hetkel kvaliteetseks elamuks, sest nii City24.ee kuulutuse kui ka maakleri
kinnituse kohaselt on tegemist väga kvaliteetse arendusega. Kostja eesmärk on iseenesest
mõistetavalt kvaliteetne ehitis ja lõpptulemusena see ka saavutatakse, kuid käesoleval ajal
esinevad selles siiski puudused, mille kõrvaldamisega kostja järjepidevalt tegeleb. Samuti tuleb
arvestada sellega, et hageja poolt tervesse arendusse tehtud töö proportsionaalne maht on nii
väike, et see ei iseloomusta arendust üldiselt. Rääkides arenduse kvaliteedist
müügiargumendina peetakse silmas väga laia spektrit alustades asukohast, arhitektuurilisest
lahendusest, ruumplaneeringust, valgusküllasusest, lõpetades siseviimistlusega jne. Antud
juhul räägime aga betoonivalu kalletest ja sellest, kas need tehti puudulikult või mitte. Samuti
ei ole tellija müügiargumendid arenduse juures tõend, millega saab tõendada, et ehitaja töödes
ei ole puudusi, mida tellija väidab seal olevat. Kostja leidis, et hageja on juba saanud õiglase
tasu 3000 eurot, kuna arvesse tuleb võtta ka parandustööde maksumust. Arendaja AutoComfort
OÜ on oma taganemisavalduses selgelt numbriliselt märkinud, et 3000 eurot jääb hagejale
materjalidele (peamiselt betoon, sest muu materjal ei olnud hageja oma ja ta ei tõenda peale
betooni muu hankimist objektile) ja tehtu hüvitiseks, ülejäänud osas on tegu kahjust tuleneva
hinna alandamisega.

Tööjõu rendilepingu sõlmimine ei ole tõendatud ja vastav nõue on alusetu. Kostja leidis, et
tegemist oli käsundussuhtega (ning ka esialgses hagis käsitles hageja pooltevahelist suhet
käsundussuhtena). Kostja ei nõustu kohtu seisukohaga, et tegemist oli rendisuhtega, kuna
pooled ei ole leppinud kokku teatud teenuste osutamises VÕS § 619 mõttes, vaid hageja andis
kokkulepitud hinnaga kostjale kasutada oma töötajaid. Tegemist oli n-ö töömahukokkuleppega,
mis põhines tunnihinnal, kuna tööde ajalist mahtu ei osanud määrata kumbki pool. Vaidlus
poolte vahel seisneb ülepaisutatud mahus. Igale töötunnile vastab eelduslikult mõistlik töömaht.
Kostja heitis ette tehtud töö kvaliteeti ja märkis, et sama töö oleks saanud teostada odavamalt.
Niinimetatud mahukokkuleppe puhul ei olegi määrav, kas tegu oli renditööjõu suhtega või
käsundussuhtega. Seega on kohtu käsitlus väär. Kuidas kvalifitseerida antud juhul poolte
õigussuhet ei sõltu see, kas kostja etteheited kuuluvad rahuldamisele või mitte. Suhte
kvalifitseerimisel tööjõurendiks ei kanna tellija ise automaatselt seda riski, kas töö saab tehtud
või mitte. Tööjõu rendilepingu alusel renditaval spetsialistil peavad olema tavapäraselt
eeldatavad tööoskused. Käesoleval juhul on korduvalt rõhutatud just seda, et saabunud meestel
puudusid tööoskused teha katlaruumi tööd mõistliku aja ja kvaliteediga. Seetõttu pakkus
kompromissina tellija välja arvestuse aja ja tasu osas, mida ta oleks nõus maksma. Kostja ei
nõustunud kohtu seisukohaga, et kostja vastuväited tehtud töö kvaliteedi kohta ei välista nõude
rahuldamist, kuna VÕS § 339 aluselt tööjõu rendile andmine ei eelda kokkulepet töö tulemuse
kohta. Kostja ei sõlminud kokkulepet suvalise inimese kohalviibimiseks. Kui renditud tööjõu
eest võetakse ajatasu, on see tasu rakendatav efektiivsetele töötundidele tavapäraste oskustega



                                                                                           12(18)
                                                                      Tsiviilasi nr 2-13-39445

spetsialisti puhul. Efektiivsete töötundide ebamõistliku efektiivsuse korral saab rentija esitada
rendieseme lepingule mittevastavuse vastuväite.

Kohus on vääralt leidnud, et kostja antud vaidluses on SoeAuto OÜ. Hageja esitas argumendi,
et tal paluti oma pakkumised ja arved ümber vormistada AutoComfort OÜ nimele. Puuduvad
tõendid, et kostja oleks esitanud taotluse pakkumine ja arve ümber vormistada OÜ-le
AutoComfort. Õigus oma äritegevust läbi viia erinevate äriühingute kaudu on osa
ettevõtlusvabadusest. Lepingu poole kindlaksmääramise küsimus peab toimuma mõlema poole
tahteavalduste ja tegevuse tõlgendamise kaudu – käesoleval juhul puudub kohtulahendis selline
tõlgendus ja analüüs. Juhul kui arveldused käivad AutoComfort OÜ kaudu (pakkumine, arved,
arvete tasumine), siis kellegi kolmanda kostjaks tunnistamiseks peab olema tuvastatud see
õigussuhe või vähemalt esitatud veenev põhistus, mille alusel kostja teostas oma arveldusi teise
äriühingu (AutoComfort OÜ) kaudu. Vastasel juhul on arendaja see äriühing, kes arendusega
seonduvaid arveldusi teostab - seega AutoComfort OÜ. Eeldus on see, et isik, kes projektiga
seoses arveldab, on ka arendaja.

Vastustaja seisukoht
5.    Vastustaja vaidles apellatsioonkaebusele vastu ja palus jätta selle rahuldamata ning
maakohtu otsuse muutmata.

Ringkonnakohtu seisukoht
6.      Ringkonnakohus, tutvunud apellatsioonkaebusega ja tsiviilasja materjalidega, leiab, et
vaidlustatud maakohtu otsus tuleb tühistada osas, milles maakohus rahuldas hagi OÜ SoeAuto
suhtes, mõistis SoeAuto OÜ-lt välja rahasummad ja jaotas menetluskulud SoeAuto OÜ suhtes
esitatud hagiasjas ning mõistis SoeAuto OÜ-lt hageja kasuks välja menetluskulud. Nimetatud
osas tuleb tsiviilasi saata uueks arutamiseks maakohtule. Maakohtu otsus tuleb jätta muutmata
osas, milles maakohus tuvastas, et lepinguline suhe oli hageja ja SoeAuto OÜ vahel ja osas,
milles maakohus tuvastas, et hageja ja AutoComfort OÜ vahel lepingulist suhet ei olnud ning
milles maakohus jaotas AutoComfort suhtes esitatud hagiasjas menetluskulud ja need hagejalt
välja mõistis.

7.      Hageja esitas kostjate suhtes raha saamisele suunatud nõude, tuginedes sellele, et hageja
ja kostja I vahel oli töövõtuleping ning selline leping, mille alusel andis hageja kostja I
kasutusse oma töötajad ning kostja I kohustus töötajate kasutamise eest tasuma töötajate poolt
tehtud töötundide alusel tasu. Hageja esitas hagi alternatiivselt ka kostja II suhtes, tuginedes
sellele, et juhul kui kohus peaks tuvastama, et hageja ja kostja I vahel lepingulisi suhteid ei
olnud, tuleb vastavad rahasummad välja mõista kostjalt II.

8.       Maakohtu otsus tuleb jätta muutmata osas, milles maakohus tuvastas, et hagejal olid
lepingulised suhted kostjaga I ja mitte kostjaga II. Käesoleva tsiviilasja raames tuleb arvestada
seda, et kostjatel on sama juhatuse liige ja kostjaid esindas kohtumenetluses ka sama lepinguline
esindaja. Kostjad ei eitanud seda, et hagejaga sõlmiti töövõtuleping ja leping, mille alusel andis
hageja oma kolm töötajat kostja kasutusse ning mille eest pidi kostja tasuma töötajate tunnitasu
alusel. Kostja I väitis pelgalt, et tema hagejaga lepingut ei sõlminud, et lepingu sõlmis kostja
II. Maakohus tuvastas kohtu ette toodud asjaolude alusel õigesti, et lepinguline suhe oli hagejal
kostjaga I. Ringkonnakohus nõustub selles osas maakohtu otsuse põhjendustega ja TsMS § 654
lg-st 6 tulenevalt põhjendusi ei korda. Maakohus leidis õigesti, et see, kelle vahel leping sõlmiti,
sõltub sellest, mis konkreetsed isikud vahetasid lepingu tekkimise eelduseks olevad
tahteavaldused. Maakohus leidis õigesti ka seda, et juhul, kui leping sõlmitakse esindaja kaudu,
tuleb kohaldada omistamisnorme (TsÜS §-d 115 jj) ja hinnata, kelle nimel esindaja tegutses


                                                                                            13(18)
                                                                     Tsiviilasi nr 2-13-39445

ning kas esindajal oli volitus või kas esindajana tegutseva isiku avaldused ja käitumine andsid
tahteavalduste adressaadile mõistliku aluse arvata, et esindajal on volitus selle isiku
esindamiseks, kelle nimel esindatav tegutses ning kas esindatav teadis esindaja taolisest
tegevusest või pidi sellest teadma. Maakohus tuvastas asjaolud, mille alusel saab järeldada, et
kostja I juhiabi tegutses hagejaga lepinguid sõlmides kostja I nimel, et hagejal pidi lepingu
sõlmimisel tekkima mõistlik arusaam sellest, et lepingud sõlmitakse just kostjaga I, ning kostja
I pidi teadma, mida tema juhiabi teeb ja kelle nimel tegutseb. Seejuures on määrav see, kelle
nimel tegutseti ja milliseid tahteavaldusi anti kuni lepingu sõlmimiseni. See, et mingil ajahetkel
hiljem sai hageja teada, et kostjatel on teistsugune arusaam sellest, kes on tellija, ei muuda enam
tekkinud lepingut. Vastuseks apellatsioonkaebusele märgib ringkonnakohus, et määrav ei ole
mitte see, kummal kostjatest on rohkem vara, samuti mitte see, kelle nimel tavaliselt konkreetse
kinnisvara arenduse projekti raames töid telliti, vaid üksnes see, kelle nimel hagejaga leping
sõlmiti, st mis sisuga tahteavaldusi lepingu sõlmimise protsessis vahetati.

9.      Maakohtu otsus tuleb tühistada aga osas, milles maakohus rahuldas kostja I suhtes
esitatud hagi ja mõistis kostjalt I välja rahasummad. Vastavas osas tuleb saata tsiviilasi uueks
lahendamiseks maakohtule. Hageja esitas kostja I suhtes raha maksmisele suunatud hagi,
tuginedes sellele, et hageja ja kostja I vahel oli sõlmitud kaks lepingut- esiteks töövõtuleping
ehitustööde tegemiseks ja teiseks leping, mille raames andis hageja oma kolm töötajat tunnitasu
alusel kostja I kasutusse. Seega tuleb hagi rahuldamise üle otsustamisel käsitleda kahest
õigussuhtest tulenevaid nõudeid eraldi ning anda kõikidele nõuete rahuldamise eelduseks
olevatele asjaoludele ja kostja vastuväidetele hinnang.

10.     Töövõtulepingust tuleneva rahalise nõude puhul tuleb maakohtul asja uue arutamise
käigus tuvastada, mis resultaadis töövõtulepinguga täpselt kokku lepiti (mis tööd telliti) ja mis
nõuetele pidi hageja poolt võlgnetav resultaat vastama. Maakohus asus seisukohale (otsuse p
38), et kuna töövõtuleping sõlmiti e- posti teel, ei lepitud kokku nendes kvaliteedinõuetes, mille
rikkumisele kostja I tugineb. Samas ei saa olla nii, et tellitud tööd ei pidanud mittemingitele
nõuetele vastama. Maakohus jättis lahtiseks küsimuse, mis nõuetele pidid tööd vastama. See on
aga oluline küsimus, sest kostja I tugines hagile vastuväiteid esitades sellele, et hageja poolt
tehtud sooritus lepingutingimustele ei vastanud.

11.     Hageja tugines hagis sellele, et ta tegi kõik töövõtulepinguga kokku lepitud tööd ning
nõudis kostjalt tööde vastuvõtmist. Maakohus ei tuvastanud oma otsuses selgelt ja arusaadavalt,
mis tööd tehti. Maakohtu otsusest peab nähtuma maakohtu järeldus, mis tööd valmis tehti ja
mille alusel maakohus vastavad asjaolud tuvastas. Maakohtul tuleb asja uue arutamise käigus
nimetatud asjaolud nõuetekohaselt tuvastada.

12.      Kostja esitas hagile vastuväite, mille kohaselt ta keeldus tööde vastuvõtmisest, sest tal
oli selleks õiguslik alus ning kuna kostja (tellija) õiguspäraselt tööde vastuvõtmisest keeldus, ei
ole kostjal tekkinud tööde eest tasumise kohustust. Kuna lisaks tööde vastuvõtmisest
keeldumisele on hageja ja kostja vahel vahetatud muidki tahteavaldusi, tuleb maakohtul asja
uue arutamise käigus välja selgitada, kuidas vastavad tahteavaldused, kujundusõiguste ja
õiguskaitsevahendite kasutamised omavahel suhestuvad ja milline õiguslik olukord poolte
vahel kehtib. Nii õiguskaitsevahendite kui ka kujundusõiguste kasutamisel on määrav, kas
töödel olid need puudused, mida kostja hagejale ette heidab. Seega tuleb maakohtul asja uue
arutamise käigus luua selgus, millistele konkreetsetele puudustele ja muudele rikkumistele
kostja tugineb, kas kostjal on õigus vastavatele rikkumistele tugineda ja kas vastavate
rikkumiste olemasolu saab asjas kohtu ette toodud asjaolude ja esitatud tõendite alusel
tuvastada.


                                                                                            14(18)
                                                                    Tsiviilasi nr 2-13-39445



13.    Sellele järgnevalt tuleb maakohtul hinnata, mis õiguskaitsevahendeid ja kujundusõigusi
pooled kasutasid, kas neil oli selleks õiguslik alus ning mis õigussuhe poolte vahel sellest
tulenevalt kehtib. Esmalt teatas kostja hagejale, et ta keeldub tööde vastuvõtmisest, sest tööl on
puudused. Maakohtul tuleb asja uue arutamise käigus tuvastada, kas kostjal oli tööde
vastuvõtmisest keeldumise õigus või mitte. Kui kostjal vastavat õigust ei olnud, tuleb
maakohtul võtta seisukoht, kas tööd tuleks lugeda tellija poolt vastu võetuks põhjusel, et tellija
alusetult keeldus töid vastu võtmast. Juhul, kui tuleb asuda seisukohale, et tellija alusetult
keeldus töid vastu võtmast, võis töövõtjal tekkida tasunõue. Sellisel juhul tuleb tuvastada, kas
hageja soovis ja sai ikkagi töövõtulepingust taganeda põhjusel, et tellija keeldus töid vastu
võtmast ja tasu maksmast või on hagejal kostja suhtes töövõtutasu maksmise nõue.

14.     Maakohus tuvastas (otsuse p 39), et kostja I andis hagejale tähtaja 5.11.2012.a
kõrvaldada konkreetsetes aktides märgitud puudused ning kostja I märkis, et kui puudusi
määratud tähtpäevaks ei kõrvaldata, siis kostja I taganeb pooltevahelisest töövõtulepingust.
Maakohtul tuleb asja uue arutamise käigus tuvastada, kas tööl esinesid puudused ja kas kostjal
I oli õigus nõuda hagejalt vastavate puuduste kõrvaldamist ning kas kostja I poolt hagejale
määratud tähtaeg oli piisav VÕS § 114 tähenduses. Kuna samas avalduses esitas kostja I ka
hinna alandamise avalduse ja kahju hüvitamise nõude, tuleb maakohtul tuvastada, kas ja kui
siis mis õiguskaitsevahendit või kujundusõigust kasutati ja kas seda tehti kogu lepinguga
võlgnetava osas või osaliselt võlgnetava osas. Lepingust tervikuna taganemine on võimalik
juhul, kui kogu lepingu järgi üleantu ei vastanud lepingutingimustele või kui tellija kaotas
lepingurikkumise tõttu huvi kogu võlgnetava suhtes. Lepingust taganemine välistab hinna
alandamise. Samas hinna alandamisega võtab tellija vastu mittekohase soorituse. Sellest
tulenevalt ei saa tellija hinna alandamise korral samadele puudustele tuginedes lepingust
taganeda.

15.     Nõustuda ei saa maakohtuga selles, et kuna hageja saatis kostjale 05.11.2012.a
taganemisavalduse, millega määras hageja kostjale tööde vastuvõtmiseks 5 päeva ja kuna kostja
sai selle avalduse 05.11.2012.a kätte, lõppes pooltevaheline töövõtuleping 05.11.2012.a (vt
maakohtu otsuse p-d 40 ja 43). Esiteks määras kostja I hagejale eelnevalt puuduste
kõrvaldamiseks tähtaja, mis lõppes 05.11.2012.a ja millega seoses kostja I hoiatas hagejat, et
kui määratud tähtpäevaks puudusi ei kõrvaldata, taganeb kostja I pooltevahelisest lepingust.
Seega, selleks, et kostja I poolt esitatud taganemisavaldusest mööda minna, tulnuks tuvastada,
et kostjal I ei olnud alust lepingust taganeda (tööl ei olnud puudusi või kostjal ei olnud muul
alusel taganemisõigust või kostja I poolt tehtud avaldust ei saa siiski taganemisavalduseks
lugeda või kostja I poolt puuduste kõrvaldamiseks määratud tähtaeg oli liiga lühike). Juhul, kui
maakohus asub asja uue arutamise käigus seisukohale, et kostjal I ei olnud õigust lepingust
taganeda, et kostja I avaldust ei saa taganemisavaldusena käsitleda vms, ei saanud ikkagi
pooltevaheline töövõtuleping hageja 05.11.2012.a taganemisavalduse alusel lõppeda
05.11.2012.a, sest sellest kuupäevast alates hakkas alles kulgema hageja poolt puuduste
kõrvaldamiseks määratud tähtaeg. Sellel põhjusel ei saa nõustuda maakohtuga ka selles
(maakohtu otsuse p 43), et kostja poolt hagejale 07.11.2012.a esitatud taganemise ja hinna
alandamise avaldus ei saanud omada enam tähendust, sest leping oli alates 05.11.2012.a hageja
poolt 05.11.2012.a esitatud taganemisavalduse alusel juba lõppenud.

16.     Asja uue arutamise käigus tuleb maakohtul võtta seisukoht kostja poolt 07.11.2012.a
esitatud taganemise ja hinna alandamise avalduse suhtes. Maakohtul tuleb hinnata, kas vastav
avaldus sai tähendust omada põhjusel, et varasemalt olid pooled teinud taganemise ja hinna
alandamise avaldusi ning nõudnud tööde vastuvõtmist, tuginedes sellele, et tööd on valmis,


                                                                                           15(18)
                                                                    Tsiviilasi nr 2-13-39445

mistõttu ei tarvitsenud hilisem avaldus tähendust omada. Juhul, kui varasemad avaldused ei
lõpetanud lepingut ja kui varasemate avaldustega ei võetud vastu mittenõuetekohast sooritust,
tuleb maakohtul hinnata 07.11.2012.a avaldust ja selgitada välja, kas sellega sooviti taganeda
lepingust tervikuna või osaliselt või sooviti avaldusega hoopis lepingu kui terviku suhtes hinda
alandada. Kuna kostja viitas samas avalduses vastandlikult nii hinna alandamisele kui ka
lepingust taganemisele ja avaldused viitavad sellele, et kostja soovis taganeda ja ka hinda
alandada kogu lepinguga võlgnetava suhtes tervikuna, tuleb hinnata, millele kostja tahe ikkagi
suunatud oli. Kuna kostja väitis, et ta soovis hinda alandada kõikide tööde osas selliselt, et iga
töö eest tasub kostja hagejale natukene ja kokku 3000 eurot, võib sellest järeldada, et kostja
soovis hinda alandada kogu lepingu alusel võlgnetu osas. Kui kostja alandas hinda, võttis ta
vastu mittekohase soorituse, mistõttu kostjal ei saa enam lepingust taganemise õigust olla. Selle
avalduse hindamisel tuleb aga arvestada ka seda, et kostja tegi hagejale varasemalt
(01.11.2012.a vt t I kd lk 63) avalduse, millega alandas hinda 20%, võib juhtuda, et isegi, kui
tööd ei vastanud lepingu tingimustele ja isegi kui kostjal oli hinna alandamise õigus, alandas
kostja esimese hinna alandamise avaldusega hinda juba 20% ja võttis 20%-lise hinna
alandamisega vastu lepingutingimustele mittevastavad sooritused. Mitut korda samade
puuduste tõttu hinda alandada ei saa, seda ka siis mitte, kui esmasel hinna alandamisel alandati
hinda vähem, kui oleks võinud, sest hinna alandamine on kujundusõigus, mille raames võtab
hinna alandaja vastu lepingutingimustele mittevastava soorituse ja otsustab ise, kui palju ta
vastavate puuduste tõttu hinda alandab.

17.     Kostja tugines apellatsioonkaebuses sellele, et maakohus eksis tõendite hindamisel, kui
arvestas tingimusteta ja kriitikavabalt konkreetset ekspertarvamust. Ka eksperdi arvamuse
alusel asjaolude tuvastamine on tõendite hindamine, mis peab vastama seaduses sätestatud
nõuetele. Tõendite hindamisel tuleb maakohtul võtta seisukoht kõigi poolte poolt esitatud
vastuväidete osas. Eksperdi arvamuse puhul tuleb hinnata, mis on selle kvaliteet, kas seda saab
üleüldse tõendina arvestada ja kui siis millises osas. Ekspert ei saa tuvastada oma arvamuses
asjaolusid, ei saa võtta õiguslikke seisukohti ning ei saa esitada muid järeldusi, kui üksnes
vastuseid kohtu määruses esitatud küsimustele. Eksperdi järelduste kujunemine peab olema
nähtav, arusaadav, jälgitav ja järelduste kujunemise alusel peab olema kohtul võimalik
kujundada veendumus selles osas, kas eksperdi arvamust saab arvestada või tuleb see kõrvale
jätta. Eksperdil ei ole võimalik reeglina tuvastada, mida hageja lõhkus ja mida omanik parandas
(t II kd lk 60), samuti ei ole eksperdil võimalik võtta seisukohta, kas mingi sooritus kujutas
endast lepingu rikkumist. Vastava järelduse peab tegema kohus. Ekspertarvamusest ei ole
võimalik aru saada, kust võttis ekspert arvnäitajad ja mida need kujutavad, mille alusel ekspert
tööde maksumused leidis. Kui ekspert on esitanud õiguslikke hinnanguid, tuvastanud
asjaolusid, mida ta tuvastada ei saa, esitanud lahti seletamata arvnäitajaid jne, võib vastavate
asjaolude pinnalt tõusetuda küsimus sellest, kas vastavat eksperdi hinnangut saab tõendina
kasutada. Seda, kas ja kui siis millises ulatuses saab kohus eksperdi hinnangut kasutada, tuleb
maakohtul otsustada asja uue arutamise käigus.

18.     Maakohus asus eksperthinnangu alusel seisukohale (maakohtu otsuse p 50), et töös
mingid puudused siiski esinesid, kuid nende väärtus oli ca 1,8%, mistõttu ei saa hinda alandada.
Ringkonnakohus sellise maakohtu käsitlusega ei nõustu. Juhul, kui kostja alandas hinda 20%
kuid kui tegelikult saab hinda alandada üksnes 1,8%, ei tähenda see seda, et hinna alandamisest
ei saa lähtuda ja välja tuleks mõista kogu kokkulepitud tasu. Juhul, kui maakohus peaks asja
uue arutamise käigus, kas konkreetse eksperthinnangu või mõne muu tõendi alusel asuma
seisukohale, et hagejapoolne sooritus ei vastanud lepingu tingimustele ja kostjal oli õigus hinda
alandada, tuleb tuvastada, mis ulatuses saab kostja hinda alandada. Juhul, kui kostja alandas



                                                                                           16(18)
                                                                        Tsiviilasi nr 2-13-39445

hinda rohkem, kui tal selleks alust oli, saab ja peab kohus lähtuma hinna alandamisest selles
ulatuses, milles on hinna alandamiseks õiguslik alus.

19.     Hageja esitas kostja suhtes ka sellest lepingust tuleneva nõude, mille raames andis
hageja kostjale tunnitasu alusel kasutada kolm oma töömeest. Kostja vaidles sellele hagile vastu
põhjusel, et väidetavalt tegid hageja töötajad ebaefektiivset ja ebakvaliteetset tööd, mille tõttu
on kostja nõus tasuma hagejale töötundide eest üksnes pooles ulatuses. Maakohus leidis
(maakohtu otsuse p 52), et kuivõrd hageja ja kostja leppisid kokku, et hageja töötaja tunnitasu
on 15 eurot ja kuivõrd eksperthinnangust nähtuvalt on ehitustöölise keskmine tunnitasu 20
eurot, ei ole põhjendatud hinda alandada. Ringkonnakohus sellise maakohtu käsitlusega ei
nõustu. Iseenesest on õige see, et ka siis, kui hageja andis kostjale kasutada oma töötajaid
leppimata kokku konkreetses resultaadis, mida töötajad peavad mingi aja jooksul sooritama, ei
ole välistatud olukord, kus kostja kasutusse saadud töötajate poolse ebaefektiivse töösoorituse
või vaegtöö tõttu osaliselt kokku lepitud tasu maksmisest keeldub. Kuid selleks, tuleb kostjal
kohtu ette tuua ja tõendada asjaolud, millest saab järeldada, et hageja (oma töötajate
ebaefektiivse töösoorituse või vaegtöö tõttu) pani toime lepingurikkumise, mille tõttu tekkis
kostjale kahju või mille tõttu sai kostja mittenõuetekohase soorituse, mis annab aluse kas kahju
hüvitamiseks või vastavalt hinna alandamiseks. Kahju hüvitamist ja kahju hüvitise
kokkulepitud tasunõudega tasaarvestamist või hinna alandamist ei välista see, kui hageja ja
kostja vahel algselt kokku lepitud (nõuetekohase soorituse) tasu oli kokku lepitud võib-olla
madalama tasuna, kui seda on keskmine. Seega tuleb maakohtul asja uue arutamise käigus
tuvastada, mis soorituses tööjõu kasutada andmise lepingu raames kokku lepiti, mis
konkreetsed etteheited kostja hageja (hageja töötajate poolt tehtud) sooritusele esitab, kas
konkreetsed etteheited on aset leidnud, kas need kujutavad endast lepingu rikkumist, mis annab
aluse hinna alandamiseks või kahju hüvitamiseks, kas ja millist õiguskaitsevahendit on kostja
kasutanud ja kas ja kui siis kui suures ulatuses tasu vähem maksmiseks see kostjale aluse annab.

20.    Eespool toodud põhjustel tuleb saata tsiviilasi tühistatud osas uueks lahendamiseks
maakohtule. Lahendamata osas tuleb menetluskulude jaotus ja summaarne kindlaksmääramine
lahendada asja uue lahendamise käigus vastavalt selle tulemustele. Kuna kostja tehinguline
esindaja saatis 30.12.2015.a menetluskulude nimekirja peale selle esitamiseks kohtu poolt
määratud tähtaja möödumist, siis kohus seda ei menetle. Ühtlasi saadeti menetluskulude
nimekiri samas menetlusdokumendis, millega teatati kohtule sellest, et tehingulise esindaja
esindusõigus lõppes sama päeva hommikul, so enne menetluskulude nimekirja esitamist. See
tähendab, et nimekiri saadeti esindusõiguseta isiku poolt.



        Krista Kirspuu                  Ulvi Loonurm                    Kaupo Paal
/allkirjastatud digitaalselt/   /allkirjastatud digitaalselt/   /allkirjastatud digitaalselt/


Tühistatud osaliselt Riigikohtu 28.09.2016 otsusega


RESOLUTSIOON

1. Tühistada Tallinna Ringkonnakohtu 8. jaanuari 2016. a otsus tsiviilasjas nr 2-13-
39445 ja Harju Maakohtu 25. mai 2015. a otsus samas tsiviilasjas osas, milles maakohus
luges kohtuotsuse resolutsiooniga tuvastatuks, et Osaühing Flashpoint ja OÜ SoeAuto


                                                                                                17(18)
                                                              Tsiviilasi nr 2-13-39445

sõlmisid töövõtulepingu Tallinnas Lüli 1 asuva hoone ehitustööde tegemiseks ja
tööjõurendilepingu.

2. Tühistada Tallinna Ringkonnakohtu 8. jaanuari 2016. a otsus tsiviilasjas nr 2-13-
39445 ja Harju Maakohtu 25. mai 2015. a otsus samas tsiviilasjas osas, milles maakohus
luges kohtuotsuse resolutsiooniga tuvastatuks, et Osaühing Flashpoint ei ole sõlminud
OÜ-ga AutoComfort töövõtulepingut Tallinnas Lüli 1 asuva hoone ehitustööde
tegemiseks ja tööjõurendilepingut.

3. Jätta läbi vaatamata Osaühingu Flashpoint hagi osas, milles ta palus maakohtul
tuvastada, kas ta sõlmis töövõtulepingu Tallinnas Lüli 1 asuva hoone ehitustööde
tegemiseks ja tööjõurendilepingu OÜ-ga SoeAuto või OÜ-ga AutoComfort.

4. Jätta muutmata Tallinna Ringkonnakohtu 8. jaanuari 2016. a otsus tsiviilasjas nr 2-
13-39445 osas, milles ringkonnakohus tühistas Harju Maakohtu 25. mai 2015. a otsuse
ja saatis asja uueks lahendamiseks maakohtule, arvestades Riigikohtu otsuses toodud
põhjendusi.

5. Kassatsioonkaebus jätta rahuldamata.

6. Arvata kassatsioonkaebuselt tasutud kautsjon riigituludesse.




                                                                                    18(18)

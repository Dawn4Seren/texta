                                                                                       1-16-477




                           KOHTUMÄÄRUS

Kohus                              Tallinna Ringkonnakohus

Määruse tegemise aeg ja koht       11. märts 2016, Tallinn

Kohtuasja number                   1-16-477

Kohtukoosseis                      Meelika Aava, Julia Katškovskaja, Urmas Reinola

Apelleeritud kohtuotsus            Harju Maakohtu 22. jaanuari 2016. a otsus Aleksandr Pedi
                                   süüdistuses KarS § 199 lg 2 p 9 lärgi lühimenetluses
                                   kiirmenetluse korras
Apellatsiooni esitaja              Süüdistatav Aleksandr Ped


RESOLUTSIOON
Jätta süüdistatava Alesandr Pedi apellatsioon kui ilmselt põhjendamatu läbi vaatamata ja
tagastada.

Edasikaebamise kord
Määruse peale võib süüdistatav advokaadist kaitsja vahendusel esitada määruskaebuse Riigikohtule
15 päeva jooksul Tallinna Ringkonnakohtu kaudu alates päevast, mil menetlusosaline sai
vaidlustatavast kohtumäärusest teada või pidi teada saama.

ASJAOLUD JA MENETLUSE KÄIK

1. Harju Maakohtu 22. jaanuari 2016. a otsusega lühimenetluses kiirmenetluse korras tunnistati A.
Ped süüdi KarS § 199 lg 2 p 9 järgi ja talle mõisteti karistuseks vangistus 9 kuuks. KrMS § 238
alusel vähendas kohus A. Pedile mõistetud karistust ühe kolmandiku võrra ja mõistis karistuseks 6
kuud vangistust. KarS § 65 lg 2 alusel suurendas kohus mõistetud karistust A. Pedile Harju
Maakohtu 16. detsembri 2015. a otsusega mõistetud karistuse ärakandmata osa võrra ja mõistis
liitkaristuseks 1 aasta 6 kuud vangistust algusega 21. jaanuarist 2016.

2. A. Ped mõisteti süüdi selles, et ta süstemaatiliselt vargusi toime paneva isikuna uuesti 21. jaanuari
2016 öösel varastas Tallinnas Uuel tänaval asuvas kinokohvikus XXXXXXX AT-le kuuluvaid
esemeid kokku 235 euro väärtuses. Lisaks sellele püüdis ta samal öösel ja samast kohast varastada
IMV-le kuuluva seljakoti koos selles olevate esemetega kokku 375 euro väärtuses ja AA-le kuuluva
mobiiltelefoni 50 euro väärtuses. See kuritegu jäi lõpule viimata, sest kohviku töötajad pidasid ta
kohvikust väljumisel kinni.
3. Maakohtu otsuse peale esitas apellatsiooni süüdistatav A. Ped, kes taotleb kohtuotsuse
tühistamist talle mõistetud karistuse osas. Süüdistatava hinnangul on talle mõistetud karistus
põhjendamatult karm.

Apellatsiooni motiivide kohaselt ei keeldunud ta eelmise kohtuotsusega mõistetud üldkasuliku töö
tegemisest. Üldkasuliku töö tunnid jäid tegemata vaid seetõttu, et ta pani toime uue kuriteo ja võeti
seoses sellega vahi alla. Vabaduses viibides on tal võimalus asuda tööle ehitusfirmasse. Palub
arvesse võtta tema puhtsüdamlikku kahetsust. Tema ema on surnud. Isa on haige ning vajab
süüdistatava abi.

RINGKONNAKOHTU PÕHJENDUSED JA SEISUKOHT

4. Kohtukolleegium, tutvunud kriminaalasja materjalide ning esitatud apellatsiooniga, leiab
üksmeelselt, et apellatsioon on ilmselt põhjendamatu ning tuleb jätta läbi vaatamata. Oma
seisukohta põhistab kohtukolleegium järgmiselt.

Esmalt märgib kohtukolleegium, et Riigikohtu kriminaalkolleegium on oma lahendites korduvalt
selgitanud, et ringkonnakohtu lahend peab üldjuhul kujunema kriminaalmenetluse seadustiku 11.
peatükis sätestatud apellatsioonimenetluse kui terviku tulemina ja apellatsiooni läbi vaatamata
jätmine selle ilmse põhjendamatuse tõttu KrMS § 326 lg 3 alusel kujutab endast erandit. Ilmselt
põhjendamatu on apellatsioon, mille rahuldamine ei ole võimalik seetõttu, et apellandi argumendid
ei ole õiguslikult asjakohased, st need sisaldavad mõne õigusliku keelu rikkumisele suunatud
taotlust. Kui apellandi väited ei ole õiguslikult asjakohatud, on apellatsiooni läbi vaatamata jätmine
võimalik eeskätt siis, kui maakohtu otsus on kooskõlas kohtupraktikas selgelt ja üheselt kujunenud
seisukohtadega (nt teo õigusliku kvalifikatsiooni või karistuse osas) ning ringkonnakohus ei pea
vajalikuks kohtupraktikat muuta. Apellatsiooni läbi vaatamata jätmine on reeglina võimalik vaid
juhul, kui juba eelmenetluses selgub, et apellatsioonil puudub ilmselgelt edulootus ehk tegemist on
perspektiivitu apellatsiooniga.

Kohtupraktikas valitseva põhimõtte kohaselt on kõrgema astme kohtu poolt maakohtus mõistetud
karistuse muutmine põhjendatud üksnes juhul, kui kõrgema astme kohus muudab süüdistatava teo
kvalifikatsiooni või kui ilmnevad asjaolud viitavad selgelt sellele, et madalama astme kohus pole
arvesse võtnud karistust kergendavaid või raskendavaid asjaolusid või on valesti tõlgendanud KarS
§-s 56 täheldatud karistuse mõistmise aluseid.

Kohtukolleegium leiab, et maakohtu otsuses selliseid mõistetud karistuse tühistamise aluseid ei
esine. Maakohtu otsuses on süüdistatavale mõistetud karistust põhjendatud ning kohtukolleegium
nõustub nende põhjendustega. Apellatsioonis märgitud asjaolusid on kohus karistuse mõistmisel
juba arvesse võtnud.

KarS § 199 lg 2 sanktsioon näeb karistusena ette rahalise karistuse või kuni viieaastase vangistuse.

Kohus arvestas karistuse mõistmisel põhjendatult seda, et A. Pedi on varem seitse korda kohtu poolt
karistatud, sealhulgas vangistusega. Viimane kord asendati talle mõistetud vangistus üldkasuliku
tööga, kuid seda ta tegema ei asunud, vaid pani katseajal toime uue kuriteo. Puhtsüdamlikku
kahetsust karistust kergendava asjaoluna on kohus A. Pedile karistuse mõistmisel juba arvesse
võtnud. Seega nõustub kohtukolleegium maakohtu seisukohaga, et A. Pedile tuleb mõista karistuseks
reaalne vangistus 9 kuuks, s.o alla sanktsiooni keskmist määra. Kuna asi vaadati läbi lühimenetluses,
siis vähendas kohus mõistetavat karistust ühe kolmandiku võrra ja mõistis karistuseks 6 kuud
vangistust. Kuna A. Ped pani uue kuriteo toime ajal, mil ta oleks pidanud tegema üldkasulikku tööd,


                                                                                           2(3)
s.o katseajal, siis suurendas kohus mõistetud karistust eelmise kohtuotsuse järgi mõistetud karistuse
ärakandmata osa võrra ja mõistis liitkaristuseks 1 aasta 6 kuud vangistust.

KarS § 69 lg 4 kohaselt peab üldkasuliku töö tegemisel süüdimõistetu järgima kontrollnõudeid ning
täitma talle pandud kohustusi vastavalt KarS §-s 75 sätestatule. KarS § 69 lg 7 kohaselt on
üldkasuliku töö tegemisel uue kuriteo toimepanemine selline rikkumine, mis toob vältimatult kaasa
KarS § 65 lg 2 alusel liitkaristuse mõistmise. Seega ei saanudki maakohus mõista A. Pedile
teistsugust karistust kui reaalne vangistus.

5. Eelnevat silmas pidades leiab kohtukolleegium üksmeelselt, et A. Pedile mõistetud karistus on
seaduslik ja põhjendatud, mistõttu apellatsiooni põhjendused selle tühistamiseks alust ei anna. Seega
on süüdistatava apellatsioon ilmselt põhjendamatu ning ringkonnakohus jätab selle juhindudes
KrMS § 326 lg 2 p-st 2 läbi vaatamata.


/allkirjastatud digitaalselt/




                                                                                          3(3)

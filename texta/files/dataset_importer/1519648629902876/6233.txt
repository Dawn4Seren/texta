                      KOHTUMÄÄRUS

Kohus                             Tartu Ringkonnakohus

Kohtukoosseis                     Üllar Roostoja, Kai Kullerkupp, Andra Pärsimägi

Määruse tegemise aeg ja koht      27. september 2016. a Tartu

Tsiviilasja number                2-16-9578

Tsiviilasi                        INOS SIA hagi N. R. Energy OÜ vastu garantiiperioodi
                                  tagatiste (garantiikirjade) realiseerimise õiguse puudumise
                                  tuvastamise nõudes
Vaidlustatud kohtulahend          Viru Maakohtu 22. juuni 2016 määrus hagi tagamise kohta

Kaebuse esitaja ja kaebuse liik   N.R. Energy OÜ määruskaebus

Kohtuistungi toimumise aeg        Kirjalik menetlus

Menetlusosalised ja nende         Määruskaebuse esitaja (kostja): N.R. Energy OÜ
                                  (registrikood: 12364776); esindajad vandeadvokaat Erki
esindajad                         Kergandberg ja vandeadvokaadi abi Edgar-Kaj Velbri
                                  Vastustaja (hageja): INOS SIA (Läti Vabariigi registrikood:
                                  40003570038); esindajad vandeadvokaat Marit Toom ja
                                  vandeadvokaat Marko Kaevando

RESOLUTSIOON                      1. Jätta Viru Maakohtu 22. juuni 2016. a määrus muutmata.
                                  2. Jätta määruskaebus rahuldamata.
Menetluskulude jaotus             Menetluskulude jaotuse otsustab maakohus lõpplahendis.

Edasikaebamise kord               Menetlusosalisel on õigus esitada määruskaebus Riigikohtule 15
                                  päeva jooksul alates käesoleva määruse kättetoimetamisest.
                                      Hagimenetluses      Riigikohtus     võib        menetlusosaline
                                      menetlustoiminguid teha ning avaldusi ja taotlusi esitada üksnes
                                      vandeadvokaadi vahendusel, kui seaduses ei ole sätestatud
                                      teisiti.
                                      Juhul, kui menetlusosaline taotleb menetlusabi, peab ta esitama
                                      tähtaja kestel määruskaebuse. Kaebuse põhjendamiseks või
                                      riigilõivu tasumiseks või kaebuses esineva sellise puuduse
                                      kõrvaldamiseks, mis on seotud menetlusabi taotlemisega, annab
                                      kohus mõistliku tähtaja pärast menetlusabi taotluse lahendamist,
                                      kui nimetatud taotlus ei ole esitatud põhjendamatult või tähtaja
                                      pikendamise eesmärgil.
ASJAOLUD
1. INOS SIA (hageja) esitas Viru Maakohtule hagi N. R. Energy OÜ vastu garantiiperioodi
tagatiste (garantiikirjade) realiseerimise õiguse puudumise tuvastamise nõudes. Koos hagiga
esitas hageja taotluse hagi tagamiseks, so keelata Nordea Bank AB-l, registrikood 516406-
0120, keda esindab Läti Vabariigis Nordea Bank AB Läti filiaal, registrikood 40103749473,
väljamaksete tegemine N.R. Energy Osaühingule, registrikood 12364776, 19. juunil 2015
väljastatud garantiikirjade nr FN/GAR/14983, FN/GAR/14984 ja FN/GAR/14985 ja/või nende
garantiikirjade 27. juuni 2015 muudatuste alusel.
Hageja on seisukohal, et garantii realiseerimine kostja poolt on vastuolus hageja ja kostja
vaheliste töövõtulepingutega, st garantiinõude esitamisega on kostja töövõtulepinguid
rikkunud. Samuti on kostja käitunud garantiinõuet esitades pahauskselt. Hageja leiab, et
asjaolusid arvestades ning mõlema poole huve kaaludes on proportsionaalne lahendus see, kui
garantii alusel väljamakse peatatakse, ent kostjal säilib võimalus nimetatud raha siiski saada
koheselt, kui hagi peaks jääma rahuldamata.

MAAKOHTU SEISUKOHT
2. Viru Maakohus rahuldas 22. juuni 2016. a määrusega hageja hagi tagamise taotluse ja määras
kostjale hagi tagamise abinõu tagatiseks summa 100 500 eurot.
Maakohus lähtus hagi tagamisel tsiviilkohtumenetluse seadustiku (TsMS) § 377 lg-st 1, § 378
lg 1 p-st 4, lg-st 4, § 383 lg-st 1, § 384 lg-st 1 ja lg-st 3, § 385 ja § 463.
Väljamakse teostamise keelamine hagi tagamise abinõuna tagab kohtuotsuse täitmise
võimaluse ning on käesoleval momendil kostja jaoks kõige vähem koormavaks hagi tagamise
abinõuks.

Hagi tagamisega ei riku kohus kostja õigusi. Juhul, kui hagi tagamisega tekitakse kostjale kahju,
võib kostja nõuda TsMS § 391 sätestatud korras kahju hüvitamist.

MÄÄRUSKAEBUSE ESITAJA TAOTLUS JA PÕHJENDUSED
3. Kostja esitas määruskaebuse, milles palub tühistada maakohtu määrus ning teha asjas uus
määrus, millega jätta hageja hagi tagamise taotlus rahuldamata ning menetluskulud hageja
kanda.
Määruskaebuses esitatud väidete kohaselt:
1) on kohus hagi tagamise määrusega oluliselt rikkunud põhjendamiskohustust TsMS § 436 lg
1 tähenduses. Kohus ei ole analüüsinud hagi tagamata jätmise mõju kohtuotsuse täitmise

                                               2
võimalikkuse suhtes. Kohus ei ole hinnanud garantii ja käesoleva vaidluse sidusust, garantii
realiseerimise kulukust hageja suhtes ega kostja huvisid;
2) on hagi tagamise taotlus sisuliselt põhjendamatu. Hageja ei ole esile toonud asjaolusid, mis
õigustaksid garantiist tulenevate väljamaksete peatamist. Kui kostja suudab hagejale garantii
realiseerimisest tingitud võimalikud negatiivsed tagajärjed (nt garandi tagasinõue, intressi
maksmise kohustus) hüvitada (sh ei ole kahtlust kostja maksevõimes) ja garantii realiseerimine
ei põhjusta tõenäoliselt hageja maksejõuetust ega olulisi makseraskusi, ei tuleks vähemalt
üldjuhul garantii kui mitteaktsessoorse õigusinstrumendi olemuse säilitamise huvides eelistada
hageja huve, ja selline hagi tuleb jätta tagamata. Kaalumiseks vajalikud asjaolud peab esitama
hageja (RK lahend 3-2-1-170-14, p 11);

3) ei ole võimalik peatada garantii realiseerimist üldsõnaliste viidetega olulistele
makseraskustele;

4) on hageja makseraskuste tekkimise tõenäosus nullilähedane. Hageja viimase avalikult
kättesaadava bilansi kohaselt oli hagejal vabu rahalisi vahendeid 1 673 017 eurot. Seega
moodustab garantiisumma kõigest 6% hageja vabadest rahalistest vahenditest;

5) ei ole kostja esitanud nõuet garantiisumma välja maksmiseks pahatahtlikult;

6) suudaks kostja vajadusel hagejale kahju hüvitada. 22. mail 2015 ühinemislepingu alusel on
ühinenud N.R. Energy Osaühing (registrikood 10155778), N.R. Invest OÜ (registrikood
12366746) ja N.R. Trans OÜ (registrikood 11766515) N.R. Holding OÜ-ga (registrikood
12364776, tänane N.R. Energy OÜ). Faktiliselt moodustus tänase N.R. Energy OÜ rahaliste
vahendite jääk kõigi ühendatavate ühingute varadest;

7) käitub hageja menetluses pahauskselt. Hageja on omapoolses määruskaebuse vastuses
esitanud ulatusliku loetelu paljasõnalisi väiteid, millest väidetavalt nähtub kostja pahatahtlik
käitumine garantiide realiseerimisel.

VASTUSTAJA SEISUKOHT
4. Hageja vaidles määruskaebusele vastu ning palus jätta see rahuldamata.
Vastuse kohaselt:
1) ei ole maakohus menetlusõigust rikkunud. Hageja on esitanud kohtusse tuvastusnõude.
TsMS § 377 lg-st 2 tulenevalt ei pea sellise hagi tagamiseks, mille esemeks ei ole rahaline nõue
kostja vastu, maakohus tuvastama, kas hagi tagamata jätmine võib raskendada kohtuotsuse
täitmist või selle võimatuks teha;
2) ei suudaks kostja hagejale kahju hüvitada. Antud juhul on alust kahelda kostja maksevõimes.
Viimane avalikult kättesaadav majandusaasta aruanne kostja kohta kajastab kostja
majandustulemusi seisuga 31. detsember 2014;
3) tekitaks hagi tagamata jätmine hagejale kahju. Kui garantii realiseeritakse, siis puuduksid
hagejal vahendid pangale garantiisumma ulatuses tagasimakse tegemiseks. Garantiinõude
realiseerimisega väheneks hageja krediidireiting. Seetõttu oleks hagejal keerulisem pangast
krediiti saada ning suure tõenäosusega antaks hagejale krediiti kehvematel tingimustel;
4) ei ole kostja poolt esitatud hageja bilanss asjakohane, sest kajastab vana seisu. Hageja
esitatud uue bilansi kohaselt on tal lühiajalisi kohustusi pea kaks korda rohkem kui vabu
vahendeid;

                                               3
5) töövõtulepingute järgsed tööd on lõpetatud ning kostjale üle antud ja kostja on need tööd
vastu võtnud;
6) on kostja tõlgendus garantiiperioodi tagatise realiseerimise aluste kohta ebaõige.

RINGKONNAKOHTU SEISUKOHT
5. Ringkonnakohus leiab, et määruskaebus tuleb jätta rahuldamata ja Tartu Maakohtu 22. juuni
2016. a määrus muutmata.
6. Ringkonnakohus peab vajalikuks tuua välja järgnevad asjaolud. Lähtudes Riigikohtu
lahenditest tsiviilasjades 3-2-1-170-14 ja 3-2-1-7-12 on hagi tagamine garantii väljamaksmise
peatamise teel põhjendatud ainult siis, kui garantii realiseerimine kostja poolt oleks hageja ja
kostja vahelises suhtes vastuolus töövõtulepingus kokkulepituga. Kui hageja toetub
hagiavalduses asjaolule, et kostja rikub garantii esitamisega töövõtulepingut, peab kohus TsMS
§ 378 lg-st 4 tulenevalt poolte huve kaaluma. Antud asjas on hagiavalduses viidanud kostja
võimalikule töövõtulepingu rikkumisele garantii esitamisega hagiavalduse p-s 2 (kd I, tl 6-9).
Seetõttu peab kohus poolte huve kaaluma, hinnates hagi tagamisest või tagamata jätmisest
pooltele tekkida võivaid võimalikke negatiivseid tagajärgi.
Poolte huvide kaalumine hõlmab ühe osana hagejale garantii realiseerimisest tingitud võimalike
negatiivsete tagajärgede hüvitamise võimekust kostja poolt. Kohtul ei tohi olla kahtlust kostja
maksevõimes (vt Riigkohtu 18. veebruari 2015. a määrus tsiviilasjas nr 3-2-1-170-14, p 11).
Hageja peab TsMS § 381 lg 2 alusel põhistama tagatavat nõuet ja tagamise aluseks olevaid
asjaolusid. Hageja on käesolevas asjas põhistanud asjaolusid, mis annavad aluse kahelda kostja
maksevõimes.
Ringkonnakohus märgib, et hagi tagamise alusena põhistatud asjaolud saab ümber lükata
kostja, kellel on võimalus tõendada oma maksevõimet.
Kostja käsitleb maksevõimelisuse küsimust 9. augusti 2016. a määruskaebuse täienduses ( kd
VI, tl 186). Selle kohaselt on kostja, N.R. Energy OÜ nelja eraldiseisva juriidilise isiku
ühinemise tulemusel moodustatud juriidiline isik. Ühinemisleping sõlmiti 22. mail 2015. a.
Rahaliste vahendite jääk moodustus kõigi ühendatavate ühingute varadest ja ainuüksi N.R.
Energy OÜ vabade rahaliste vahendite jääk oli eelnevalt 128 493 eurot. Sama ettevõtte
rahavood olid positiivsed 107 686 euro ulatuses ja kasum oli 1 965 156 eurot. Väite kohaselt
ühendatud ühingute rahaliste vahendite ja garantiisumma arvestamisel ei esine kahtlust kostja
maksevõimes. Määruskaebuse täiendusele on lisatud N. R. Energy OÜ (endine AVOTERM
OÜ) majandusaasta aruanne (kd VI, tl 192-214).
Ringkonnakohtu hinnangul ei ole kõrvaldatud kahtlused kostja maksevõimes. Äriühingute
ühinemisel läheb äriseadustiku (ÄS) § 391 lg 4 esimese lause järgi ühendatava ühingu vara,
sealhulgas kohustused, üle ühendavale ühingule. Kostja väidab, et on moodustatud nelja
eraldisesiva juriidilise isiku ühinemise tulemusel, samas oma maksevõimelisuse tõendamiseks
on ta esitanud ainult ühe ühinenud juriidilise isiku 2013. aasta majandusaasta aruande. Kuna
kõigi ühinenud juriidiliste isikute varad ja kohustused on läinud üle kostjale, siis oleks kostja
pidanud esitama kõigi nelja ühinenud juriidilise isiku viimased majandusaasta aruanded, et
võrrelda kogu vara ja kohustusi uues äriühingus (praeguses kostjas). Kostja oleks võinud
alternatiivina esitada 2015. aasta majandusaasta aruande või viimased andmed 2016. aastast
oma vara ja kohustuste kohta. Kostja seda teinud ei ole, viidates kohustusele esitada esimene
ühinemisjärgne majandusaasta aruanne alles 31. detsembriks 2016. a. Hageja on talle
kättesaadavate materjalide alusel (äriregistrist ja kostja määruskaebuse täienduses esitatust
lähtudes) seadnud kahtluse alla kostja maksevõime. Hageja viitab õigesti kostja esitatud


                                               4
majandusaasta aruande vanusele antud asja lahendamisel (aastast 2013), mis ei pruugi olla
asjakohane vaidluse lahendamisel 2016. aastal.
Eeltoodust lähtudes ei ole ringkonnakohtu hinnangul välistatud kahtlused kostja maksevõimes
võimaliku hüvitamiskohustuse tekkimisel hagejale. Seetõttu tuleb jätta määruskaebus
rahuldamata ja maakohtu määrus muutmata.
Kostjal on asjaolude muutumisel, samuti täiendavate andmete esitamisel õigus maakohtult
TsMS § 386 alusel taotleda hagi tagamise abinõu asendamist ja/või hagi tagamise tühistamist.
Hagi tagamisega seotud menetluskulud määratakse kindlaks lõpplahendis.


/digitaalselt allkirjastatud/   /digitaalselt allkirjastatud/     /digitaalselt allkirjastatud/

     Üllar Roostoja                   Kai Kullerkupp                   Andra Pärsimägi




                                              5

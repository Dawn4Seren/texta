                                                                             Kriminaalasi nr 1-13-4429




                                 KOHTUMÄÄRUS
Kohus                                Tartu Maakohus

Määruse tegemise aeg ja koht         25. oktoober 2016, Jõgeva kohtumaja (istung toimus
                                     kaugkohtuistungina 11.10.2016)
Kriminaalasja number                 1-13-4429

Täitmiskohtunik                      Liivi Loide

Kohtuistungi sekretär                Viivi Kalme

Tõlk                                 Nadežda Bõstrova

Prokurör                             Ene Uljanova (esitas arvamuse kirjalikult)

Taotlus                              Oleg Pjatnitski tingimisi enne tähtaega vangistusest
                                     vabastamiseks
Süüdimõistetu                        OLEG PJATNITSKI

                                     isikukood 35910060042; asukoht: viibib karistuse
                                     kandmisel        Tartu      Vanglas;      elukoht
                                     vabanemisel:xxxxxxxxxxxxxxxxxxxxxxxxxxxxxxxxxxx
                                     xxxxxxxxxxxxx
RESOLUTSIOON

Jätta Oleg Pjatnitski Tallinna Linnakohtu 03.09.2002. a kohtuotsusega kriminaalasjas nr 1/2-
1893/02 mõistetud karistuse kandmiselt tingimisi enne tähtaega vabastamata.

Edasikaebamise kord
Kohtumääruse peale on õigus esitada Tartu Maakohtule kirjalik määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.

ASJAOLUD JA MENETLUSE KÄIK
Oleg Pjatnitski tunnistati süüdi ENSV Ülemkohtu 13.12.1983. a otsusega KrK § 140 lg 2 p 1 järgi ja
teda karistati 4-aastase vabadusekaotusega. ENSV Ülemkohtu 03.07.1985. a otsusega tunnistati ta
süüdi KrK § 101 p 1, 7, § 141 lg 2 p 1, § 115 lg 1, 2, 3, § 1151 lg 1, § 195 lg 2 järgi ja teda karistati
15-aastase vangistusega. Oleg Pjatnitski tunnistati süüdi ka EV Ülemkohtu 02.09.1992. a otsusega
KrK § 101 p 1, 8 järgi ja talle mõisteti karistuseks surmanuhtlus; KrK § 41 alusel liideti mõistetud
karistusega ENSV Ülemkohtu 03.07.1985. a otsusega mõistetud karistus 15 aastat vangistust ning
lõplikuks karistuseks kohtuotsuste kogumis jäi Oleg Pjatnitskile surmanuhtlus. Vabariigi Presidendi
05.03.1993. a otsusega nr 57 asendati Oleg Pjatnitskile mõistetud surmanuhtlus eluaegse


                                                                                                    1 (4)
vangistusega kinnises vanglas. Viimati karistati Oleg Pjatnitskit Tallinna Linnakohtu 03.09.2002. a
otsusega KrK § 107 lg 2 p 6 järgi 9 aasta pikkuse vangistusega. KarS § 65 lg 2 alusel liideti karistus
EV Ülemkohtu 02.09.1992. a otsusega ning liitkaristuseks mõisteti eluaegne vangistus. Maakohus
märkis, et karistuse kandmise algust tuleb lugeda alates 12.05.1983. Kohtuotsus jõustus 24.09.2002.

KarS § 77 lg 1 kohaselt võib kohus eluaegse vangistusega karistatud isiku katseajaga tingimisi
karistusest vabastada, kui süüdimõistetu on karistusajast tegelikult ära kandnud vähemalt
kolmkümmend aastat. Tartu Vangla on esitanud materjalid ennetähtaega vabastamise otsustamiseks
lähtudes Tallinna Linnakohtu 03.09.2002. a otsuses märgitud karistuse kandmise algusajast, milleks
on 12.05.1983. a, millest tulenevalt on loetud 30-aastane tähtaeg saabunuks.
Tartu Maakohtu 20.06.2016. a määrusega jäeti Oleg Pjatnitski eluaegsest vangistusest tingimisi
vabastamise materjalid läbi vaatamata ja tagastati kinnipeetava isiklik toimik vanglale. Maakohtu
arvates puudub kuni 03.09.2032. a formaalne alus Oleg Pjatnitski tingimisi vangistusest
ennetähtaegseks vabastamiseks.
Tartu Ringkonnakohtu 03.08.2016. a kohtumäärusega tühistati Tartu Maakohtu 20.06.2016. a määrus
süüdimõistetu Oleg Pjatnitski eluaegsest vangistusest tingimisi vabastamise materjalide läbi
vaatamata jätmise kohta. Ringkonnakohus märkis, et kuna Tallinna Linnakohtu 03.09.2002. a otsuse
kohaselt on Oleg Pjatnitski karistuse kandmise alguseks 12.05.1983, oli Oleg Pjatnitskil Tartu Vangla
poolt ennetähtaegse vabastamise materjalide kohtusse saatmise ajaks kantud karistust peaaegu 33
aastat, millega on täidetud formaalsed eeldused arutamaks süüdimõistetu ennetähtaegset vabastamist.
Kriminaalasi saadeti Tartu Maakohtu teisele kohtukoosseisule uueks arutamiseks.

Kohtule esitatud materjalidest nähtub, et Tartu Vangla ei toeta kinnipeetava Oleg Pjatnitski
vangistusest tingimisi enne tähtaega vabastamist.

Kohtuistungil prokurör ei osalenud, kuid esitas enda arvamuse kirjalikult. Prokuratuur ei toeta Oleg
Pjatnitski tingimisi enne tähtaega vangistusest vabastamist. Prokurör tõi välja kinnipeetava puhul
esinevad positiivsed ja negatiivsed asjaolud. Prokurör leidis, et sooritatud kuritegude laadi ja raskust
arvestades ei ole kantud karistus piisav, et täita oma üld- ja eripreventiivset eesmärki. Isik on küll
parandanud oma käitumist ja suhtumist, kuid antud isiku lubamine ühiskonda on ikkagi küsitav ja on
kahtlused tema võimes käesolevalt vabaduses seaduskuulekalt käituda.

Oleg Pjatnitski avaldas, et ta soovib enne tähtaega vabaneda. Väidetavalt on õde ja õe mees nõus
võtma teda enda juurde elama, töö võimaldab kiriku pastor majandustöödel. Oleg Pjatnitskil on
vabaduses ka 1981. aastal sündinud poeg, kellega ta on telefoni teel suhelnud. Kinnipeetav avaldas,
et enne seda, kui ta võttis vastu usu, elas ta hoopis teistsugust elu, praeguseks on ta muutnud oma
suhtumist inimestesse, peresse ja ka endasse. Oleg Pjatnitski selgitas, et ta tunnistab ennast süüdi
kõikides kuritegudes, isegi nendes, mille eest teda ei ole kohtus karistatud. Ta tunnistas, et on tapnud
kaks inimest, kui arvestada ka seda, kes tapeti 1977. aastal, kuid milles teda tookord süüdi ei
tunnistatud, tema osales menetluses tunnistajana. 1983. a kuritegudes,xxxxxxxxxxxxxxxxxxxx
tapmises, röövimises ja vägistamises Oleg Pjatnitski ennast süüdi ei tunnista. Oleg Pjatnitski leidis, et
kahe surma eest on tema karistus olnud piisav. Kui kohus otsustab teda vabastada, siis on ta selle eest
tänulik jumalale ja võtab kohtu otsuse vastu nagu jumala otsuse.

KOHTU SEISUKOHT
KarS § 77 lg 1 kohaselt võib kohus eluaegse vangistusega karistatud isiku katseajaga tingimisi
karistusest vabastada, kui süüdimõistetu on karistusajast tegelikult ära kandnud vähemalt
kolmkümmend aastat.
Tallinna Linnakohtu 03.09.2002. a otsuse kohaselt on Oleg Pjatnitski karistuse kandmise alguseks
märgitud 12.05.1983. Seega on hakanud 30 aasta pikkune karistuse kandmise tähtaeg kulgema just


                                                                                                    2 (4)
nimetatud kuupäevast, mis tähendab, et käesolevaks ajaks on Oleg Pjatnitski temale mõistetud
karistusajast ära kandnud vähemalt kolmkümmend aastat ja sellega on täidetud formaalsed alused
Oleg Pjatnitski tingimisi vangistusest ennetähtaegseks vabastamiseks. Vaatamata sellele, et tegemist
on KarS § 65 lg 2 alusel liitkaristuse mõistmisel vale karistuse kandmise aja algusega, puudub
lähtuvalt seadusest ja Riigikohtu praktikast ennetähtaegset vabastamist arutaval kohtul õigus muuta
karistuse kandmise aja algust. Seega võttes arvesse seadusandja tahet, peaks saabuma Oleg Pjatnitskil
võimalus enda vabastamist taotleda alles alates 2032. aastast, kuid eeltoodu tõttu on see võimalus
saabunud tunduvalt varem.
KarS § 77 lg 2 ja § 76 lg 4 järgi arvestab kohus tingimisi enne tähtaega vangistusest vabastamise
otsustamisel kuriteo toimepanemise asjaolusid, süüdlase isikut, varasemat elukäiku ning käitumist
karistuse kandmise ajal, samuti tema elutingimusi ja neid tagajärgi, mida võib süüdlasele kaasa tuua
tingimisi enne tähtaega karistusest vabastamine.

Käesolevaks ajaks on Oleg Pjatnitski viibinud vangistuses kokku ligi 33 aastat. Karistuse kandmise
ajal on kinnipeetav olnud hõivatud vangla majandustöödel. 2007. aastal omandas Oleg Pjatnitski
keskhariduse, alates 2006. aastast on ta õppinud riigikeelt ja 29.11.2012. a omandanud
riigikeeleoskuse tasemel B2. Läbitud tegevused on võimaldanud kinnipeetavale sissetuleku, millest
tasuda haginõuded ning tõstavad vabanemise korral isiku konkurentsivõimet tööturul. Oleg Pjatnitski
on osalenud ka sotsiaalprogrammides, viimati läbis sotsiaalprogrammi „12 sammu“. Vangla
iseloomustuse kohaselt on isiku käitumine viimase 13 aasta jooksul paranenud. Kehtivaid
distsiplinaarkaristusi Oleg Pjatnitskil ei ole.
Vangistuses on kinnipeetaval säilinud head suhted õe ja õe mehega, kes on valmis isikut pärast
vabanemist toetama ning garanteerima ka elukoha. Lisaks on Oleg Pjatnitski taastanud suhted pojaga.
Töökoha majahoidjana võimaldab Oleg Pjatnitskile Tallinna nelipühakogudus. Karistuse kandmise
ajal on kinnipeetav vastu võtnud usu ning soovib oma elu pühendada Jumala teenimisele.

Eelnevalt välja toodud positiivsete asjaoludele vaatamata on kohus seisukohal, et Oleg Pjatnitski
ennetähtaegseks vabastamiseks alused puuduvad. Kinnipeetava tingimisi enne tähtaega vangistusest
vabastamise otsustamisel ei saa tugineda üksnes kinnipeetavat heast küljest iseloomustavale
materjalile, vaid tuleb arvestada kõiki KarS § 76 lg 4 toodud asjaolusid nende kogumis. Jätmata
tähelepanuta kõike positiivset, on kohus seisukohal, et Oleg Pjatnitski vabastamine ei ole võimalik
eelkõige tulenevalt toimepandud kuritegude asjaoludest ja raskusest.
Oleg Pjatnitski, kandes karistust raskete isikuvastaste kuritegude eest ja olles karistatud 15-aastase
vangistusega, jätkas vanglas olles uute raskete kuritegude toimepanemist, mille eest kohus karistas
teda surmanuhtlusega. Vaatamata sellele, et süüdimõistetule anti uus võimalus läbi selle, et
surmanuhtlus asendati eluaegse vangistusega, ei teinud Oleg Pjatnitski mingeid järeldusi, vaid ka
selle järel pani toime uue raske isikuvastase kuriteo. Viimati karistati teda, kui ta oli vangistuses
viibinud ligi 20 aastat, s.o 03.09.2002. a. Tänaseks on sellest möödunud 14 aastat. Kohus leiab, et
eluaegset vangistust kandva isiku vabastamine vaid 14 aastat peale viimase kuriteo toimepanemist, ei
oleks kooskõlas karistuse mõistmise alustega ega vasta ka KarS § 77 lg 1 mõttele. Karistus ei kanna
üksnes eri- vaid ka üldpreventiivset eesmärki - raskete kuritegude eest mõistetav ja ka ärakantav
karistus peab andma ühiskonnale selge signaali selle kohta, et õiguskord taunib niisugust käitumist
otsustavalt ning rangeimal võimalikul viisil.

Kõike eelnevat arvesse võttes leiab kohus, et Oleg Pjatnitski tuleb jätta tingimisi enne tähtaega
vabastamata.

Määruse tegemisel juhindus kohus KrMS § 426 lg 1, § 432 lg 3.

/allkirjastatud digitaalselt/


                                                                                                 3 (4)
Kohtunik




           4 (4)

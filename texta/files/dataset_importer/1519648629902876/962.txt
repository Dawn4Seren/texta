                        KOHTUMÄÄRUS
Kohus                             Tallinna Halduskohus
Kohtunik                          Reelika Lind
Määruse tegemise aeg ja koht      12. detsember 2016. a, Tallinn
Haldusasja number                 3-16-2548
Haldusasi                         A.N.i esialgse õiguskaitse taotlus
Menetlustoiming                   Esialgse õiguskaitse ja menetlusabi taotluste lahendamine

RESOLUTSIOON
1. Rahuldada A.N.i menetlusabi taotlus ja vabastada ta esialgse õiguskaitse taotluse
esitamisel riigilõivu 15 eurot tasumise kohustusest.
2.   Jätta A.N.i esialgse õiguskaitse taotlus läbi vaatamata.
3.   Saata määrus Rahandusministeeriumile.


EDASIKAEBAMISE KORD
Määruse resolutsiooni p 1 peale saab Rahandusministeerium esitada Tallinna Halduskohtu
kaudu määruskaebuse Tallinna Ringkonnakohtule 15 päeva jooksul määruse
kättetoimetamisest arvates (halduskohtumenetluse seadustiku (HKMS) § 119 lg 1, § 204 lg-d 1
ja 2).
Määruse resolutsiooni p 2 peale saab taotleja esitada määruskaebuse otse Tallinna
Ringkonnakohtule 15 päeva jooksul määruse kättetoimetamisest arvates (HKMS § 252 lg 7,
§ 204 lg 2).


ASJAOLUD
1. A.N. (taotleja) esitas 09.12.2016 Tallinna Halduskohtule esialgse õiguskaitse taotluse,
milles selgitab, et Tallinna Vangla esimese üksuse arvuti kasutamise ruumis ei vasta
temperatuur nõuetele. Taotleja soovib, et ruumis oleks soe. Taotleja palub vabastada end
riigilõivu tasumise kohustusest.
2. Kohus palus 09.12.2016 kohtunõudega Tallinna Vanglal teatada, kas taotleja on seoses
eelmärgituga vangla poole pöördunud, kas vastava pöördumise osas on käimas vaidemenetlus,
ning sellisel juhul esitada kohtule ka haldusmenetluse materjal. Juhul, kui käimas on
vaidemenetlus, palus kohus samuti esitada seisukoha esialgse õiguskaitse taotluse osas.
3. Tallinna Vangla teatas 12.12.2016 kohtule, et taotleja on esitanud märgukirja, mida vangla
menetleb ja vaidemenetlust käimas ei ole.
                                                                                     3-16-2548

KOHTU PÕHJENDUSED
Menetlusabi taotlus
4. Taotlejal tuleks HKMS § 104 lg 1 ja riigilõivuseaduse § 60 lg 6 alusel tasuda halduskohtule
esialgse õiguskaitse taotluse esitamisel riigilõivu 15 eurot.
5. Taotleja on taotlenud riigilõivu tasumisest vabastamist. Haldusasjas nr 3-16-2439 esitatud
A.N.i vanglasisese isikukonto väljavõttest perioodi 29.07.2016–29.11.2016 kohta nähtub, et
tema kontol ei ole mingeid rahalisi liikumisi toimunud ja konto jääk on 01.12.2016 seisuga 5
senti. Kohtu hinnangul saab ka praeguses asjas lähtuda nimetatud andmetest, lugeda taotleja
maksejõuetuks nõutava riigilõivu tasumisel ja vabastada ka riigilõivu tasumise kohustusest.
Esialgse õiguskaitse taotlus
6. HKMS § 249 lg-st 2 ja lg 4 p-st 1 nähtuvalt võib enne kaebusega kohtu poole pöördumist
esitada esialgse õiguskaitse taotluse üksnes juhul, kui käimas on vaidemenetlus või
vaidemenetlus on läbitud ja kaebuse esitamise tähtaeg ei ole möödunud. Kohtule esitatud
materjalidest nähtuvalt on taotleja esitanud vanglale 26.11.2016 märgukirja, milles juhib
tähelepanu, et arvutiruumis on väga külm. Vangla ei ole märgukirjale vastanud.
7. Seega selles küsimuses vaidemenetlust ei toimu, mistõttu ei ole esialgse õiguskaitse
taotluse esitamine lubatav ja esialgse õiguskaitse taotlus tuleb jätta läbi vaatamata (HKMS § 55
lg 2).


/allkirjastatud digitaalselt/
Reelika Lind
Kohtunik




                                                                                           2(2)

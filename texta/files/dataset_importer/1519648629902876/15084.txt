                                  MÄÄRUS

Kohus                                Tartu Ringkonnakohus
Kohtukoosseis                        Tanel Saar, Tiina Pappel, Maili Lokk
Määruse tegemise aeg ja koht         19. mai 2016, Tartu
Haldusasja number                    3-16-401
Haldusasi                            Aleksei Pokrase kaebus Viru Vangla ametnike tegevuse
                                     õigusvastasuse kindlakstegemiseks ja mittevaralise
                                     kahju summas 30 000 eurot hüvitamise nõudes
Menetluse alus ringkonnakohtus       Aleksei Pokrase määruskaebus Tartu Halduskohtu
                                     01.04.2016. a määruse peale
Asja läbivaatamine                   Kirjalik menetlus
Menetlusosalised                     Kaebaja Aleksei Pokras
                                     Vastustaja Viru Vangla
RESOLUTSIOON
1.  Võtta asja juurde Viru Vangla 03.08.2015. a, 10.08.2015. a, 17.08.2015. a ja
24.08.2015. a käskkirjad A. Pokrase distsiplinaarkorras karistamise kohta koos
allkirjalehtede ja 22.10.2015. a vaideotsusega. Ülejäänud osas tagastada vastustaja
vastusele lisatud materjalid Viru Vanglale.
2. Jätta määruskaebus rahuldamata ja Tartu Halduskohtu 01.04.2016. a määruse
resolutsiooni punkt 1 muutmata, kuid muuta määruse põhjendusi vastavalt käesoleva
määruse põhjendustele.
EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul määruse
kättetoimetamisest arvates.



ASJAOLUD JA MENETLUSE KÄIK
1. Viru Vangla kinnipeetav Aleksei Pokras esitas 24.11.2015 Viru Vanglale võõrkeelse kahju
hüvitamise taotluse (tl 15-16, tõlge tl 23p), milles nõudis vanglalt mittevaralise kahju
summas 30 000 eurot hüvitamist seoses sellega, et alates 31.07.2015 ei ole ta saanud enam
käskkirju ega ettekandeid tema poolt toime pandud distsipliinirikkumiste kohta, kuigi ta
paneb iga päev erinevaid distsipliinirikkumisi toime. Kahju hüvitamise taotluse kohaselt
soovib A. Pokras vaidlustada kõik need ettekanded, noomitused, vestlused ning kaitsta sellega
                                             1
enda õigusi. A. Pokras on seisukohal, et Viru Vangla ametnikud ei täida enda ametikohustusi,
millega jätavad A. Pokrase ilma efektiivsete õiguskaitsevahendite kasutamise võimalusest ja
alandavad sellega tema inimväärikust ning kahjustavad psüühilist tervist. A. Pokrase kahju
hüvitamise taotlus registreeriti Viru Vanglas 26.11.2015. Kahju hüvitamise taotluse tõlge
registreeriti Viru Vanglas 21.12.2015.

2.   A. Pokras esitas 21.02.2016 Tartu Halduskohtule kaebuse (tl 1-3, tõlge tl 5), milles palus
hüvitada talle Viru Vangla poolt tekitatud mittevaraline kahju summas 30 000 eurot seoses
sellega, et Viru Vangla ametnikud on rikkunud kaebaja õigusi, sest on jätnud ta ilma
võimalusest kasutada kõiki efektiivseid õiguskaitsevahendeid, alandades sellega tema
inimväärikust ja tekitades kahju tema psüühilisele tervisele. Kaebaja märkis kaebuses, et ta
esitas 24.11.2015 Viru Vanglale kahju hüvitamise taotluse, mida vangla ei ole lahendanud.
Kaebuse kohaselt ei ole kontaktisik alates 31.07.2015 kuni kahju hüvitamise taotluse
esitamiseni 24.11.2015 esitanud kaebajale ühtegi käskkirja tema distsiplinaarkaristuste ning
rikkumiste kohta, vaatamata sellele, et kaebaja on neid korduvalt nõudnud, sest ta soovib neid
vaidlustada. Kaebaja arvestuse kohaselt peaks selliseid distsiplinaarkäskkirju olema selle nelja
kuu jooksul 240 kuni 480. Kaebaja märgib, et ta sai nendest rikkumistest teada 2015. a
novembris tema suhtes vangistusseaduse (VangS) § 69 alusel antud käskkirjast, mille kohaselt
kohaldati tema suhtes eelpoolmainitud distsipliinirikkumiste tõttu täiendavaid
julgeolekuabinõusid. Vangla ei ole aga nende rikkumiste kohta käskkirju ja protokolle
esitanud. Kaebaja on seisukohal, et vangla on rikkunud tema õigusi ja alandanud
inimväärikust ning tekitanud kahju tema psüühilisele tervisele, mis väljendub raskes
depressioonis ja stressis.

3.   Viru Vangla jättis 22.02.2015. a otsusega A. Pokrase 24.11.2015. a kahju hüvitamise
taotluse rahuldamata (tl 18-19). Vangla arvates puudub kinnipeetaval õigus nõuda, et tema
suhtes viidaks läbi distsiplinaarmenetlus ja teda karistataks distsiplinaarkorras.
Distsiplinaarmenetluse läbi viimata jätmine ning kinnipeetava karistamine ei ole seaduse
tähenduses isikut koormav tegevus ning sellest tulenevalt ei ole see ka õigusvastane. Vangla
hinnangul ei saa isik nõuda kahju hüvitamist selle eest, et teda koheldakse soodsamalt.

4.   Tartu Halduskohus tagastas 01.04.2016. a määrusega A. Pokrase kaebuse
halduskohtumenetluse seadustiku (HKMS) § 121 lg 2 p 1 alusel kaebeõiguse puudumise tõttu.
Halduskohus märkis, et VangS § 63 lg 1 tuleneb vanglale õigus, mitte kohustus kohaldada
vangistusseaduse, vangla sisekorraeeskirjade või muude õigusaktide nõuete süülise rikkumise
eest kinnipeetavale distsiplinaarkaristusi. Vastusest kahjunõudele nähtub, et vaatamata
kaebaja poolt korduvatele korrarikkumistele ei ole kaebaja suhtes distsiplinaarmenetlusi läbi
viidud ja teda distsiplinaarkorras karistatud. Halduskohtu hinnangul puudub kaebajal õigus
nõuda, et tema suhtes viidaks läbi distsiplinaarmenetlus ja teda karistataks distsiplinaarkorras.
Halduskohus asus seisukohale, et distsiplinaarmenetluse läbi viimata jätmise ja kinnipeetava
distsiplinaarkorras karistuse mittemääramisel on teda koheldud seaduses sätestatust
soodsamalt ning seega ei saa antud juhul olla tegemist ka vangla õigusvastase tegevusega,
mistõttu ei saanud kaebajale kaebuses märgitud väidetavat mittevaralist kahju tekkida.

5.  A. Pokras esitas 15.04.2016 Tartu Halduskohtu 01.04.2016. a määruse peale
määruskaebuse, milles palub halduskohtu määruse tühistada. A. Pokras on seisukohal, et
halduskohus on ebaõigesti kaebuse tagastanud. Määruskaebuse kohaselt kohaldatakse kaebaja
suhtes Viru Vangla 27.11.2015. a käskkirja nr 6-4/634 alusel täiendavaid julgeolekuabinõusid

2                                              2
ning käskkirja kohaselt on see tingitud süstemaatilistest distsipliinirikkumistest viimase kolme
kuu jooksul, mis eelnesid 27.11.2015. käskkirja andmisele, st augustist kuni novembrini.
Samas alates 2015. a juuli lõpust kuni 2015. a detsembri lõpuni ei ole määruskaebuse esitaja
väitel saanud ta mitte ühtegi protokolli ega käskkirja tema poolt toime pandud
distsiplinaarkaristuste kohta. A. Pokras on seisukohal, et sellest tulenevalt kohaldati tema
suhtes VangS § 69 alusetult. Määruskaebuse esitaja arvates on vangla tema suhtes käeraudu
kohaldades ning jättes talle esitamata haldusaktid distsiplinaarkaristuste kohta, mida ta
seetõttu ei saanud ka vaidlustada, rikkunud inimõiguste ja põhivabaduste kaitse konventsiooni
(EIÕK) artikleid 3 ja 13.

6.  Tartu Halduskohus jättis 22.04.2016. a määrusega A. Pokrase määruskaebuse rahuldamata
ja edastas selle koos toimiku materjalidega ringkonnakohtule lahendamiseks. Toimiku
materjalid jõudsid koos määruskaebusega ringkonnakohtusse 29.04.2016. 03.05.2016 edastas
Tartu Ringkonnakohus A. Pokrase määruskaebuse Viru Vanglale, kohustades teda vastama
määruskaebusele ja ringkonnakohtu küsimusele selle kohta, kas ajavahemikul
31.07.2015 – 24.11.2015 on kaebaja suhtes läbi viidud distsiplinaarmenetlusi või antud
käskkirju, millega on talle kohaldatud distsiplinaarkaristusi

7.   Vastustaja palub oma 11.05.2016. a vastuses määruskaebusele jätta see rahuldamata.
Vastustaja leiab, et halduskohus on õigesti kaebuse tagastanud. Vastustaja selgitab, et
vaidlusalusel ajavahemikul on vastustaja korduvalt viinud kaebaja suhtes läbi
distsiplinaarmenetlusi, mis on päädinud kaebaja distsiplinaarkorras karistamisega ning
kaebaja on need käskkirjad ka vaidlustanud. Vastusele on lisatud ka nelja käskkirja ja
vaideotsuse materjalid.


RINGKONNAKOHTU PÕHJENDUSED
8.  Ringkonnakohus võtab asja juurde Viru Vangla 11.05.2016. a vastusele lisatud
materjalidest viru Vangla 03.08.2015. a, 10.08.2015. a, 17.08.2015. a ja 24.08.2015. a
käskkirjad     A. Pokrase distsiplinaarkorras karistamise kohta koos allkirjalehtede ja
22.10.2015. a vaideotsusega (kokku 15-l lehel). Ülejäänud osas tagastab ringkonnakohus
vastusele lisatud materjalid nende esitajale.

9.  Ringkonnakohus leiab, et ükski määruskaebuses esitatud väide ei anna alust
määruskaebuse rahuldamiseks ja Tartu Halduskohtu 01.04.2016. a määruse tühistamiseks.
Ringkonnakohtu hinnangul on halduskohus jõudnud õigele lõppjäreldusele, et kaebus tuleb
tagastada.

10. Ringkonnakohus jätab tähelepanuta määruskaebuse esitaja väited, mis puudutavad Viru
Vangla 27.11.2015. a käskkirjaga nr 6-4/634 tema suhtes täiendavate julgeolekuabinõude
kohaldamist. Kaebaja on Viru Vangla 27.11.2015. a käskkirja nr 6-4/634 halduskohtus eraldi
vaidlustanud (haldusasi nr 3-16-659) ning seega ei ole kaebaja väited alusetult täiendavate
julgeolekuabinõude kohaldamise kohta antud asja läbivaatamisel asjakohased.

11. Määruskaebuse kohaselt rikkus vastustaja kaebaja õigusi sellega, et jättis talle
ajavahemikul 2015. a juuli lõpust kuni detsembri lõpuni esitamata otsused, millega talle on
määratud distsiplinaarkaristused, jättes ta ilma võimalusest neid vaidlustada. Kuna kaebaja on
kaebuses halduskohtule väitnud, et talle ei ole distsiplinaarkaristuse määramise käskkirju

3                                              3
esitatud perioodil 31.07.2015 – 24.11.2015, siis HKMS § 182 lg 3 ja § 203 lg 2 alusel vaatab
ringkonnakohus määruskaebuse läbi kaebuses märgitud perioodi ulatuses.

12. Vastustaja    poolt ringkonnakohtule esitatud andmete kohaselt on Viru Vangla
ajavahemikul 31.07.2015 – 24.11.2015 andnud neli käskkirja, millega määrati kaebajale
distsiplinaarkaristused vanglaametnike korralduste eiramise eest (Viru Vangla 03.08.2015. a
käskkiri nr 6-3/921, 10.08.2015. a käskkiri nr 6-3/951-D, 17.08.2015. a käskkiri nr 6-3/1007,
24.08.2015. a käskkiri nr 6-3/1039). Nimetatud käskkirjadele on märgitud, et need on
kaebajale kätte toimetatud, kuid kaebaja on keeldunud selle kohta allkirja andmast. Kaebaja
on 01.09.2015. a vaidega kõik nimetatud neli Viru Vangla käskkirja vaidlustanud. Viru Vangla
on 22.10.2015. a vaideotsusega nr 6-12/277-2 jätnud kaebaja vaide rahuldamata. Kaebaja
vaidlustas Viru Vangla 22.10.2015. a vaideotsuse halduskohtus (haldusasi nr 3-15-2943).

13. Eeltoodust tulenevalt ei ole õige kaebaja väide, et talle ei ole ajavahemikul
31.07.2015 – 24.11.2015 esitatud mitte ühtegi käskkirja, millega talle on määratud
distsiplinaarkaristus. Vastustaja esitatud andmete kohaselt tehti nimetatud perioodil kaebaja
suhtes neli distsiplinaarkaristuse määramise käskkirja, mille kaebaja on ka kätte saanud. Seda
tõendavad nii vanglaametnike märked distsiplinaarkaristuste määramise käskkirjadel kui ka
asjaolu, et kaebaja on need käskkirjad vaidlustanud. Seega ei ole õige ka kaebaja väide, et
vastustaja tekitas talle mittevaralist kahju sellega, et jättis ta ilma võimalusest tema suhtes
antud distsiplinaarkaristuse määramise käskkirju vaidlustada.

Isegi juhul, kui vastustaja on vaidlusalusel perioodil andnud kaebaja suhtes veel
distsiplinaarkaristuse määramise käskkirju, siis vastavalt haldusmenetluse seaduse (HMS) §
61 lg 1 ja § 62 lg 2 p-le 1 kehtib distsiplinaarkaristuse määramise käskkiri kui isikut koormav
haldusakt alates haldusakti adressaadile kättetoimetamisest. HMS § 75 kohaselt algab ka
vaide esitamise tähtaeg arvates haldusaktist teadasaamisest. Seetõttu ei saa
distsiplinaarkaristuse määramise käskkirjade kaebajale esitamata jätmine rikkuda kaebaja
õigusi neid vaidlustada. Vaidlustamise tähtaeg hakkab kulgema alates käskkirjade kaebajale
kättetoimetamisest.

14. Halduskohus on kaebuse tagastanud HKMS § 121 lg 2 p 1 alusel. HKMS § 121 lg 2 p 1
kohaselt võib kohus tagastada kaebuse määrusega selle esitajale, kui kaebajal puudub asjas
ilmselgelt kaebeõigus, eeldades, et tema faktilised väited on tõendatud. Seega peab kohus
kaebuse tagastamisel HKMS § 121 lg 2 p 1 alusel lähtuma asja lahendamisel olulistest
kaebaja faktiväidetest ning eeldama nende õigsust. Ringkonnakohtu hinnangul ei oleks
olukorras, kus kaebaja väidab, et talle ei ole tema suhtes tehtud distsiplinaarkaristusi
määravaid käskkirju esitatud ja kaebaja faktiväidete tõendatust eeldades, kaebeõiguse
puudumine ilmselge.

15. Kuna käesoleval juhul on vastustaja esitatud andmetega aga kaebaja taolised faktiväited
ümber lükatud ning ringkonnakohtu hinnangul ei saa vastustaja tegevus olla kaebaja väidetud
õigusi rikkunud, siis ei saanud kaebajale tekkida ka mittevaralist kahju. Seetõttu ei ole
kaebajal võimalik saavutada esitatud kaebusega selle eesmärki, s. o mittevaralise kahju
hüvitamist inimväärikuse alandamise ja tervise kahjustamise eest põhjusel, et alates
31.07.2015 ei ole ta saanud vanglalt käskkirju ega ettekandeid tema poolt toime pandud
distsipliinirikkumiste kohta, kuigi ta on rikkumisi toime pannud ja soovib
distsiplinaarkaristuste määramise käskkirjade vaidlustamisega ka oma õigusi kaitsta, seda
enam, et vangla 27.11.2015. a käskkirjaga               nr 6-4/634 kohaldati kaebaja suhtes
4                                             4
täiendavaid julgeolekuabinõusid viitega kaebaja süstemaatilistele distsipliinirikkumistele
viimase kolme kuu jooksul, kuigi ta ei ole ühtegi sellist käskkirja näinud. Ringkonnakohtu
hinnangul tuleb eeltoodu tõttu kaebus tagastada               HKMS § 121 lg 2 p 2 alusel.
HKMS § 121 lg 2 p 2 kohaselt võib kohus tagastada kaebuse määrusega selle esitajale, kui
kaebusega ei ole võimalik saavutada kaebuse eesmärki. Riigikohtu praktika kohaselt ei saa
kohus kaebuse eduväljavaateid hinnates piirduda ainuüksi kaebuses esitatud väidetega, vaid
peab kaebuse tagastamisel põhjusega, et sellega ei ole võimalik saavutada kaebuse eesmärki,
olema veendunud, et kaebuse eesmärki ei ole võimalik saavutada ka kaebuses nimetamata,
kuid kaebuse lahendamise seisukohalt asjakohastel põhjendustel (Riigikohtu
halduskolleegiumi 16.12.2015. a määrus asjas nr 33155-15, p 13). Ringkonnakohus on
seisukohal, et käesoleval juhul ei ole kaebuse eesmärki võimalik saavutada ka kaebuses
nimetama põhjendustel. Samuti leiab ringkonnakohus, et kaebajal ei ole võimalik esitada
kaebuse eesmärgi saavutamiseks tulemuslikumaid nõudeid, mistõttu ei muudaks ka kaebuse
muutmine selle eduväljavaateid ning seetõttu puudub vajadus anda kaebajale võimalus
kaebuse muutmiseks.

16. Eeltoodust tulenevalt jääb määruskaebus rahuldamata. Ringkonnakohus muudab
halduskohtu määruse põhjendusi, asendades need käesoleva määruse põhjendustega.
Halduskohtu määruse resolutsiooni punkti 1, millega A. Pokrase kaebus tagastati, jääb
muutmata.



/allkirjastatud digitaalselt/   /allkirjastatud digitaalselt/   /allkirjastatud digitaalselt/
    Tiina Pappel                      Tanel Saar                          Maili Lokk




5                                               5

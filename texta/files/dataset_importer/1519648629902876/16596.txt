                        KOHTUMÄÄRUS
 Kohus                                 Tallinna Ringkonnakohus
 Kohtukoosseis                         Oliver Kask (eesistuja), Kaire Pikamäe ja Villem
                                       Lapimaa
 Määruse tegemise aeg ja koht          3. mai 2016, Tallinn
 Haldusasja number                     3-14-50027
 Haldusasi                             J.J., P.J., R. H., V. S., V. S-i, J. S., M. S.,
                                       H.     L.,    A.     V-e,   P.    U-i,   P.    V-e,
                                       A. V-e, R. G-i, M. K-u, OÜ Tava Mets, OÜ Metsagrupp
                                       kaebus Pärnu maavanema 21.11.2013 korralduse nr 646
                                       tühistamise nõudes
 Menetlusosalised                      Kaebajad – J.J., P.J., R. H., V. S., V. S., J. S., M. S., H.
                                         L., A. V., P. U., P. V., A. V., R. G., M. K., OÜ Tava
                                         Mets, OÜ Metsagrupp, nende esindaja v.adv Jaanus
                                         Tehver
                                       Vastustaja – Pärnu maavanem
                                       Kaasatud haldusorgan – Sauga vald, esindaja Tuulikki
                                         Laesson
                                       Kaasatud haldusorgan – Rahandusministeerium,
                                         esindaja Janar Luts
 Vaidlustatud kohtulahend              Tallinna Halduskohtu 18. jaanuari 2016. a määrus
 Menetluse alus ringkonnakohtus        J.J., P.J., R. H., V. S., V. S-i, J. S., M. S., H. L., A. V-e,
                                       P. U-i, P. V-e, A. V-e, R. G-i, M. K-u, OÜ Tava Mets ja
                                       OÜ Metsagrupp määruskaebus
 Asja läbivaatamine                    Kirjalik menetlus

RESOLUTSIOON
1. Rahuldada J.J., P.J., R. H., V. S., V. S-i, J. S., M. S., H. L., A. V-e, P. U-i, P. V-e, A.
V-e, R. G-i, M. K-u, OÜ Tava Mets ja OÜ Metsagrupp määruskaebus.

2. Tühistada Tallinna Halduskohtu 18. jaanuari 2016. a määruse haldusasjas nr 3-14-
50027 resolutsiooni p 4 ja saata asi halduskohtule edasiseks menetlemiseks.


EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 155 lg 5, § 235 lg-d 1 ja 3).


ASJAOLUD JA MENETLUSE KÄIK
                                                                                       3-14-50027

1. Pärnu maavanem kehtestas 21.11.2013 korraldusega nr 646 Pärnu maakonnaplaneeringu
tuuleenergeetika teemaplaneeringu. Planeeringuga nähti ette tuuleenergeetika arendamiseks
sobivad alad, mille hulka ei arvatud Sauga vallas U. ja R. külas algselt planeeringu koostamisel
kavandatud alasid XXX, XXX ja XXX. Teemaplaneeringu koostamise käigus läbiviidud
uuringute, erinevate huvigruppide huvide ja senini valmisehitatud tuulikuparkide kogemuste ja
planeeringu kooskõlastajate poolt esitatud nõuete kaalumise tulemusena otsustati määrata
tuulikupargi kauguseks 1000 m elamutest ja 2000 m tiheasustusaladest. Arendusalad XXX,
XXX ja XXX paiknevad elamutele lähemal kui 1000 m ja Sindi linnale lähemal kui 2000 m.
Nende alade määramisele on olnud suur avalikkuse vastuseis Sauga vallas kogu valla
üldplaneeringu koostamisprotsessi vältel. Sauga Vallavolikogu, nagu ka teised vallad ja teemaga
seotud riigiasutused, kooskõlastas teemaplaneeringu. Teemaplaneeringu seletuskirja peatüki
3.3.1 p-s 18 on antud võimalus ja fikseeritud tingimused erandina tuulikupargi planeerimiseks
elamutele lähemale kui 1000 m.

2. J.J., P.J., R. H., V. S., V. S., J. S., M. S., H. L., A. V., P. U., P. V., A. V., R. G., M. K., OÜ
Tava Mets ja OÜ Metsagrupp esitasid Tallinna Halduskohtule kaebused Pärnu maavanema
21.11.2013 korralduse nr 646 tühistamiseks.

Kaebajad on Pärnu maakonnas Sauga vallas U. ja R. külas paiknevate kinnistute omanikud ning
nad on huvitatud tuuleenergeetika arendamisest oma vara asukohas. Sauga valla üldplaneeringu
koostamise menetluses reserveeriti tuuleparkide arendamiseks sobivate maade maa-alad Räägu,
U., R. ja Pulli külas. Kaebajad on tuuleparkide arendaja Eurowind OÜ-ga sõlminud
hoonestusõiguse seadmise lepingud, millega nähakse ette kaebajatele kuuluvatele maadele
elektrituulikute püstitamine ning elektrituulikute püstitamisel maaomanike õigus saada
hoonestusõiguse tasu. Teemaplaneeringu järgi jäävad kaebajatele kuuluvad kinnistud alasse,
kuhu planeeringu järgi on tuulikute paigutamine tõenäoliselt välistatud.

Tuuleparkide asukoha valiku kriteeriumid ei ole põhjendatud, sh ei kohased ega
proportsionaalsed, põhjused on otsitud ega rajane ühelegi õiguslikule alusele, teaduslikule
analüüsile ega muule kohasele asjaolule. Arvestamata on jäetud tõsiasi, et elektrituulikute
mõjusid elanikkonnale ja keskkonnale ei saa hinnata ilma, et pöörataks tähelepanu erinevate
tuulikute iseärasustele (mh faktile, et kaasaegsed tuulikud tekitavad oluliselt vähem müra kui
vanemat tüüpi seadmed).

Arvestatud ei ole asjaoluga, et kõnealuste arenduspiirkondade alasse jääb väga väikesel arvul
elamuid (piirkonna XXX pindala on 336 ha, ala sees paikneb üks elamu; piirkonna XXX
pindala on 49 ha, ala sees paikneb kümme elamut; piirkonna XXX pindala on 294 ha, ala sees
paikneb kuus elamut) ning tähelepanuta on jäetud, kas vastavate elamute omanikud on
tuulepargi rajamise poolt või vastu. Vaidlustatud haldusaktis on viidatud Sauga valla
üldplaneeringu menetluses esinenud vastuseisule tuulikuparkide rajamisele, kuid pole peetud
vajalikuks viidata asjaolule, et samas menetluses esitas 140 inimest ka tuuleenergeetika
arendamist toetava avalduse. Tähelepanuta on jäetud tuuleparkide rajamist toetavad
argumendid (energeetika ja laiemalt kohaliku majanduskeskkonna areng, tuuleenergeetika
arendajate huvid, ekspertide hinnang piirkondade sobivusele, tuuleenergia arengut toetavate
kohalike elanike ja maaomanike arvamus). Maavanema korraldusest ei nähtu huvide kaalumine
ega see, et kaalutlusõiguse teostamisel oleks lähtutud haldusmenetluse seaduse (HMS) § 4
lõikes 2 loetletud asjaoludest.

Teemaplaneering on iseendaga vastuolus ning vastuoluliste lahenduste sätestamine
planeeringus viitab sellele, et planeering tervikuna ei ole piisavalt läbimõeldud ja põhjendatud.
Planeeringu seletuskirja peatüki 3.3.2 järgi peavad tuuleparkide ehitustingimusi määravad

                                                                                               2(9)
                                                                                  3-14-50027

planeeringud lähtuma teemaplaneeringus fikseeritud arenduspiirkondade piiridest ning
väljaspool arendusalasid tuuleparkide planeerimist käsitatakse teemaplaneeringu muutmisena.
Samal ajal sätestab planeeringu seletuskirja peatüki 3.3.1 alapunktis 18, et erandjuhul on
elektrituuliku püstitamine lubatud ka elamule lähemale kui 1000 m. Viidatud seletuskirjast
nähtuvaid nõudeid silmas pidades jääb ühelt poolt arusaamatuks, miks oli üldse vajalik
arenduspiirkonnad XXX, XXX ja XXX sobivate alade seast välja jätta, kui seletuskirja peatüki
3.3.1 alapunkti 18 tingimuste täitmisel on ka seal sama planeeringu kohaselt lubatud tuulikuid
ehitada.

3. Pärnu maavanem ja arvamuse andmiseks menetlusse kaasatud Sauga vald ning
Siseministeerium palusid jätta kaebused läbi vaatamata kaebeõiguse puudumise tõttu ning
seetõttu, et kaebusega ei ole võimalik saavutada kaebuse eesmärki, või jätta kaebused
rahuldamata.

Kaebajad peaksid tõendama, et hoonestusõiguse omanik OÜ Eurowind on valmis
hoonestusõiguse lepingut täitma ning vaidlusalustele aladele tuulepargi rajama.
Hoonestusõiguse lepingud on tingimuslikud ning arendaja on olnud valmis nendel aladel
tuulikupargi rajamisest loobuma, kui suurendatakse ala XXX. Vastustaja ega ükski teine
haldusorgan ei ole andnud kaebajatele õigustatud ootust, et kaebajatele kuuluvat maad saab
kasutada tuulikupargi arendamiseks. PlanS-st ei tulene maaomaniku subjektiivset õigust nõuda
maa kasutamise otstarbe muutmist. Maakonnaplaneeringuga maakasutustingimusi ega
kitsendusi ei kehtestata. Isegi kaebajate soovitud kujul maakonnaplaneeringu kehtestamise
korral ei oleks kaebajatel õigust nõuda maa sihtotstarbe muutmist maatulundusmaast
tootmismaaks. Maakonnaplaneeringu eesmärk ei ole kaitsta kaebajate huve, vaid määrata
avalikud huvid.

PlanS § 7 lg 5 näeb ette, et maakonnaplaneeringu koostamisel tuleb arvestada kehtestatud
üldplaneeringutega. Vaidlusalune teemaplaneering on Sauga valla üldplaneeringuga kooskõlas.

Kaebajate eesmärki tuulepargi rajamiseks ei aita saavutada maakonnaplaneeringu tühistamine.
Tuuleparki on võimalik rajada vaid siis, kui maakonnaplaneering selle ette näeks ja seejärel
kavandataks detailplaneering kaebajate soovitud kujul. Pärnu maakonna planeeringu
teemaplaneering „Harku-Lihula-Sindi 330/110 kV elektriliini trassi asukoha määramine“ ja
Pärnu maakonna teemaplaneering „Rail Baltic trassi koridori asukoha määramine“
planeeringulahendused paiknevad osaliselt või täies mahus kaebajate soovitud arendusaladel.
Seega ei ole vaidlustatud teemaplaneeringu muutmisel kaebajate kinnistutele tuulikupargi
rajamise võimalikkus tagatud.

Teemaplaneering ei välista kaebajate kinnistutele üksiku tuulegeneraatori püstitamist.
Teemaplaneeringu seletuskirja lk 4 selgitatakse, et teemaplaneering käsitleb tuuleparke ning
üksiku elektrituuliku võib rajada detailplaneeringu alusel.

4. Tallinna Halduskohus jättis 04.04.2014 määrusega rahuldamata vastustaja ja Sauga valla
taotlused kaebuste läbi vaatamata jätmiseks ning 24.09.2014 määrusega rahuldamata
halduskohtu 04.07.2014 määrusega arvamuse andmiseks menetlusse kaasatud
Siseministeeriumi taotluse kaebuste läbi vaatamata jätmiseks.

5. Tallinna Halduskohus peatas 06.01.2015 määrusega asja menetluse. Ajal, mil menetlus oli
peatatud, vahetus asja lahendanud kohtukoosseis.



                                                                                         3(9)
                                                                                    3-14-50027

6. Tallinna Halduskohus uuendas 18.01.2016 määrusega haldusasja menetluse
(resolutsiooni p 1), jättis Rahandusministeeriumi taotluse kaasatud haldusorgani asendamiseks
läbi vaatamata (p 2), kõrvaldas menetlusest Siseministeeriumi ja kaasas arvamuse andmiseks
menetlusse Rahandusministeeriumi (p 3) ja jättis kaebuse läbi vaatamata (p 4).

Kaebajatel puudub kaebeõigus ning kaebus oleks ka kaebeõiguse olemasolul perspektiivitu.
Kaebus tuleb jätta HKMS § 151 lg 2 p 1 alusel läbi vaatamata.

Kaebuse tekstist nähtuvalt taotletakse vaidlustatud korralduse tühistamist tervikuna ning kaebus
on esitatud subjektiivsete õiguste kaitseks. Planeeringut on kaebajatel võimalik vaidlustada vaid
nende õigusi puudutavas, s.o nende kinnistuid puudutavas osas.

Kaebajatel puudub subjektiivne õigus maakonnaplaneeringut täpsustava teemaplaneeringu
vaidlustamiseks. Teemaplaneeringu eesmärgiks ei ole kaitsta kaebajate huvi seada oma maale
hoonestusõigus tuulikupargi rajamise eesmärgil ja saada hoonestusõiguse tasu, vaid fikseerida
olulise ruumilise mõjuga objektide võimalikud asukohad erinevates omavalitsustes.
Maakonnaplaneeringuga antakse suunised üldplaneeringu koostamiseks, mitte ei seata siduvaid
tingimusi kinnisomandile. Kuni 30.06.2015 kehtinud PlanS § 3 lg 3 sätestas, et kinnisomandile
võib planeeringu alusel seada seadusest tulenevaid maakasutus- ja ehitustingimusi ja kitsendusi
detailplaneeringu või üldplaneeringu alusel. Maakonnaplaneeringule seadusandja seesugust
funktsiooni andnud ei olnud.

Alates 01.07.2015 kehtiv PlanS ei sätesta maakonnaplaneeringu vaidlustamise õigust.
Tuulepargi rajamise aluseks saab olla kohaliku omavalitsuse tasandi eriplaneering, kui selle
ehitise asukoht ei ole määratud üldplaneeringuga (PlanS § 95, Vabariigi Valitsuse 01.10.2015
määruse „Olulise ruumilise mõjuga ehitiste nimekiri“ § 1 p 4).

Maakonnaplaneeringus tuuleenergeetika arendamise piirkondade määratlemine ei saa rikkuda
kaebajate õigust kasutada ja käsutada oma vara. Kõigi kaebajate kinnisasjad on maatulundusmaa
sihtotstarbega. Kõik maatulundusmaa kasutusotstarbed on realiseeritavad ka tuulegeneraatori
püstitamiseta. Maatulundusmaa sihtotstarve ei võimalda kinnistule tuulegeneraatorit rajada.
Maa sihtotstarbeline kasutamine ei saa seetõttu olla häiritud, kui sinna ei saa püstitada
tuulegeneraatorit.

Kaebajatel ei saanud olla hoonestusõiguse seadmise lepingutest tulenevalt õigustatud ootust
elektrituulikute rajamiseks kaebajate kinnistutele. Nende lepingute sõlmimise ajal kehtis Sauga
valla üldplaneering, millega ei ole Sauga valda tuulikuparke ega elektrituulikuid planeeritud.
Ühegi kehtiva strateegilise planeerimisdokumendiga ei ole U. ega R. küla käsitatud
perspektiivse tuulikupargi alana. Kõik hoonestusõiguse seadmise lepingud sõlmiti enne
vaidlustatud teemaplaneeringu vastuvõtmist. Sauga valla üldplaneeringu, millega kavandati U.,
P., R. ja R. külades tuulikupargi rajamise võimalust, vastuvõtmine 25.09.2009 (planeeringu
vastuvõtmine tunnistati kehtetuks 26.09.2013) ei loonud kaebajatele õigustatud ootust
elektrituulikute rajamiseks kaebajate kinnistutele. Üldplaneeringu vastuvõtmine on
planeerimismenetluse vaheetapp, mis ei loo sellisel kujul planeeringu kehtestamise õigustatud
ootust. Teemaplaneering on Sauga valla kehtiva üldplaneeringuga kooskõlas.

Kohus ei teosta haldusakti või toimingu õiguspärasust kontrollides kaalutlusõigust haldusorgani
eest. Riigikohus on lahendis nr 3-3-1-15-08 (p 18) leidnud, et planeeringute valdkonnas on
kohtulik kontroll oma ulatuselt piiratud. Küsimuse sellest, mida planeeringualale rajada, saab
otsustada planeeringu kehtestamisel haldusorgan. Põhjendamine planeeringudokumentides võib
olla piisav ega eelda põhjenduste täiendavat esitamist planeeringu kehtestamise otsuses.
Võimalus esitada akti põhjendused akti juurde kuuluvates dokumentides, milleks saab olla ka

                                                                                           4(9)
                                                                                       3-14-50027

planeering, on kooskõlas HMS § 56 lg-s 1 sätestatuga. Arendusalade XXX, XXX ja XXX
teemaplaneeringust väljajätmist on vaidlustatud korralduses ja planeeringu seletuskirjas
piisavalt kaalutud ja põhjendatud. Korraldusest ilmneb, et arendusalade XXX, XXX ja XXX
teemaplaneeringusse lisamist on kaalutud korduvalt, muu hulgas on kaalumisel arvestatud ka
avalikkuse suurt vastuseisu viidatud alade määramise kohta. Analüüsiti kohalike omavalitsuste,
maavalitsuse ja eskiislahendust tutvustavatel avalikel aruteludel tehtud ettepanekuid.
Korraldusest nähtub, et planeeringulahendus tugineb KSH aruandele. Samuti nähtub
korraldusest, et menetluses on muu hulgas arvesse võetud ka senist kogemust valmisehitatud
tuuleparkide näol ja planeeringu kooskõlastajate poolt esitatud nõudeid. Korraldusest ilmnevad
põhjendused, miks on arendusalade XXX, XXX ja XXX planeeringulahendusest väljajätmist
peetud vajalikuks ning miks kujunes tuulikupargi kauguseks 1000 m elamutest ning 2000 m
tiheasustusaladest. Ka planeeringu seletuskirjast ilmnevad kriteeriumid, millest on lähtutud
alade sobivuse hindamisel. Planeeringu seletuskirja punktis 3.3.1 on määratletud
tuuleenergeetika arendamise põhimõtted. Ühe põhimõttena on sätestatud, milliste eelduste
esinemisel on planeeringu seletuskirja p 2.2.1 p-s 1 sätestatud reeglist erandina põhjendatud
elektrituulikute paigutamine elamule lähemale kui 1000 m. Erandi tegemise võimalus ei muuda
planeeringut sisutühjaks ja vastuoluliseks.

7. J.J., P.J., R. H., V. S., V. S., J. S., M. S., H. L., A. V., P. U., P. V., A. V., R. G., M. K., OÜ
Tava Mets ja OÜ Metsagrupp esitasid 02.02.2016 halduskohtu määruse peale määruskaebuse.
Halduskohus võttis määruskaebused menetlusse, jättis määruskaebused rahuldamata ja edastas
need lahendamiseks Tallinna Ringkonnakohtule.

MENETLUSOSALISTE SEISUKOHAD MÄÄRUSKAEBUSE MENETLUSES
8. J.J., P.J., R. H., V. S., V. S., J. S., M. S., H. L., A. V., P. U., P. V., A. V., R. G., M. K.,
OÜ Tava Mets ja OÜ Metsagrupp paluvad määruskaebustes halduskohtu 18.01.2016
määruse p 4 tühistada ja saata asi halduskohtule edasiseks menetlemiseks.

Halduskohus on varem kahel korral asunud seisukohale, et kaebajatel on kaebeõigus. Asjaolud
ei ole muutunud ja seetõttu ei olnud alust asuda kaebeõiguse küsimuses varasemate
kohtulahenditega võrreldes vastupidisele seisukohale. Menetluse lõpetamise eeldused ei olnud
asjaolude samaks jäämise tõttu täidetud.

Kaebajatel ei olnud pärast teiste menetlusosaliste taotluste jätta kaebused läbi vaatamata
lahendamist võimalik ette näha, et kohus tuleb omal algatusel sama küsimuse juurde tagasi.
Kohus rikkus HKMS § 157 lg-s2 tulenevat kohustust anda menetlusosalistele võimalus avaldada
oma seisukohti.

Kaebeõiguse puudumine ei ole ilmselge. Halduskohus eiras Riigikohtu praktikat (määrus asjas
nr 3-3-1-26-14, 9), mille kohaselt tuleb kahtluse korral eelistada kaebuse menetlusse võtmist.

Planeeringu kehtestamise otsuse vaidlustamise õigus oli selgesõnaliselt ette nähtud kaebuse
esitamise ajal kehtinud PlanS § 26 lg-ga 1. Maakonnaplaneeringu (teemaplaneeringu)
kehtestamise otsuse vaidlustamise kaebeõigust subjektiivsete õiguste riive korral on jaatatud
Riigikohtu määruses asjas nr 3-3-1-62-13. Alates 01.07.2015 kehtiv PlanS ei kuulu praeguse
vaidluse lahendamisel kohaldamisele. Sellest seadusest ei saa ka järeldada, et praegusel juhul
kaebajatel kaebeõigust ei ole.




                                                                                               5(9)
                                                                                    3-14-50027

Ekslik on halduskohtu seisukoht, et kaebus oleks perspektiivitu. Kaebuses on viidatud olulistele
asjaoludele, mida planeerimismenetluses ei arvestatud ja haldusakti põhjenduste
vastuolulisusele.

9. Pärnu maavanem palub jätta määruskaebused rahuldamata ja jääb vastuses kaebusele
toodud seisukohtade juurde.

Kaebus pole esitatud avalikes huvides. Hoonestusõiguse seadmise lepingute sõlmimise ajal ei
olnud kehtivate õigusaktide alusel ette nähtud tuulikuparkide rajamise võimalust kaebajate
kinnistutele, mistõttu ei saanud kaebajatel olla tuulikute rajamiseks õigustatud ootust.
Teemaplaneering ei sea ühtegi piirangut senise maakasutuse kohta. Kaebajatel on võimalik
kasutada maad senisel sihtotstarbel.

Teemaplaneeringus pole sätestatud absoluutset piirangut tuulikuparkide rajamiseks väljaspool
tuuleenergeetika arendamise piirkondi. Teemaplaneeringus on antud võimalus seda muuta, kuid
üksnes põhjendatud vajaduse korral (vt teemaplaneeringu seletuskirja peatükk 3.3.1, p 18).
Sauga valla üldplaneeringu kehtestamisel on võimalik teha Pärnu maavanemale ettepanek
teemaplaneeringut muuta.

10. Sauga vald palub jätta määruskaebused rahuldamata ja jääb varasemas seisukohas esitatud
põhjenduste juurde.

HKMS § 151 lg 2 p 1 kohaldamiseks ei pidanud esinema uusi asjaolusid.

Alates 01.07.2015 kehtiv planeerimisseadus ei näe ette võimalust vaidlustada
maakonnaplaneeringut subjektiivsete õiguste kaitseks. Vaidlustatud haldusakti tühistamine ei
ole võimalik. Isegi kui kaebajatel selline võimalus oleks, oleks vastustajal võimalik kehtestada
samasisuline teemaplaneering uuesti ning kaebajatel ei oleks õigust seda vaidlustada.

Halduskohus selgitas õigesti, et kaebajatel on võimalik planeeringu kehtestamise otsust
subjektiivsete õiguste kaitseks vaidlustada vaid nende õigusi puudutavas osas. Kohus asus
õigesti seisukohale, et kaebusest ei selgu, kuidas rikutakse vaidlustatava korraldusega kaebajate
õigusi nende kinnistutest väljapoole jäävas osas. Kaebajad oleks saanud teemaplaneeringu
vaidlustada vaid konkreetselt oma kinnistut puudutavas osas.

11. Rahandusministeerium palub jätta määruskaebused rahuldamata ja jääb oma varasema
seisukoha juurde.

Menetluse lõpetamine kaebeõiguse puudumise tõttu on võimalik igas menetlusstaadiumis.
Kohtumäärus on põhjalikult motiveeritud. Isegi kui kohus rikkus HKMS § 157 lg-st 2 tulenevat
nõuet anda menetlusosalistele võimalus avaldada oma seisukohti, ei too see kaasa halduskohtu
määruse tühistamist. Määruskaebemenetluses on kaebajatel võimalik oma seisukohti esitada.

Rahandusministeerium möönab, et halduskohtu seisukoht maakonnaplaneeringu vaidlustamisel
kaebajate kaebeõiguse puudumise osas ei ole kooskõlas Riigikohtu määruse nr 3-3-1-62-13
seisukohaga, kuid märgib, et halduskohus tõi välja ka muid põhjuseid, miks kaebajatel puudub
kaebeõigus.

RINGKONNAKOHTU PÕHJENDUSED



                                                                                           6(9)
                                                                                     3-14-50027

12. HKMS § 11 lg 5 kohaselt juhul, kui asja menetluse käigus kohtukoosseis vahetub,
arutatakse üldjuhul asja algusest peale, kuid uus koosseis ei pea kõiki menetlustoiminguid
tingimata kordama, kui pooled seda ei taotle. Riigikohus on märkinud, et sama sisuga TsMS §
20 lg 1 esimeses lauses sisaldub imperatiivne norm ning kohus ei saa kaaluda, kas asja menetluse
jätkamine vahetunud kohtukoosseisuga on võimalik või mitte (vt 27.05.2010 otsus nr 3-3-1-34-
10, p 14). TsMS § 20 lg 1 ei takista menetlustoimingute kordamist, kui kohus peab seda
vajalikuks (Tallinna Ringkonnakohtu 10.07.2009 määrus nr 3-09-545, p 11). Ringkonnakohus
selgitas 28.11.2011 määruses asjas nr 3-08-601, et halduskohtunik, kellele asja menetlemine üle
antakse, ei ole seotud varasema kohtukoosseisu poolt võetud seisukohtadega. Vastupidine ei
oleks kooskõlas asja lahendava kohtuniku sõltumatuse põhimõttega (PS § 146 teine lause).
Riigikohtu halduskolleegium selgitas 15.06.2015 otsuses asjas nr 3-3-1-20-15 (p 15), et
määruskaebuse saab esitada küll määruse peale, millega kaebus tagastatakse või jäetakse läbi
vaatamata, ent mitte määruse peale, millega kaebus menetlusse võetakse ja asutakse kaebust
lahendama. Sellest seisukohast järeldub, et küsimust, kas kaebajatel kaebeõigus ilmselgelt
puudub, ei lahendatud lõplikult halduskohtu 04.04.2014 ja 24.09.2014 määrustega. Selline
siduvus ei olekski võimalik, sest asudes kaebust läbi vaatama, ei otsusta kohus lõplikult
kaebeõiguse olemasolu üle.

Seega ei takistanud halduskohtu 04.04.2014 ja 24.09.2014 määrused kaebuste läbi vaatamata
jätmist.

13. Riigikohtu halduskolleegium möönis 25.09.2008 otsuse nr 3-3-1-15-08 p 18 alap 1 viimases
lauses võimalust tühistada planeering vaid mõne territoriaalse osa õigusvastasuse korral
osaliselt. Riigikohus pidas võimalikuks planeering osaliselt tühistada ka asjas nr 3-3-1-63-10 (p
14). Arvestades planeeringu osalise tühistamise piirangut, on mõistetav kaebuse nõue tühistada
teemaplaneering tervikuna – vastasel korral võiks tekkida olukord, kus kohtu seisukoht, et
planeeringu osaline tühistamine ei ole selle terviklikkusest tulenevalt võimalik, tuleks kaebus
jätta rahuldamata, sest taotletud ei ole selle tühistamist tervikuna. Kaebusest ega kaebajate
menetlusdokumentidest ei nähtu aga, et kaebajad peaksid teemaplaneeringut õigusvastaseks ka
osas, mis jääb väljapoole nende kinnistuid. Kohtule esitatud kaardimaterjal ja menetlusosaliste
selgitused ei võimalda üheselt välja selgitada, kas kaebuse on esitanud kõik aladel XXX, XXX
ja XXX paiknevate kinnisasjade omanikud või mitte. Vastustaja vastuses näidatud dokumendid
ei ole vastuses viidatud veebilehtedel kättesaadavad ning ainsana alade XXX, XXX ja XXX
piire näitavad kaardid (kaebuse lisa 6 lk 63, 66 ja 69) ei võimalda tuvastada, millised kinnisasjad
neil aladel paiknevad. Küsimuse lahendamisel, kas kaebajad võivad nõuda teemaplaneeringu
tühistamist vaid enda kinnistuid puudutavas osas või alade XXX, XXX ja XXX osas tervikuna,
ei oma eeltoodu aga tähtsust. Halduskohus peab kaebust tõlgendama kaebajate tegelikust tahtest
lähtudes (HKMS § 2 lg 4 ls 2). Kuna maakonnaplaneeringu tühistamine on võimalik vaid
osaliselt, tuleks kaebuse nõuet nii ka mõista. Kui kaebajad siiski menetluse käigus taotlevad
kogu teemaplaneeringu tühistamist, saaks kohus kaebuse tagastada põhjusel, et kaebajate õigusi
ei riku teemaplaneering osas, mis jääb väljapoole kaebajate kinnistuid, vaid osaliselt, mitte
tervikuna.

14. Kaebeõiguse olemasolu ei sõltu sellest, millisel eesmärgil teemaplaneering kehtestati.
Teemaplaneeringu lahendused on üldplaneeringu kehtestamisel siduvad ning üldplaneeringuga
neist lahendustest kõrvalekaldumisel on vajalik maakonnaplaneeringu muutmine (kuni
30.06.2015 kehtinud PlanS (PlanS v.r) § 7 lg 4, § 8 lg 4, § 23 lg 3 p 2, § 24 lg 4; sama kehtiva
PlanS §55 lg 2, § 56 lg 1 p 11, § 75 lg 3, § 90 lg 3 p 1). PlanS v.r § 292 lg 7 p 3 kohaselt, kui
olulise ruumilise mõjuga objekti asukoht valitakse maakonnaplaneeringu alusel, koostatakse
olulise ruumilise mõjuga objekti asukoha detailplaneering või väljastatakse
projekteerimistingimused     kehtestatud      maakonnaplaneeringu        alusel.    Seega      on

                                                                                             7(9)
                                                                                   3-14-50027

maakonnaplaneeringuga määratud lahendused üldplaneeringu ja detailplaneeringu koostamisel
siduvad. Kuigi omandikitsendused kehtestatakse üldplaneeringuga või detailplaneeringuga,
peavad need järgima maakonnaplaneeringuga kehtestatud nõudeid, sh tuuleparkide asukohtade
osas. Nii ei ole võimalik üldplaneeringuga ega detailplaneeringuga näha kaebajate kinnistutele
ette tuuleparkide püstitamist, kui üldplaneeringuga ei tehta ettepanekut maakonnaplaneeringut
muuta. Kaebajate kaebeõiguse aluseks ei ole aga põhimõtteliselt üksnes õiguspärane ootus või
üldplaneeringuga, detailplaneeringuga või muu haldusaktiga kindlaks määratud õiguste
piiramine teemaplaneeringuga, vaid PS §-s 32 sätestatud õigus omandit vabalt kasutada.
Seadusega või seaduse alusel võib küll seada omandikitsendusi, ent sellised piirangud peavad
olema proportsionaalsed. Kohtu kontrolli eesmärk planeeringu vaidlustamisel subjektiivsete
õiguste rikkumise väitel on hinnata, kas planeeringuga kindlaks määratud lahendus on
proportsionaalne või mitte.

15. Kaebeõiguse tuvastamisel ei oma tähtsust, kas kehtiv PlanS sätestab maakonnaplaneeringu
vaidlustamise õiguse subjektiivsete õiguste rikkumise alusel. Esiteks tuleb kaebeõiguse
olemasolu tuvastada kaebuse esitamise aja seisuga (Riigikohtu halduskolleegiumi otsused
kohtuasjades nr 3-3-1-8-14 (p 12), 3-3-1-65-11 (p 15) ja 3-3-1-73-14 (p 18)), mistõttu kehtiv
PlanS ei kuulu kohaldamisele, teiseks ei ole planeerimisseadus ainus ega peamine kaebeõiguse
allikas. Mistahes haldusakt, sh maakonnaplaneering, on kohtus vaidlustatav, lähtudes HKMS §
44 lõikest 1. Isiku õigus pöörduda oma omandiõiguse rikkumise korral kohtusse tuleneb PS §
15 lg-st 1 ja § 32 lg-st 1 nende koosmõjus.

16. Kaebajate eesmärk on saavutada olukord, kus oleks võimalik nende kinnistutele tuulepargi
rajamine. Kaebuse eesmärgi saavutamisel ei oma seetõttu tähtsust, et kaebajatel on võimalik
kinnistuid kasutada maatulundusmaa sihtotstarbe kohaselt. Tähtsust ei oma seegi, et
hoonestusõiguse seadmise lepingud on tingimuslikud ning kõigi avalik-õiguslike takistuste
kõrvaldamise korral ei pruugi Eurowind OÜ ikkagi soovida neile kinnistutele tuuleparki
püstitada. Seda ei saa välistada, eriti arvestades, et ka Eurowind OÜ on sama planeeringu
halduskohtus vaidlustanud. Kaebuse eesmärgi saavutamist ei muuda praegu kehtivate
eraõiguslike lepingute, mis näevad ette tuulepargi püstitamise, puudumine võimatuks.
Kaebeõiguse olemasolu ei sõltu sellest, kas piirangud tulenevad üksnes teemaplaneeringust või
tuleks kaebajatel oma õiguste kaitseks saavutada veel mõne haldusakti andmine, sh mõne
püsivalt kaebaja õigusi piirava haldusakti muutmine.

17. Eeldusel, et alale ei soovita kavandada PlanS § 27 lg-s 2 nimetatud tuuleparki, on kaebajate
eesmärgi saavutamiseks vajalik üldplaneeringu või kohaliku omavalitsuse eriplaneeringu
kehtestamine (PlanS § 75 lg 1 p 4 ja § 95 lg 1), üldplaneeringuga tuulepargi asukoha
kindlaksmääramise korral asjakohase detailplaneeringu kehtestamine krundi ehitusõiguse
määramisega (PlanS § 126 lg 1) ja seejärel katastriüksuse sihtotstarbe muutmine (PlanS § 126
lg 5), eriplaneeringu kehtestamise järel katastriüksuse sihtotstarbe muutmine (PlanS § 111 lg 1
ja § 126 lg 5). Üldplaneeringu või kohaliku omavalitsuse eriplaneeringu koostamisel tuleb aga,
nagu eespool selgitatud, lähtuda maakonnaplaneeringu nõuetest. Asjaolu, et üldplaneeringuga
(mitte aga kohaliku omavalitsuse eriplaneeringuga) võib maakonnaplaneeringut
(teemaplaneeringut) muuta (PlanS § 75 lg 3), ei tähenda, et riive kaebaja õigustele ei tulene
teemaplaneeringust. Haldusakti muutmise võimalus tulenevalt haldusorgani kaalutlusruumi
avarusest ei viita sellele, et haldusaktiga isiku õigusi ei rikuta.

18. Sauga valla üldplaneeringu koostamine, kus kavandati tuuleparkide asukohtade määramist,
ei lõppenud Sauga Vallavolikogu 26.09.2013 otsusega nr 53. Selle otsusega ei tunnistatud
kehtetuks volikogu otsust algatada üldplaneeringu koostamine, vaid üksnes üldplaneeringu
vastuvõtmise otsus. Kaebajad peavad oma eesmärgi saavutamiseks saavutama üldplaneeringu

                                                                                          8(9)
                                                                                     3-14-50027

või kohaliku omavalitsuse eriplaneeringu kehtestamise, millega nähakse ette tuulepargi rajamise
võimalus. See, et kaebuste eesmärgi saavutamiseks on vaja läbi viia veel täiendavaid
haldusmenetlusi, ei too kaasa kaebuste eesmärgi saavutamise võimatust. Küll ei ole kaebajate
lõppeesmärgi saavutamine võimalik, kui praegune kaebus jäetakse läbi vaatamata.

19. Ringkonnakohtu arvates ei ole kaebuste eduväljavaated suured, kuid kaebusi ei saa pidada
ka ilmselgelt perspektiivituks, mis võimaldaks neid HKMS § 152 lg 2 p 2 alusel jätta läbi
vaatamata.

Planeeringu seletuskirjast ja vaidlustatud korralduse põhjendustest ei nähtu, et arvesse oleks
võetud seda, milline on konkreetne inimasustus alade XXX, XXX ja XXX piires. Mürast
tekkivat negatiivset mõju tervisele tuleb vältida sõltumata konkreetsete elanike enda soovidest
(sh rahalistest eesmärkidest teenida tuulepargi rajamisel tulu), tulenevalt rahvatervise seaduse §-
st 4. Hinnata tuleb aga seda, kas konkreetsed elanikud, keda vaidlusalustele aladele tuulikupargi
rajamine mõjutab, elavad 1000 m raadiuses lähimast tuulikust pidevalt või ajuti, kas
planeeringulahenduse elluviimisel on nad huvitatud elukoha vahetamisest ja arendaja valmis
elanikele kompensatsiooni maksma. Paljude elanike vastuseis tuulikupargi püstitamisele võib
küll olla oluline argument, mida planeerimismenetluses kaaluda, ent hinnata tuleb sellise
vastuseisu põhjuseid. Vähemalt osa vaidlusalustest aladest, sh ala P18 tervikuna, jäävad
ringkonnakohtu hinnangul, erinevalt vaidlustatud korralduses märgitust, kaugemale kui 2000 m
Sindi linnast. Neid asjaolusid tuleb asja läbivaatamisel täiendavalt hinnata.

20. Kaebuse perspektiivitus ei ole seetõttu ilmselge. Halduskohtu määruse resolutsiooni p 4
tuleb tühistada ja saata asi halduskohtule edasiseks menetlemiseks.



 /allkirjastatud digitaalselt/    /allkirjastatud digitaalselt/    /allkirjastatud digitaalselt/
         Oliver Kask                    Villem Lapimaa                    Kaire Pikamäe




                                                                                             9(9)

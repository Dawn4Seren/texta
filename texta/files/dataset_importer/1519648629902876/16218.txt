                      KOHTUMÄÄRUS

Kohus                             Tartu Ringkonnakohus

Määruse tegemise aeg ja koht      9. mai 2016 Tartu (kirjalik menetlus)

Kriminaalasja number              1-06-2292

Kohtukoosseis                     Mati Kartau, Aarne Sarjas, Tiit Lõhmus


Vaidlustatud kohtulahend          Tartu Maakohtu (Tartu kohtumaja) 7. aprilli 2016
                                  määrus Andrei Grišini (ik 37807230239) tingimisi enne
                                  tähtaega    elektroonilise    valvega    vangistusest
                                  vabastamata jätmise kohta
Kaebuse esitaja ja kaebuse liik   Süüdimõistetu Andrei Grišin ja tema kaitsja advokaat
                                  Silver Reinsaar, määruskaebused
RESOLUTSIOON
  1. Jätta Tartu Maakohtu 7. aprilli 2016 määrus muutmata ja määruskaebused
     rahuldamata.
  2. Välja maksta Advokatuurile eraldatud eelarveliste vahendite arvelt
     Advokaadibüroo Clarus kaudu 48 eurot (sh käibemaks 8 eurot) advokaat Silver
     Reinsaarele ja Advokaadibüroo LMP kaudu 24 eurot (sh käibemaks 4 eurot)
     advokaat Gerda-Johanna Pellole määruskaebemenetluses Andrei Grišinile riigi
     õigusabi osutamise eest.
  3. Mõista Andrei Grišinilt välja menetluskulud 72 eurot, s.o kaitsjate tasu
     määruskaebemenetlus osutatud õigusabi eest.
  4. Andrei Grišinilt väljamõistetud summa tuleb tasuda ühele järgnevatest
     Rahandusministeeriumi arvelduskontodest: SEB a/a EE891010220034796011,
     Danske Bank AS Eesti filiaal a/a EE403300333416110002, Nordea Bank Finland
     PLC Eesti filiaal a/a EE701700017001577198 või Swedbank a/a
     EE932200221023778606. Tasumisel märkida viitenumber 2800049858 ja selgitus:
     „Andrei Grišin, 1-06-2292, menetluskulud“.
  5. Menetluskulud tasuda 30 päeva jooksul käesoleva määruse jõustumisest arvates.
     Kui rahalised nõuded pole täies ulatuses tähtaegselt tasutud, suunatakse nõuded
           täitemenetluse läbiviimiseks kohtutäiturile täitemenetluse seadustikus sätestatud
           korras.


   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada
   määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.


   Asjaolud ja menetluse käik
1. Harju Maakohtu 5. mai 2008 otsusega mõisteti Andrei Grišinile KarS § 114 p 2 - § 22 lg 2 järgi
   karistuseks 10 aastat vangistust. Tallinna Ringkonnakohtu 24. novembri 2008 otsusega tühistati
   see otsus ja mõisteti A. Grišinile KarS § 114 p-de 2, 3, 5 - § 22 lg 2 järgi karistuseks 13 aastat
   vangistust. Riigikohtu 15. juuni 2009 otsusega tühistati ringkonnakohtu otsus ning mõisteti
   A. Grišin süüdi KarS § 114 p-de 2, 3 - § 22 lg 2 järgi. Tallinna Ringkonnakohtu otsusega
   mõistetud karistus jäeti muutmata. A. Grišini karistuse kandmise algusajaks on 28. detsember
   2005.
2. Tallinna Vangla esitas 1. märtsil 2016 materjalid kinnipeetava A. Grišini vangistusest tingimisi
   enne tähtaega vabastamise otsustamiseks. Kuna alates 2. märtsist 2016 kannab isik karistust
   Tartu Vanglas, arutas isiku ennetähtaegset tingimisi vabastamist Tartu Maakohus.
3. Tartu Maakohtu 7. aprilli 2016 määrusega jäeti süüdimõistetu vangistusest tingimisi enne
   tähtaega vabastamata. Varem kahel korral varavastaste kuritegude eest karistatud A. Grišin
   kannab karistust mõrvale kihutamise eest. Sealjuures tunnistab isik oma süüd vaid osaliselt.
   Kinnipeetav on vanglas omandanud hariduse, osalenud programmides ja tööhõives ning
   õppinud riigikeelt. Vabanedes on A. Grišinil olemas elukoht ja toetav tugivõrgustik. Samas
   kahtles kohus töökoha olemasolus, sest ettevõttest ei ole väljastatud garantiikirja. Hoolimata
   nendest positiivsetest asjaoludest on A. Grišinil mitu kehtivat distsiplinaarkaristust, mis näitab,
   et kinnipeetaval on probleeme reeglitest kinnipidamisega. Vangla on hinnanud isiku
   kõrgohtlikuks ning uute kuritegude toimepanemise risk on küllaltki kõrge. Lisaks eelnevale
   arvestas maakohus ka kuriteo toimepanemise asjaolusid (kihutas alaealise mõrva
   toimepanemisele, mille tagajärjel kaotas elu koolitüdruk) ja süüdlase isikut. Ülaltoodust
   tulenevalt pidas maakohus A. Grišini ennetähtaegset vabastamist põhjendamatuks.


   Määruskaebused
4. Maakohtu määruse peale esitasid kaebused A. Grišin ja kaitsja advokaat S. Reinsaar, kes
   taotlevad Tartu Maakohtu määruse tühistamist ja kinnipeetava vangistusest tingimisi enne
   tähtaega vabastamist.
5. A. Grišin toob välja, et varavastaste kuritegude eest mõistetud karistused on kustunud. Kuigi
   vangla kinnipeetava vabastamist ei toeta, on A. Grišini iseloomustus positiivne. Vanglas on isik
   omandanud hariduse, osalenud sotsiaalprogrammides ja tööhõives ning õppinud riigikeelt. Ta
   on maksnud võlgnevusi ja kogunud raha vabanemisfondi. Neljast distsiplinaarkaristusest 2 on
   praeguseks kustunud, 1 kustub suvel ja 1 on isik halduskohtus vaidlustanud. Vabanedes on
   A. Grišinil olemas perekonna toetus ning elukoht. Isik saab asuda elama oma vanemate
   korterisse, kuhu tuleksid elama ka A. Grišini abikaasa ja väike tütar. Süüdlane saab olla oma
   naisele, lapsele ja vanematele igakülgselt toeks. Lisaks on A. Grišinile tagatud töökoht XXX
   OÜ-s. Isik plaanib elada seaduskuulekalt ning on nõus täitma kriminaalhoolduse nõudeid.
   A. Grišini lähikonda kuuluvad vaid pere ja sugulased ning vähesed tuttavad (ei ole
   kurjategijad). Uute kuritegude riskiprotsent on oluliselt madalam kui Eesti keskmine
   (Justiitsministeeriumi andmetel 48%). Maakohtu vabastamist välistavad põhjendused ühtivad
   A. Grišini süüdistuse asjaoludega ning üksnes see ei saa tingida isiku vabastamata jätmist.
   Süüdlane soovib olla kohtus asja arutamise juures.
6. Kaitsja määruskaebuse kohaselt esineb A. Grišini puhul palju vabastamist toetavaid asjaolusid,
   mida mõned distsiplinaarkaristused ja kauges minevikus toime pandud kuriteo asjaolud üles ei
   kaalu. Lisaks tuleb arvestada, et A. Grišinil on vaid üks kehtiv kriminaalkaristus ning
   Riigikohtu praktika kohaselt ei tohi retsidiivsusriski hindamisel karistusregistri arhiivi kantud
   andmeid arvestada. A. Grišinil ei olnud pikka aega distsiplinaarkaristusi ning kehtivad
   karistused on seotud vaid isiku suitsetamisharjumusega. Lisaks on viimane distsiplinaarkaristus
   kohtus vaidlustatud. Ka ei ole asjakohane tuua välja A. Grišini abikaasa kriminaalkaristust, eriti
   arvestades, et see on nüüdseks kustunud. Ka kaitsja peab uute kuritegude toimepanemise
   riskiprotsente suhteliselt madalaks. Vabaduses on A. Grišinile tagatud ka töökoht (lisatud
   garantiikiri). Samuti on isikul elukoht ja perekonna toetus, mis mõjuvad A. Grišinile kindlasti
   positiivselt.


   Ringkonnakohtu järeldused
7. Arvestades KarS § 76 lg-s 4 nimetatud asjaolusid kogumis ei vabasta ka ringkonnakohus
   A. Grišinit tingimisi enne tähtaega vangistuse kandmisest. Kuigi isiku puhul esineb tõepoolest
   vabanemist toetavaid asjaolusid, hindab ringkonnakohus vabastamist välistavaid asjaolusid
   hetkel kaalukamaks.
8. Esmalt selgitab ringkonnakohus, et KarS § 76 lg 4 kohaselt arvestatakse mh ka süüdlase
   varasemat elukäiku. Isiku varasema elukäigu puhul ei saa kuidagi vaadata mööda varasematest
   karistustest, isegi kui need on kustunud. Kaitsja viidatud Riigikohtu lahendis käsitletakse
   vahistamise küsimust ning kustunud karistuste arvestamist kahtlustatava uute kuritegude
   toimepanemise ohu hindamisel. Riigikohtu määruses nr 3-1-1-15-16 toodud seisukoht ei ole
   kuidagi asjakohane tingimisi enne tähtaegse vabastamise arutamisel. Seega on maakohus
   õigesti võtnud arvesse, et lisaks kehtivale kriminaalkaristusele on A. Grišinit ka varasemalt
   kahel korral kriminaalkorras karistatud.
9. Vastupidiselt kaitsjale nõustub ringkonnakohus maakohtuga, et kehtivate distsiplinaarkaristuste
   olemasolu ja kuriteo toimepanemise asjaolud mõjutavad oluliselt A. Grišini tingimisi
   ennetähtaegset vabastamist. Ka see seisukoht on kooskõlas KarS § 76 lg-ga 4. Isikul on
   iseloomustuse kohaselt hetkel 2 kehtivat karistust, millest ühe on kinnipeetav halduskohtus
   vaidlustanud. Samas näitab ka kõigest ühe (kahe) karistuse olemasolu, et kinnipeetav ei suuda
   vanglas kehtivat korda järgida. Distsiplinaarkaristused koostoimes hinnanguga kõrgohtlik ja
   vangla iseloomustuses antud arvamusega A. Grišini hoiakute kohta näitavad, et kantud
   karistusaeg ei ole siiski soovitud tulemusi andnud ning isik ei ole veel piisavalt muutunud. Kuna
   A. Grišin kannab karistust väga raske kuriteo eest, ei saa teda vabastada teadmisega, et uute
   kuritegude toimepanemise oht ei ole veel piisavalt madal.
10. A. Grišini puhul on positiivne, et ta on osalenud taasühiskonnastavates tegevustes ja tööhõives
    ning omandanud hariduse. Kinnipeetava elutingimused vabaduses on rahuldavad. A. Grišinil
    on elu- ja töökoht ning lähedaste toetus. Ka ringkonnakohus ei pea kinnipeetava abikaasa
    kunagist kriminaalkaristust käesolevas asjas oluliseks. Kuigi A. Grišin väidab, et suhtleb vaid
    õiguskuulekate isikute ja perekonnaga, on arvestades toimepandud kuriteo asjaolusid selge, et
    isiku tutvusringkonda kuuluvad kriminaalsed isikud. Kuna vangla hinnangul võib A. Grišin olla
   teiste poolt mõjutatav, näeb ringkonnakohus varasemate tuttavatega seoses ohtu uute
   kuritegude toimepanemiseks.
11. Arvestades kõik eelmainitud asjaolusid kogumis ei ole ringkonnakohus veendunud, et
    praegusel ajal vangistusest vabanedes suudaks süüdlane õiguskuulekalt käituda. Kuna isik
    kannab karistust väga raske kuriteo eest ning A. Grišini puhul ei ole veendumust, et ta suudab
    vabaduses seadusi järgida, on süüdlase vabastamine enne tähtaega praegusel juhul välistatud.
    A. Grišin saab järgneva karistusaja jooksul näidata, et käesolev karistus on teda päriselt
    mõjutanud ning ta soovib edaspidi elada kooskõlas ühiskonna reeglitega. Vangistuses on talle
    tagatud töökoht ning vajalik abi enda käitumismustrite parandamiseks.
12. Kohtukolleegium vaatab määruskaebuse läbi kirjalikus menetluses ning seetõttu ei kutsuta
    A. Grišinit ka asja arutamise juurde. Ringkonnakohus korraldab määruskaebemenetluses
    istungi vaid KrMS § 390 lg-s 4 nimetatud juhtudel ning käesolev asi sinna alla ei kuulu.
13. Eeltoodust tulenevalt ja juhindudes KrMS §-st 390 ja § 337 lg 1 p-st 1 tuleb jätta Tartu
    Maakohtu 7. aprilli 2016 määrus muutmata ning määruskaebused rahuldamata.
14. Ringkonnakohtule on esitanud taotlused riigi õigusabi tasu suuruse ja riigi õigusabi kulude
    hüvitamise ulatuse kindlaksmääramiseks advokaadid Silver Reinsaar ja Gerda-Johanna Pello.
    Taotluse kohaselt kulus S. Reinsaarel määruskaebuse koostamiseks üks tund, mille eest taotleb
    ta tasu 48 eurot (sh käibemaks 8 eurot). G.-J. Pello taotleb kinnipeetavaga vanglas
    konsulteerimise eest tasu 0,5 tunni eest kokku 24 eurot (sh käibemaks 4 eurot). Ringkonnakohus
    leiab, et kaitsjate taotlused on põhjendatud ja need tuleb RÕS § 23 lg-st 1, § 22 lg-st 7, § 21
    lg-st 3 ning Eesti Advokatuuri juhatuse 15. septembri 2015 otsuse p-dest 1, 2 ja 23 juhindudes
    rahuldada. Kuna kolleegium teeb KrMS § 337 lg 1 p-s 1 nimetatud lahendi, jääb menetluskulu
    kokku 72 eurot (sh käibemaks 12 eurot) KrMS § 187 lg 2 alusel A. Grišini kanda.


       /allkiri/                             /allkiri/                            /allkiri/
       Mati Kartau                           Aarne Sarjas                         Tiit Lõhmus

                       KOHTUMÄÄRUS
 Kohus                             Tallinna Halduskohus

 Kohtunik                          Elle Kask

 Määruse tegemise aeg ja koht      28.04.2016, Tallinn

 Haldusasja number                 3-16-788

 Haldusasi                         Via Betoon Eesti OÜ kaebus Maksu- ja Tolliameti
                                   kohustamiseks kandma Via Betoon Eesti OÜ
                                   käibemaksukohustuslaste registrisse.

 Menetlusosalised                  Kaebaja: Via Betoon Eesti OÜ
                                   Esindaja: vandeadvokaat Erik Lepikson
                                   Vastustaja: Maksu- ja Tolliamet
                                   Esindaja: Anneli Metsalu

 RESOLUTSIOON                      1. Tagastada Via Betoon Eesti OÜ kaebus
                                      läbivaatamatult.
                                   2. Jätta Via Betoon Eesti OÜ esialgse õiguskaitse taotlus
                                      läbi vaatamata.
                                   3. Tagastada Via Betoon Eesti OÜ poolt esialgse
                                      õiguskaitse taotluselt tasutud riigilõiv 15 eurot.
                                   4. Määrus edastada menetlusosalistele.

 Edasikaebamise kord               Määruse peale võib esitada määruskaebuse otse Tallinna
                                   Ringkonnakohtule 15 päeva jooksul arvates määruse
                                   kättetoimetamisest.



ASJAOLUD JA MENETLUSE KÄIK

Maksu-ja Tolliameti (MTA) 08.04.2016 otsusega nr 12.2-3/036356-3 kustutati Via Betoon Eesti
OÜ käibemaksukohustuslaste registrist. 11.04.2016 esitas Via Betoon Eesti OÜ vaide MTA
08.04.2016 otsuse nr 12.2-3/036356-2 kehtetuks tunnistamiseks. MTA jättis 15.04.2016
vaideotsusega nr 6-1/3304-3 Via Betoon Eesti OÜ vaide rahuldamata.
Via Betoon Eesti OÜ esitas 20.04.2016 Tallinna Halduskohtule kaebuse MTA 08.04.2016 otsuse
nr 12.2-3/036356-2 ning 15.04.2016 vaideotsuse nr 6-1/3304-3 tühistamiseks. Tallinna
Halduskohus võttis 25.04.2016 kohtumäärusega menetlusse Via Betoon Eesti OÜ kaebuse MTA

                                                                                       1
08.04.2016 otsuse nr 12.2-3/036356-2 ning 15.04.2016 vaideotsuse nr 6-1/3304-3 tühistamiseks
(haldusasi nr 3-16-766).

Lisaks 11.04.2016 Via Betoon Eesti OÜ vaide esitamisele MTA 08.04.2016 otsuse nr 12.2-
3/036356-2 kehtetuks tunnistamiseks esitas Via Betoon Eesti OÜ11.04.2016 maksuhaldurile
käibemaksukohustuslasena registreerimise avalduse.
13.04.2016 e-kirjaga palus MTA kaebajal esitada täiendavat teavet ning dokumendid. Kaebaja
vastas MTA nõudele 14.04.2016 e-kirjaga, millele lisas ka dokumendid.
18.04.2016 MTA andis välja korralduse nr 12.2-3/036708-1, milles maksuhaldur märgib, et MTA
hinnangul ei tõenda esitatud andmed ning 14.04.2016 e-posti teel esitatud teave ja dokumendid
piisavalt, et Via Betoon Eesti OÜ tegeleb ettevõtlusega või alustab ettevõtlust. MTA kohustas Via
Betoon Eesti OÜ esindusõiguslikku isikut andma suulisi seletusi VIA Betoon Eesti OÜ ettevõtluse
kohta ning esitama tõendid, mis kinnitavad avalduses märgitud ettevõtlusega tegelemist või
ettevõtlusega alustamist avalduses märgitud tellijatele.
25.04.2016 esitas Via Betoon Eesti OÜ Tallinna Halduskohtule kaebuse kohustamaks Maksu- ja
Tolliametit kandma viivitamatult Via Betoon Eesti OÜ käibemaksukohustuslaste registrisse
(haldusasi nr 3-16-788).
Koos kaebusega esitas Via Betoon Eesti OÜ ka esialgse õiguskaitse taotluse sama nõudega.
25.04.2016 kohtunõudega palus kohus Maksu- ja Tolliametil esitada oma seisukoht kaebaja
esialgse õiguskaitse taotlusele. Maksu- ja Tolliamet vastas kohtunõudele 27.04.2016.


KOHTU SEISUKOHT

Halduskohtumenetluse seadustiku (HKMS) §-le 121 lg 2 p 2 kohaselt kohus tagastab kaebuse
määrusega selle esitajale, kui kaebusega ei ole võimalik saavutada kaebuse eesmärki.

Via Betoon Eesti OÜ esitanud kaebuse kohustamaks MTA-d kandma viivitamatult Via Betoon
Eesti OÜ käibemaksukohustuslaste registrisse (haldusasi nr 3-16-788). Kaebuse eesmärgiks on
saada käibemaksukohustuslaste registrisse.

Kohtute Infosüsteemist nähtuvalt on haldusasjas nr 3-16-766 Tallinna Halduskohtu 25.04.2016
määrusega peatatud MTA 08.04.2016 otsuse nr 12.2-3/036356-2 kehtivus ning esialgse
õiguskaitse korras kohustatud MTA-d registreerima Via Betoon Eesti OÜ
käibemaksukohustuslaste registris kuni kohtuotsuse jõustumiseni haldusasjas nr 3-16-766.
Vastustaja on kohtule 27.04.2016 esitatud seisukohtades kinnitanud, et Via Betoon Eesti OÜ
käibemaksukohustuslase registreering on esialgse õiguskaitse korras käesoleval hetkel taastatud.

Kohus leiab, et kaebuse esitaja tegelik tahe on saada kantud käibemaksukohustuslaste registrisse.
Käesoleval ajal on kaebaja oma eesmärgi saavutanud haldusasjas nr 3-16-766
(käibemaksukohustuslaste registrisse kandmisega) ning Via Betoon Eesti OÜ
käibemaksukohustuslase registreering on esialgse õiguskaitse korras taastatud. Seega kaebaja on
saavutanud kaebuse eesmärgi haldusasjas nr 3-16-766 ning käesoleva kohustamiskaebuse
(käibemaksukohustuslaste registrisse kandmine) menetlemise vajadus on ära langenud.
Kohus märgib, et edaspidi on kaebajal võimalik oma õigusi kaitsta sisulises vaidluses haldusasjas
nr 3-16-766.

Kaebuse esitaja on kantud käibemaksukohustuslaste registrisse, seega on saavutanud kaebuse
eesmärgi, ning kohustamiskaebuse läbivaatamine on muutunud perspektiivituks.


                                                                                            2
HKMS § 104 lg 5 p 2 kohaselt tasutud riigilõiv tagastatakse kui kohus tagastab kaebuse selle
esitajale, välja arvatud juhul, kui see toimub käesoleva seadustiku § 121 lõike 2 alusel. Antud juhul
kohus tagastab kaebuse HKMS § 121 lg 2 p 2 alusel ning seega ei kuulu tasutud riigilõiv
tagastamisele.

Kohus leiab, et kaebaja esialgse õiguskaitse taotlus tuleb jätta läbi vaatamata. Esialgse õiguskaitse
kohaldamise esimeseks eelduseks on esialgse õiguskaitse vajaduse esinemine.
Halduskohtumenetluse seadustiku kommenteeritud väljaande kohaselt peab kaebaja vajama
esialgse õiguskaitse abinõu kohaldamist selleks, et põhivaidluse tulemuse selgumiseni oma õigusi
kindlustada või kahjulikke mõjusid tõrjuda. Kui esialgse õiguskaitse kohaldamata jätmisega
kaebaja jaoks mingeid nn pöördumatuid tagajärgi ei kaasne, on tegemist esialgse õiguskaitse
vajaduse puudumisega.

Kaebaja on esitanud esialgse õiguskaitse taotluse kohustamaks MTA-d kandma viivitamatult Via
Betoon Eesti OÜ käibemaksukohustuslaste registrisse. Kuna kaebaja on juba kantud
käibemaksukohustuslaste registrisse esialgse õiguskaitse korras haldusasjas nr 3-16-766 ning
sellega saavutanud taotletud eesmärgi, siis on ära langenud vajadus esialgse õiguskaitse
kohaldamiseks.

HKMS § 249 lg 3 teise lause kohaselt jätab kohus esialgse õiguskaitse vajaduse äralangemisel
taotluse läbi vaatamata. Kuna kaebajal puudub esialgse õiguskaitse vajadus, jätab kohus esialgse
õiguskaitse taotluse läbi vaatamata.

Riigilõivuseaduse § 15 lg 1 p 5 sätestab, et tasutud riigilõiv tagastatakse kui toimingu tegemise
taotlus jäetakse läbi vaatamata. Kuivõrd kohus jätab kaebaja esialgse õiguskaitse taotluse läbi
vaatamata, siis tuleb kaebajale tagastada esialgse õiguskaitse taotluselt tasutud riigilõiv.




/allkirjastatud digitaalselt/

Elle Kask
Kohtunik




                                                                                                3

                                           RIIGIKOHUS
                                   KRIMINAALKOLLEEGIUM


                                          KOHTUOTSUS
                                        Eesti Vabariigi nimel


 Kohtuasja number                     3-1-1-17-16
 Otsuse kuupäev                       22. veebruar 2016
 Kohtukoosseis                        Eesistuja Hannes Kiris, liikmed Lea Kivi ja Paavo Randma
 Kohtuasi                             Kriminaalasi Elena Koroleva süüdistuses KarS § 121 järgi
 Vaidlustatud kohtulahend             Tallinna Ringkonnakohtu 14. septembri 2015. a otsus
                                      kriminaalasjas nr 1-14-6026
 Kaebuse esitaja ja kaebuse liik      Elena Koroleva kaitsjad vandeadvokaadid Leonid
                                      Olovjanišnikov ja Sven Sillar, kassatsioonid
 Teised kassatsioonimenetluse         Prokuratuur,           Põhja           Ringkonnaprokuratuuri
 pooled                               ringkonnaprokurör Eve Soostar
 Asja läbivaatamise kuupäev ja        10. veebruar 2016, kirjalik menetlus
 viis

RESOLUTSIOON
1. Tühistada Tallinna Ringkonnakohtu 14. septembri 2015. a otsus osas, millega jäeti
lahendamata Elena Koroleva kaitsja Sven Sillari taotlus valitud kaitsjale maakohtu menetluses
makstud tasu hüvitamiseks.
2. Mõista Eesti Vabariigilt Elena Koroleva kasuks välja 1015 (üks tuhat viisteist) eurot, sh
käibemaks 203 (kakssada kolm) eurot, maakohtu menetluses valitud kaitsjale Sven Sillarile
makstud tasu katteks.
3. Muus osas jätta ringkonnakohtu otsus muutmata.
4. Kassatsioonid rahuldada osaliselt.
5. Mõista Eesti Vabariigilt Elena Koroleva kasuks välja 240 (kakssada nelikümmend) eurot, sh
käibemaks 40 (nelikümmend) eurot, kassatsioonimenetluses valitud kaitsjatele makstud tasu
katteks.


ASJAOLUD JA MENETLUSE KÄIK
1. Harju Maakohtu 24. märtsi 2015. a otsusega tunnistati Elena Koroleva süüdi karistusseadustiku
(KarS) § 266 lg 2 p 3 järgi ja teda karistati vangistusega 7 kuuks. Samuti tunnistati ta süüdi KarS §
121 järgi ja teda karistati vangistusega 5 kuuks. KarS § 64 lg 1 ja § 63 lg 2 alusel mõisteti
süüdistatavale liitkaristuseks vangistus 10 kuuks. KarS § 68 lg 1 kohaselt arvati karistusaja hulka
eelvangistuses viibitud aeg, s.o 1 päev. Ärakantavaks karistuseks loeti 9 kuud ja 29 päeva vangistust,
mis jäeti KarS § 74 lg-te 1 ning 3 alusel 2-aastase katseajaga tingimisi täitmisele pööramata. Sama
otsusega tunnistati KarS § 266 lg 2 p 3 ja § 121 järgi süüdi M. K. ning teda karistati nende tegude
eest vangistusega vastavalt 7 ja 8 kuuks. KarS § 64 lg 1 ja § 63 lg 2 alusel mõisteti talle liitkaristuseks
vangistus 11 kuuks, mis jäeti KarS § 74 lg-te 1 ning 3 alusel 2-aastase katseajaga tingimisi täitmisele
pööramata. M. K. huvides esitatud kassatsiooni jättis Riigikohtu kriminaalkolleegium menetlusse
võtmata.
1.1 KarS § 266 lg 2 p 3 järgi tunnistati E. Koroleva süüdi selles, et ta tungis 4. mail 2012
ebaseaduslikult ja M. K-ga ühiselt ning kooskõlastatult tegutsedes Tallinnas Xxxx XX asuva maja
keldris V. P. ja I. K. tahte vastaselt viimaste valduses olevatesse keldriboksidesse eesmärgiga
keldriboksid hõivata ning lammutada, takistamaks ruumide korrapärast sihtotstarbelist kasutamist.
1.2 KarS § 121 järgi tunnistati E. Koroleva süüdi selles, et ta lõi 28. juulil 2014 kella 13.00 ajal
Tallinnas Xxxx XX asuva elumaja lähedal V. B-le veevooliku pihustiga tugevalt vastu pead, tekitades
kannatanule füüsilist valu ja tervisekahjustuse.
2. Harju Maakohtu otsuse peale esitasid apellatsioonid M. K., E. Koroleva ja nende kaitsja
vandeadvokaat Leonid Olovjanišnikov. Apellandid taotlesid maakohtu otsuse tühistamist,
süüdistatavate õigeksmõistmist ja valitud kaitsjatele makstud tasu hüvitamist.
3. Tallinna Ringkonnakohtu 14. septembri 2015. a otsusega tühistati maakohtu otsus M. K. ja E.
Koroleva süüditunnistamises KarS § 266 lg 2 p 3 järgi ning neile KarS § 64 lg 1 ja § 63 lg 2 alusel
liitkaristuste mõistmise ja katseaegade pikkuste osas. Süüdistatavad mõisteti süüdistuses KarS § 266
lg 2 p 3 järgi õigeks, neile mõistetud ärakandmata üksikkaristuste pikkuseks loeti vastavalt 8 kuud
ning 4 kuud ja 29 päeva vangistust, katseaegade pikkuseks aga vastavalt 1 aasta ning 3 kuud ja 1
aasta. Muus osas jäeti maakohtu otsus muutmata. Apellatsioonid rahuldati osaliselt. Süüdistatavate
kasuks mõisteti riigieelarvest välja maakohtu menetluses vandeadvokaat L. Olovjanišnikovile
makstud tasu katteks 4680 eurot ja apellatsioonimenetluses makstud tasu katteks 2160 eurot. Lisaks
mõisteti riigilt M. K. kasuks välja vandeadvokaat Sven Sillarile maakohtu menetluses makstud tasu
669 eurot 90 senti. Ringkonnakohtu põhiseisukohad olid E. Korolevale KarS § 121 järgi esitatud
süüdistuse ja valitud kaitsjatele makstud hüvitamise osas järgmised.
3.1 Kaitsja leiab ekslikult, et E. Korolevale esitatud süüdistus sisaldab kahte teineteist välistavat
koosseisutunnust. Teo toimepanemise ajal kehtinud KarS §-s 121 nimetati löömist valu tekitava
teona, mis aga ei tähenda, et kui löömisega tekitati ka tervisekahjustus, tuleks see jätta teole õigusliku
hinnangu andmisel tähelepanuta. Apellantidega ei saa nõustuda selleski, et olukorras, kus E.
Koroleva kaitses ennast V. B. ründe eest, ei olnud kannatanu löömine õigusvastane. Maakohus
välistas ebaõigesti võimaluse, et kannatanu süüdistatavat lõi, kuid E. Koroleva õiguse ennast V. B.
ründe vastu kaitsta välistas ründe provotseerimine õigusvastase teoga. Süüdistatav solvas kannatanut
tegude ja sõnadega ning arvestades, et vahejuhtum leidis aset kortermaja ees ja seda nägid pealt
kõrvalised isikud, saab kirjeldatud käitumist käsitada avaliku korra rikkumisena KarS § 262 mõttes.
Seetõttu tunnistati E. Koroleva põhjendatult süüdi KarS § 121 järgi.
3.2 Süüdistatavate osalise õigeksmõistmise tõttu tuleb neile osaliselt hüvitada maakohtus valitud
kaitsjatele makstud tasu. L. Olovjanišnikovi ja S. Sillari osutatud õigusabi maksumus oli vastavalt
7800 ja 2030 eurot. L. Olovjanišnikov taotles valitud kaitsjale makstud tasu hüvitamist mõlemale
süüdistatavale, S. Sillar aga üksnes M. K-le. Kuna E. Koroleva tuleb kahest süüdistuses märgitud
kuriteost õigeks mõista ühe teo osas ja M. K. kolmest teost ühe osas, peab süüdistatavatele hüvitama
L. Olovjanišnikovile makstud tasust 60 protsenti, s.o 4680 eurot. Samast põhimõttest lähtudes tuleb
M. K-le hüvitada S. Sillarile makstud tasust 33 protsenti, s.t 669 eurot 90 senti. Samuti tuleb
süüdistatavate kasuks riigilt välja mõista 2160 eurot apellatsioonimenetluses valitud kaitsjale
makstud tasu katteks.


KASSATSIOONIMENETLUSE POOLTE SEISUKOHAD
4.   Tallinna   Ringkonnakohtu     otsuse   peale   esitasid   kassatsioonid   E.   Koroleva    kaitsjad
vandeadvokaadid L. Olovjanišnikov ja S. Sillar, kes taotlevad nii maa- kui ka ringkonnakohtu otsuse
tühistamist osas, millega süüdistatav tunnistati süüdi KarS § 121 järgi, tema õigeksmõistmist ning
valitud kaitsjatele maakohtus ja kassatsioonimenetluses makstud tasu hüvitamist.
4.1 L. Olovjanišnikovi kassatsiooni põhiväited on järgmised.
4.1.1 Ringkonnakohus leidis, et kannatanu lõi esimesena süüdistatavat kotiga ja tekitas talle
kehavigastusi. Vaatamata sellele asuti vaidlustatud otsuses seisukohale, et E. Koroleval puudus õigus
ennast kaitsta, kuna ta oli enne toime pannud KarS § 262 tunnustele vastava teo. Süüdistuses pole
kirjeldatud asjaolusid, mis kajastavad V. B. ja süüdistatava käitumist enne kannatanu kehalist
väärkohtlemist. Ka jäeti otsuses välja toomata sündmuste ajaline järjestus. Nende asjaoludeta ei saa
süüdistatava teole õiguslikku hinnangut anda. Kõnealust järeldust tehes väljus apellatsioonikohus
süüdistuse piiridest, mis on käsitatav kriminaalmenetluse seadustiku (KrMS) § 268 lg 1 nõuete
rikkumisena ja kriminaalmenetlusõiguse olulise rikkumisena KrMS § 339 lg 1 p 8 mõttes.
4.1.2 Kannatanu solvamisena käsitatud tegevus ei kahjustanud teda füüsiliselt. V. B. kasutas samas
süüdistatava suhtes füüsilist jõudu ja tekitas talle tõsiseid kehavigastusi. E. Korolevat kotiga lüües
ületas kannatanu hädakaitse piire, mis andis süüdistatavale õiguse hädakaitsetegevuseks. Selle tõttu
tuleks E. Koroleva õigeks mõista. V. B. ei soovinud konflikti lõpetada, kuid sellega seonduvat
ringkonnakohus ei analüüsinud. Ka pole selge, miks ei saanud konflikti lõpetada suulise nõudmise
esitamise või ühekordse kerge löögiga. Isegi kui oletada, et E. Koroleva arvas ekslikult, et ta tegutses
kannatanut lüües hädakaitseseisundis, tuleb kohaldada KarS § 31 lg-t 1, mis välistab teo tahtliku
toimepanemise. Neid küsimusi ringkonnakohus ei vaaginud.
4.1.3 Ringkonnakohtu otsusega jäeti E. Korolevale ekslikult hüvitamata S. Sillari osutatud õigusabi
eest makstud tasu, kuigi vajalikud dokumendid esitati õigel ajal.
4.2 S. Sillar toetab L. Olovjanišnikovi kassatsiooni väiteid, märkides täiendavalt, et ringkonnakohus
leidis ekslikult, nagu oleks kaitsja taotlenud õigusabikulude hüvitamist üksnes M. K-le. Kaitsja
taotles mõlema süüdistatava õigusabikulude hüvitamist. Pole teada, miks ühte taotlust toimikusse ei
lisatud. Kohtuistungi protokolli järgi esitas ta maakohtule kaks taotlust ja arved selle kohta, et
mõlemad süüdistatavad on tasunud 2030 eurot. Kohus esitas taotlused tutvumiseks prokurörile, kellel
nendele vastuväiteid ei olnud. Kirjaliku taotluse toimikusse mittelisamine ja selle vea tähelepanuta
jätmine kujutab endast KrMS § 339 lg 1 p-s 12 sätestatud kriminaalmenetlusõiguse olulist rikkumist.
Riigikohus saab kirjeldatud rikkumise ise kõrvaldada ja hüvitada süüdistatavale maakohtus kantud
õigusabikulud täies või pooles ulatuses sõltuvalt asjas tehtavast lahendist.
5. Kassatsioonivastuses ei nõustu Põhja Ringkonnaprokuratuuri ringkonnaprokurör Eve Soostar
kaitsjate nende väidetega, millega kritiseeritakse süüdistatava käitumisele antud õiguslikku
hinnangut. Prokurör leiab, et kassatsioonides korratakse varem esitatud väiteid ja esitatakse oma
arvamus selle kohta, kuidas oleks tulnud tõendeid hinnata. Need argumendid pole aga piisavalt
kaalukad ega põhjendatud, rääkimaks kriminaalmenetlusõiguse olulisest rikkumisest. S. Sillari
kassatsioon on põhjendatud osas, millega vaidlustatakse E. Koroleva valitud kaitsjale makstud tasu
hüvitamata jätmist.


KOLLEEGIUMI SEISUKOHT
6. KrMS § 363 lg 5 sätestab, et Riigikohus ei või tuvastada faktilisi asjaolusid. Kassatsioonikohus
saab KrMS § 362 p 2 alusel tühistada kohtuotsuse juhul, kui faktiliste asjaolude tuvastamisel on
rikutud kriminaalmenetlusõigust, mh ka siis, kui kohtuotsuse põhjendused pole selged, ammendavad
ja vastuoludeta. (Vt nt Riigikohtu kriminaalkolleegiumi 11. detsembri 2015. a otsus asjas nr 3-1-1-98-
15, p 50).
7. Arutatavas asjas on faktiliste asjaolude tuvastamisel järgitud menetlusõigust. Põhjendamatud on
kassaatorite etteheited, milles kritiseeritakse tõenditele antud hinnangut ja leitakse, et tõendeid hinnati
valikuliselt ning jäeti need nõuetekohaselt analüüsimata. Ringkonnakohus tugines kriminaalasja
kohtulikul arutamisel uuritud tõenditele ja apellatsioonikohtu järelduste kujunemine on kohtuotsuse
põhjenduste kaudu jälgitav. Sedastatav pole ka vastuolu tõendamiseseme tuvastatud asjaolude ja
otsuse resolutiivosa vahel. Kirjeldatud vastuolust saab rääkida siis, kui otsuse põhiosa ja resolutiivosa
ei ole omavahel loogiliselt ühildatavad. Kui kohtuotsuse resolutiivosa on loogilises kooskõlas
põhiosast tulenevate järeldustega, pole tegemist KrMS § 339 lg 1 p-s 8 toodud menetlusõiguse olulise
rikkumisega, olenemata sellest, kas kassaator nende järeldustega nõustub. (Vt nt Riigikohtu
kriminaalkolleegiumi 14. novembri 2012. a otsus asjas nr 3-1-1-100-12, p 8).
8. Nõustuda ei saa ka seisukohaga, mille järgi väljus ringkonnakohus süüdistuse piiridest. Kohtuliku
arutamise esemeks oli E. Koroleva käitumises KarS § 121 järgi kvalifitseeritava kuriteo tunnuste
tuvastamine. Süüdistuses on kajastatud kõik faktilised asjaolud, mille alusel saab teha kindlaks, kas
süüdistatava käitumine vastab kõnealusele kuriteokoosseisule ja kas see tegu on jätkuvalt karistatav
ka alates 1. jaanuarist 2015 kehtiva karistusseaduse redaktsiooni kohaselt. Kaitseversiooni, mille järgi
võis süüdistatav olla talle süüks arvatud tegu toime pannes hädakaitseseisundis, sai kohus kontrollida
uuritud tõenditest lähtudes. Kolleegiumi hinnangul leiti vaidlustatud otsuses põhjendatult, et E.
Koroleva teos pole õigusvastasust välistava asjaolu olemasolu tuvastatav. Tõenditele antud hinnangu
valguses ei ole alust kontrollida ka näiliku hädakaitse võimalust KarS § 31 lg 1 mõttes. Kolleegium ei
pea KrMS § 363 lg 4 p 1 kohaselt nendes küsimustes ringkonnakohtu seisukohtade kordamist
vajalikuks.
9. Kassaatorid märgivad siiski õigustatult, et ringkonnakohtu otsusega jäeti E. Korolevale alusetult
osaliselt hüvitamata tema poolt maakohtu menetluses valitud kaitsjale S. Sillarile makstud tasu. Selle
seisukohaga nõustub kassatsioonivastuses ka prokurör. Nimelt otsustas ringkonnakohus hüvitada M.
K-le ja E. Korolevale osalise õigeksmõistmise tõttu maakohtus L. Olovjanišnikovile makstud tasu
4680 eurot ning M. K-le S. Sillarile makstud tasu 669 eurot 90 senti. Tähelepanuta jäeti aga see, et S.
Sillar taotles kummalegi süüdistatavale 2030 euro hüvitamist, mida kinnitavad nii maakohtu istungi
protokoll kui ka toimikus olevad taotlused ja nendele lisatud arved (kt II kd, tl 112–115, 116–119
ning 120 pöördel). Erinevalt S. Sillari kassatsioonis märgitust on vaidlusalused taotlused ja
õigusabikulude tasumist tõendavad dokumendid võetud nõuetekohaselt kohtutoimikusse, millest
johtuvalt ei saa kõneleda KrMS § 339 lg 1 p-s 12 sätestatud kriminaalmenetlusõiguse olulisest
rikkumisest. Ühe taotluse lahendamata jätmise tõttu ei ole aga süüdistatava osalisel õigeksmõistmisel
talle maakohtus valitud kaitsjale makstud tasu hüvitatud, mis on käsitatav kriminaalmenetlusõiguse
olulise rikkumisena KrMS § 339 lg 2 mõttes. S. Sillari kassatsioonis leitakse põhjendatult, et see viga
on kõrvaldatav Riigikohtus uue otsuse tegemisega kriminaalasja uueks arutamiseks saatmata.
10. Nagu eespool märgitud, taotles E. Koroleva kaitsja S. Sillar maakohtus süüdistatavale 2030 euro
hüvitamist, sh käibemaks 406 eurot. Kriminaalkolleegium leiab, et tegemist on valitud kaitsjale
makstud mõistliku suurusega tasuga KrMS § 175 lg 1 p 1 mõttes. Arvestades ringkonnakohtu otsuses
toodud kaitsjatasu hüvitamise aluseks olnud põhjendusi ja seda, et süüdistatav mõisteti kõnealuse
otsusega õigeks ühes teos kahest, tuleb E. Korolevale taotletud kaitsjatasu hüvitada pooles ulatuses,
s.t 1015 euro suuruses summas (sh käibemaks 203 eurot). Osutatud summa tuleb KrMS § 181 lg 1
kohaselt välja mõista riigilt.
11. Lähtudes eeltoodust ja juhindudes KrMS § 361 lg 1 p-st 7 ning § 362 p-st 2, tühistab Riigikohtu
kriminaalkolleegium Tallinna Ringkonnakohtu 14. septembri 2015. a otsuse osas, millega jäeti
lahendamata S. Sillari taotlus E. Korolevale valitud kaitsjale maakohtu menetluses makstud tasu
hüvitamiseks, ja mõistab riigilt süüdistatava kasuks kõnealuse kaitsjatasu katteks välja 1015 eurot, sh
käibemaks 203 eurot. Muus osas tuleb ringkonnakohtu otsus jätta muutmata. Kaitsjate kassatsioonid
rahuldab kolleegium osaliselt.
12. L. Olovjanišnikov esitas Riigikohtule taotluse hüvitada kassatsioonimenetluses valitud kaitsjale
makstud tasu 1920 eurot, sh käibemaks 320 eurot. S. Sillar esitas Riigikohtule taotluse hüvitada
kassatsioonimenetluses valitud kaitsjale makstud tasu 240 eurot, sh käibemaks 40 eurot. Mõlema
kaitsja õigusteenuse tunnihind on 100 eurot, millele lisandub käibemaks. Võttes arvesse, et
kassatsioonid rahuldatakse üksnes küsimuses, mille lahendamine ei ole õiguslikult keerukas ega
ajamahukas, loeb kriminaalkolleegium valitud kaitsjatele makstud mõistliku suurusega tasuks kahele
töötunnile vastava summa, s.o 200 eurot. Sellele summale lisandub käibemaks 40 eurot, mis tuleb
KrMS § 186 lg 1 alusel riigilt süüdistatava kasuks välja mõista.


(allkirjastatud digitaalselt)

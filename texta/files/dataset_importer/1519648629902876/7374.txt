                               KOHTUMÄÄRUS

Kohus                             Tallinna Ringkonnakohus, tsiviilkolleegium

Tsiviilasja number                2-15-8577

Määruse tegemise aeg ja koht      12. september 2016. a, Tallinn

Kohtukoosseis                     Reet Allikvere, Iko Nõmm, Ulvi Loonurm

Kohtuasi                          MR avaldus hagi tagamiseks

Vaidlustatud kohtulahend          Harju Maakohtu 15. juuni 2016. a määrus menetluskulude
                                  kindlaksmääramise kohta

Kaebuse esitaja ja kaebuse liik   Ocram Holding OÜ ja 10 Capital OÜ määruskaebus

Menetlusosalised ja nende         Hageja: MR (sünniaeg XX.XX.XXXX), lepingulised
esindajad                         esindajad vandeadvokaadid Carri Ginter ja Paul Künnap

                                  Kostja I: Ocram Holding OÜ (registrikood 12771808)
                                  Kostja II: 10 Capital OÜ (registrikood 12771820), kostjate
                                  lepingulised esindajad vandeadvokaat Ants Mailend ja
                                  advokaak Sandra Sillaots


Menetluse liik                     Kirjalik menetlus

Resolutsioon:
   1. Tühistada Harju Maakohtu 15. juuni 2016. a määrus osaliselt
       kindlaksmääratud menetluskulude suuruse osas ja teha tühistatud osas uus
       määrus.
   2. Ocram Holding OÜ ja 10 Capital OÜ määruskaebus rahuldada osaliselt.
   3. Esitada määruse tervikresolutsioon järgmises sõnastuses:
   3.1. Rahuldada Ocram Holding OÜ ja 10 Capital OÜ avaldus menetluskulude
        kindlaksmääramiseks osaliselt.
   3.2. Määrata kindlaks hüvitatavate menetluskulude rahaline suurus ning mõista
        MR-lt välja Ocram Holding OÜ kasuks menetluskuluna riigilõiv 25 eurot,
        tõlkekulud 41,40 eurot ja õigusabikulud 3584,30 eurot, kokku 3650,70 eurot
        (kolm tuhat kuussada viiskümmend eurot ja 70 senti).
   3.3. Määrata kindlaks hüvitatavate menetluskulude rahaline suurus ning mõista
        MR-lt välja 10 Capital OÜ kasuks menetluskuluna riigilõiv 25 eurot,
        tõlkekulud 41,40 eurot ja õigusabikulud 3584,30 eurot, kokku 3650,70 eurot
        (kolm tuhat kuussada viiskümmend eurot ja 70 senti).
   3.4. Ülejäänud osas jätta Ocram Holding OÜ ja 10 Capital OÜ avaldus
        menetluskulude MR-lt väja mõistmiseks rahuldamata.
   3.5. Käesoleva määruse jõustumisest kuni täitmiseni tuleb MR-l tasuda
        hüvitamisele kuuluvatelt menetluskuludelt (7301,40 eurot) Ocram Holding
        OÜ-le ja 10 Capital OÜ-le viivist VÕS § 113 lg 1 teises lauses ettenähtud
        ulatuses.
   4. Määruskaebuse menetlemisel tekkinud kulusid ei hüvitata (TsMS § 178 lg 4).
   5. Määruse peale võib Riigikohtule esitada määruskaebuse 15 päeva jooksul
       määruse ärakirja kättesaamisest alates.

Asjaolud ja menetluse käik
   1. Harju Maakohus rahuldas 10. juuni 2015. a määrusega MR (hageja) avalduse hagi
       tagamiseks. Tallinna Ringkonnakohus tühistas maakohtu määruse osaliselt.
       Riigikohus tühistas maakohtu ja ringkonnkohtu määrused ja jättis hageja hagi
       tagamise taotluse läbi vaatamata. Menetluskulud kõigis kohtuastmetes jäeti hageja
       kanda. Kohtulahend jõustus 16. veebruaril 2016. a.
   2. 22. veebruaril 2016. a esitasid Ocram Holding OÜ ja 10 Capital OÜ (kostjad)
       menetluskulude kindlaksmääramise avalduse, milles palusid hagejalt välja mõista
       menetluskulud 10 229,60 eurot (käibemaksuga), millest 5114,80 eurot Ocram Holding
       OÜ (kostja I) kasuks ning 5114,80 eurot 10 Capital OÜ (kostja II) kasuks ning
       menetluskuludelt välja mõista ka viivis võlaõigusseaduse (VÕS) § 113 sätestatud
       määras lahendi jõustumisest kuni täitmiseni. Menetluskulud koosnesid
       õigusabikuludest 10 096,80 eurot, riigilõivust 50 eurot ja tõlkekulust 82,80 eurot.
   3. Hageja oli seisukohal, et menetlusdokumentidest ei nähtu Merilampi memo
       relevantsus käesolevas kohtuasjas, mistõttu 926 euro väljamõistmine
       menetluskuludena antud kohtuasjas ei ole põhjendatud. Kuivõrd suhtlus kliendi ja
       Merilampi advokaadibürooga ei kajastu menetlusdokumentides, siis ei saa neid
       hagejalt välja mõista õigusabikuludena. Menetluskulude nimekirjast ei nähtu, milliste
       toimingutega seoses on peetud kostjate esindajate korduvaid büroosiseseid
       nõupidamisi ja suheldud kliendiga, mistõttu ei ole võimalik hinnata, kas kulu on
       põhjendatud või mitte. Arvestades, et menetluskulude nimekirjast nähtub, et kostjate
       esindajad on aktiivselt osutanud õigusabi ka seoses kohtumenetlusega Soomes, ei ole
       välistatud, et büroosisestel nõupidamistel ei analüüsitud käesoleva tsiviilasja
       menetlusega seonduvaid olulisi asjaolusid. Võttes arvesse, et varasema kohtupraktika
       kohaselt võtab 1 lehekülje ettevalmistamine 30 minutit kuni 1 tund aega, siis leiab
       hageja, et mitmete menetlustoimingutele kulunud aega tuleb vähendada. Hüvitamisele
       ei kuulu Soomes toimunud menetluse kulu, mis ei puuduta käesolevat tsiviilasja.

Maakohtu määrus
  4. Maakohus rahuldas kostjate taotluse menetluskulude suuruse kindlaksmääramiseks
     osaliselt, mõistis hagejalt mõlema kostja kasuks välja menetluskulud 3629,10 eurot ja
     VÕS § 113 lg 1 teises lauses sätestatud ulatuses viivise menetluskuludelt lahendi
     jõustumisest kuni selle täitmiseni.
  5. Maakohtu hinnangul oli hagi tagamise taotlus otseselt seotud Soomes toimuva
     põhimenetlusega, mistõttu oli esindatava huvide kaitseks ja õigusliku positsiooni
     kujundamiseks esindajal vajalik teada põhimenetluse käiku, sisu ja asjaolusid.
     Maakohus leidis, et olenemata sellest, kas käesolevas menetluses kostjatena märgitud
     isikud olid kaasatud Soomes toimuvasse kohtumenetlusse või mitte, oli suhtlemine

                                                                                          2
        advokaadibürooga Merialmpi põhjendatud ja vajalik esindatavate huvide ja õiguste
        igakülgseks kaitseks.
   6.   Kohus ei nõustunud hageja seisukohaga, et toimingute puhul tuleks arvestada ainult
        koostatud menetlusdokumendi lehekülgede arvu. Lisaks sisulise osa mahule võtab
        kohus arvesse ka menetlusdokumendi sisu ja vaidluse asjaolusid. Samuti ei nõustunud
        kohus hagejaga, et suhtlus kliendiga ei kuulu väljamõistmisele. Mõistlikus ulatuses on
        suhtlus kliendiga vajalik ja põhjendatud kulu, vastasel korral ei oleks kliendi
        esindamine ja tema huvide kaitse võimalik.
   7.   Ajakulu osas leidis maakohus, et menetlustoimingutele kulunud aeg ei olnud täies
        ulatuses põhjendatud ega vajalik. Kohus nõustus hagejaga, et Soome kohtule esitava
        hagi koostamisega ja Soome kohtu määruse analüüs seotud kulud ei ole hüvitatavad
        praeguse tsiviilasja raames. Samuti ei saa lugeda täies ulatuses põhjendatuks esindaja
        ajakulu büroosisesele nõupidamisele, kliendiga suhtlemisele, advokaadibürooga
        Merilapmiga suhtlemisele ja memo analüüsile. Riigikohtu 16. veebruari 2016. a
        määrusega tutvumine ei kuulu hüvitamisele, kuna see on kostjate suhtes positiivne
        lahend. Kokku pidas maakohus õigusabikulude põhjendatuks ja vajalikuks ajaks
        kokku 41 tundi 17 minutit summas 7125,40 (käibemaksuga) eurot.
   8.   Arvestades asja rahvusvahelist mõõdet oli kohtu hinnangul tunnitasu 143,83 eurot
        ilma käibemaksuta käesolevas vaidluse puhul põhjendatud.
   9.   Maakohus pidas põhjendatuks, et hageja peab hüvitama kostjatele riigilõivu ja
        tõlkekulu.

Määruskaebus
  10. Kostjad esitasid määruskaebuse, milles palusid tühistada maakohtu määruse osas,
      millega jäeti hagejalt kostjate kasuks välja mõistmata kohtuvälised kulud kokku
      2971,40 eurot.
  11. Maakohus on määruse tegemisel rikkunud diskretsioonipiire ja eiranud otsuse
      seaduslikkuse ja põhjendatuse nõuet. Kuigi maakohtu hinnangul oli hagi tagamise
      taotlus otseselt seotud Soomes toimuva põhimenetlusega ja sellest tulenevalt oli
      kostjate esindajal vajalik tutvuda põhimenetluse asjaoludega, vähendas maakohus
      sellega seonduvat väljamõistetavat menetluskulu 10 tunni ja 24 minuti võrra.
      Maakohtu määruses puuduvad mistahes põhjendused selle kohta, millele tugineb
      maakohtu järeldus, et kirjeldatud toimingutest tingitud kulu ei ole täies ulatuses
      põhjendatud ega vajalik.
  12. Kostjad rõhutavad, et käesolevat tsiviilasja saab pidada tavapärasest keerukamaks –
      pooled viitasid menetlusdokumentides Soome õigusele, samuti omas käesolev
      tsiviilasi   puutumust     rahvusvahelise      eraõigusega.     On     tavapärane,       et
      menetlusdokumentide koostamisel esineb vajadus büroosiseselt konsulteerida
      kolleegiga menetlustaktikalistes ja/või õiguslikes aspektides, ning asjaolu, et tsiviilasja
      ajamisel osutub vajalikuks suhelda kliendiga, kooskõlastada temaga edasine tegevus ja
      saada temalt asjakohast informatsiooni.
  13. Alusetu on ka maakohtu määruses toodud seisukoht, et menetluskulude nimekirjas
      märgitud menetlustoimingud ajavahemikul 20. juuli 2015. a kuni 29. august 2015. a ei
      ole põhjendatud ega vajalikud, kuna tsiviilasja toimikust nähtub, et kostjate esindajad
      on ringkonnakohtule esitanud vaid ühe menetlusdokumendi, so 10. juuli 2015. a
      määruskaebuse. On mõistetav, et kõik peale hageja 6. augustil 2016. a esitatud vastust
      tehtud toimingud perioodil 12. augustist 2015. a kuni 29. augustini 2015. a olid
      tingitud vajadusest hinnata hageja poolt esitatud vastuväiteid, mh suhelda Merilampi
      advokaadibürooga, ja kliendiga, koguda tõendusmaterjali, ning analüüsida Soome
      menetluse mõju.

                                                                                               3
   14. Maakohus leidis, et hüvitamisele ei kuulu Riigikohtu menetluses tekkinud kulud, mis
       seonduvad 25. jaanuaril 2016. a Soome kohtu määruse analüüsiga, kuna see ei ole
       maakohtu hinnangul käesolevasse tsiviilasjasse puutuv. Antud järeldus ei ole
       asjakohane, kuna Soomes toimuv põhivaidlus tingis hageja poolse kohtusse
       pöördumise kostjate vastu.
   15. Samuti ei saa kohus kostjate hinnangul väita, et Riigikohtu 16. veebruari 2016. a
       määrusega tutvumine ei kuulu hüvitamisele, kuna kostjate määruskaebus rahuldati.

Menetluse edasine käik
  16. Hageja palus jätta määruskaebuse rahuldamata.
  17. Maakohus võttis määruskaebuse menetlusse, jättis selle rahuldamata ja edastas
      läbivaatamiseks Tallinna Ringkonnakohtule.

Ringkonnakohtu põhjendused
   18. Ringkonnakohus, tutvunud tsiviilasja materjalidega, leiab, et maakohtu määrus tuleb
       väljamõistetud menetluskulude suuruse osas osaliselt tühistada ning hageja poolt
       hüvitamisele kuuluvat menetluskulu suurendada, mõistes hagejalt maakohtu poolt
       väljamõistetud rahasumma asemel välja kummagi kostja kasuks 3650,70 eurot, kokku
       7301,40 eurot. Kostjate määruskaebus kuulub rahuldamisele osaliselt.
   19. Ringkonnakohus nõustub kostjatega selles, et maakohus jättis põhjendamatult välja
       mõistmata menetluskulu seoses Riigikohtu 16. veebruari 2016. a määrusega
       tutvumisega. Hagi tagamise taotluse lõplikult lahendava kohtumäärusega tutvumine on
       menetlusosalise lepingu esindaja ülesanne sõltumata sellest, kas tegemist on
       menetlusosalise jaoks positiivse või negatiivse lahendiga. Lepingulise esindaja teenuse
       kasutamise eesmärk on, et kõik õigustoimingud teeb menetlusosalise eest tema
       esindaja. Maakohtu seisukohaga saaks nõustuda, kui tegemist oleks olnud
       kohtulahendi analüüsimisega, mis antud juhul oleks ebavajalik. Kostjatel on
       juurdepääs kõigile neid puudutavatele menetlusdokumentidele, kuid see ei tähenda, et
       nad peavad lepingulise esindaja olemasolu korral iseseisvalt tutvuma. Kostjatel on
       õigus teada kohtulahendi sisust oma lepingulise esindaja kaudu, mistõttu nende poolt
       ostutatud teenust lahendiga tutvumise osas 15 minuti ulatuses (36 eurot käibemaksuta)
       tuleb pidada mõistlikuks ja vajalikuks.
   20. Kolleegium ei nõustu kostjate väitega, et maakohus on menetlustoimingute ajakulu
       põhjendamatult vähendanud. Vastupidiselt kostjate seisukohale, on maakohus
       kolleegiumi arvates piisava põhjalikkusega kontrollinud ja analüüsinud kostjate
       esindaja töö mahtu ja vajalikkust ning jõudnud toimingute ajakulu osas õigetele
       järeldustele. Riigikohtu praktika kohaselt on TsMS § 175 lg 1 järgi menetlusosalist
       esindanud lepingulise esindaja kulude põhjendatuse ja vajalikkuse hindamine kohtu
       kaalutlus- ehk diskretsiooniotsus, millesse kõrgema astme kohus sekkub üksnes juhul,
       kui kohus on ületanud diskretsioonipiire (vt Riigikohtu 18. mai 2010. a määrus
       tsiviilasjas nr 3-2-1-43-10, p 19; Riigikohtu 2. detsembri 2010. a määrus tsiviilasjas nr
       3-2-1-132-10, p 10; Riigikohtu 11. veebruari 2015. a määrus tsiviilasjas nr 3-2-1-115-
       14, p 11; Riigikohtu 9. märtsi 2016. a määrus tsiviilasjas nr 3-2-1-182-15, p 14).
       Diskretsiooni piire maakohus kõnealusel juhul ületanud ei ole.
   21. Samuti on maakohus pidanud põhjendatult õigeks hüvitada Soomes toimuva
       põhimenetluse tutvumise ja analüüsiga seonduvad menetlustoimingute kulud üksnes
       osaliselt. Kolleegium arvates on maakohus hinnanud ka selles osas õigesti kostjate
       lepingulise esindaja töö mahtu ning erinevate nõupidamiste, kliendiga suhtlemiste
       ning analüüside ajakulu põhjendatult vähendanud. Kolleegiumi arvates on maakohtu
       hinnang õige ja kooskõlas TsMS § 175 lg-ga 1, mille järgi mõistab kohus
       menetluskulud välja üksnes põhjendatud ja vajalikus ulatuses.
                                                                                               4
   22. Kolleegiumi hinnangul on maakohus õigesti jätnud välja mõistmata ka menetluskulu
       nende toimingute (perioodil 20. juuli 2015 kuni 29 august 2015) eest, mis seonduvad
       hageja vastuse analüüsiga kostjate määruskaebusele. Olukorras, kus kostjad on
       esitanud ringkonnakohtule määruskaebuse ja hageja sellele vastuse, millele kostjad
       oma seisukohta ei esitanud ning ka ringkonnakohus ei ole vastuse osas küsinud
       kostjatelt täiendavat seisukohta, ei ole põhjendatud vastuse analüüsimise, sellega
       seonduva suhtluse ja tõendusmaterjali kogumisega tekkinud menetluskulu hüvitamine.
   23. Seega rahuldab ringkonnakohus kostjate määruskaebuse osaliselt ning mõistab
       hagejalt kostjate kasuks täiendavalt välja õigusabikulu 43,20 eurot (36 + käibemaks),
       s.o. kummagi kostja kasuks 21,60 eurot. Koos maakohtus väljamõistetud
       õigusabikuluga (3562,70) tuleb kummagi kostja kasuks välja mõista õigusabikulu
       3584,30 eurot. Kostjate menetluskulude kindlaksmääramise taotlus jääb rahuldamata
       2928,20 euro ulatuses (taotletud summa 10 229,60 eurot – rahuldatud summa 7301,40
       eurot).
   24. Tulenevalt TsMS § 178 lg-st 2 võib menetluskulude kindlaksmääramise määruse või
       selle täiendamise määruse peale esitada määruskaebuse menetluskulude
       kindlaksmääramist taotlenud ja menetluskulusid kandma kohustatud isik, kui kaebuse
       hind ületab 200 eurot.
   25. Määruskaebuste menetlemisel tekkinud kulusid ei hüvitata (TsMS § 178 lg 4).




(allkirjastatud digitaalselt)    (allkirjastatud digitaalselt)   (allkirjastatud digitaalselt)
   Reet Allikvere                      Iko Nõmm                             Ulvi Loonurm




                                                                                             5

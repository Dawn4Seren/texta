                                                                  Tsiviilasi nr 2-16-6667




                       KOHTUMÄÄRUS

Kohus                               Tartu Maakohus

Kohtunik                            Ülle Raag

Otsuse tegemise aeg ja koht         23. mai 2016. a, Jõgeva kohtumaja

Tsiviilasja number                  2-16-6667

Tsiviilasi                          TF Bank AB hagi Exxxxx Kxxxxxx vastu
                                    laenulepingust tuleneva põhivõla, intressi, viivise ja
                                    võla sissenõudmise kulu nõudes
Menetlusosalised ja nende           Hageja: TF Bank AB (registrikood 556158-1041;
                                    aadress Postkast 947, 501 10 Boras, Rootsi
esindajad
                                    Kuningriik);
                                    Hageja lepinguline esindaja: Anne-Liis Veski (OK
                                    Incure OÜ; asukoht Mustamäe tee 16, Tallinn 10617;
                                    e-post: anne-liis.veski@okincure.ee);
                                    Kostja: Exxxxx Kxxxxxx (isikukoodxxxxxxxxxxxxx
                                    rahvastikuregistrijärgne                   elukoht
                                    xxxxxxxxxxxxxxxxxxxxxxxxxxxxxxxxxx)
Menetlustoiming                     Kohtualluvuse kontrollimine



RESOLUTSIOON

Jätta TF Bank AB hagi Exxxxx Kxxxxxx vastu laenulepingust tuleneva põhivõla, intressi,
viivise ja võla sissenõudmise kulu nõudes menetlusse võtmata, kuna hagi ei allu Eesti
kohtule.

Edasikaebamise kord
Määrusele peale on pooltel õigus esitada määruskaebus Tartu Maakohtu Jõgeva kohtumaja
kaudu Tartu Ringkonnakohtule 15 päeva jooksul alates määruse saamisest.




                                                                                    1(2)
ASJAOLUD JA MENETLUSE KÄIK
TF Bank AB esitas 27.04.2016. a kohtule hagiavalduse Exxxx Kxxxxxx vastu laenulepingust
tuleneva põhivõla, intressi, viivise ja võla sissenõudmise kulu nõudes. Hageja palub kostjalt
tema kasuks välja mõista kokku 1000 eurot, millest moodustab 500 eurot tagastamata laenu
põhiosa 30,34 eurot intress, 392,45 eurot viivis põhinõudelt perioodi 11.07.2013. a kuni
27.04.2016. a ja võla sissenõudmise kulu summas 77,21 eurot.

KOHTU SEISUKOHT
Kohus leiab, et hagi tuleb jätta menetlusse võtmata, kuna kohus ei ole pädev asja lahendama.
Hagiavalduses on märgitud kostja elukohaks xxxxxxxxxxxxxxxxxxxxxxxxxxxxxxxxx. Kohus
kontrollis, et rahvastikuregistris on alates 28.04.2016. a märgitud kostja elukohaks Läti
Vabariik xxxxxxxxxxxxxxxxxx. Kostja puhul on tegemist Läti Vabariigi kodanikuga ja
rahvastikuregistris on tema andmed alates 28.04.2016. a kantud arhiivi, kuna isik ei oma enam
Eestis kehtivat elamisluba. Kohus leiab, et nimetatud asjaoludest saab järeldada, et kostja
alaline elukoht ei ole alates 28.04.2016. a Eestis.
Tsiviilkohtumenetluse seadustiku (TsMS) § 70 lg 1 kohaselt määratakse rahvusvahelise
kohtualluvuse sätete järgi, millal võib asja menetleda Eesti kohtus.
TsMS § 70 lg 2 järgi allub asi Eesti kohtule, kui Eesti kohus võib selle lahendada pädevuse ja
kohtualluvuse sätete kohaselt või kohtualluvuse kokkuleppest tulenevalt, kui seadusest või
välislepingust ei tulene teisiti.
Eesti Vabariigi, Leedu Vabariigi ja Läti Vabariigi õigusabi ja õigussuhete lepingu (jõustunud
03.04.1994. a; RT II 1993, 6, 5) artikkel 20 p 1 sätestab, et kui sama leping ei näe ette teisiti,
on kõigi lepingupoolte kohtud pädevad arutama tsiviil- ja perekonnaasju, kui kostjal on tema
territooriumil elukoht. Ka alates 10.01.2015. a kehtiv Euroopa Parlamendi ja nõukogu
määrus nr 1215/2012 kohtualluvuse ning kohtuotsuste tunnustamise ja täitmise kohta tsiviil-
ja kaubandusasjades (edaspidi EL-i määrus nr 1215/2012), mida kohaldatakse kõigi Euroopa
Liidu liikmesriikide suhtes, art 4 lg 1 kohaselt esitatakse hagi isikute vastu, kelle alaline
elukoht on liikmesriigis, selle liikmesriigi kohtutesse sõltumata nende kodakondsusest ning
art 5 lg 1 järgi võib isikute vastu, kelle alaline elukoht on liikmesriigis, esitada hagi teise
liikmesriigi kohtusse üksnes sama peatüki 2.-7. jaos sätestatud korras. Hagimaterjalidest
nähtub, et hageja nõue tuleneb tarbijakrediidilepingust ning hagi on esitatud tarbijast kostja
vastu. EL-i määruse nr 1215/2012 art 18 p 2 näeb erisusena ette, et teine lepingupool võib
algatada menetluse tarbija vastu üksnes selle liikmesriigi kohtutes, kus on tarbija alaline
elukoht.
Eeltoodut arvestades leiab kohus, et hagi ei allu rahvusvahelise kohtualluvuse sätete alusel
Eesti kohtule. EL-i määruse nr 1215/2012 art 18 lg 1 alusel võib menetluse algatada Läti
Vabariigi kohtus, kus on tarbijast kostja elukoht.
Kuna kohus ei ole pädev asja lahendama, siis tuleb TsMS § 371 lg 1 p 2 alusel jätta hagi
menetlusse võtmata. Tulenevalt TsMS § 75 lg-st 2 ei saada kohus hagi kohtule, kellele see
allub.


/allkirjastatud digitaalselt/

Ülle Raag
Kohtunik



                                                                                             2(2)

                                                                                       4-15-8654




                               KOHTUMÄÄRUS
Kohus                               Viru Maakohus

Määruse tegemise aeg ja koht        06. jaanuar 2016, Narva kohtumaja

Toimiku number                      4-15-8654 (930013001420)

Kohtunik                            Astrid Asi

Kohtuistungi sekretär               Jelena Muttonen

Tõlk                                Olga Nõmmemees

Avalduse esitaja                    Maksu- ja Tolliamet
                                    asukoht Lõõtsa 8a, 15176 Tallinn
Taotlus                             Taotlus rahatrahvi     asendamiseks     arestiga     Svetlana
                                    Morozova suhtes
Istungil osalenud isikud            võlgnik: Svetlana Morozova (ik 46808222219, elukoht
                                    XXX, kontakttelefon: XXX)


Kohtuistungi toimumise aeg           06.01.2016

RESOLUTSIOON

Rahuldada Maksu- ja Tolliameti 12.10.2015 taotlus asendada Svetlana Morozovale
määratud rahatrahv arestiga.

Asendada Svetlana Morozovale Maksu-ja Tolliameti alljärgneva otsusega määratud
rahatrahvi jääk 3 (kolme) päeva arestiga:
Maksu-ja Tolliameti tollikorralduse osakonna 26.08.2013 üldmenetluse otsusega
väärteoasjas nr 930013001420 määratud rahatrahv 75 trahviühikut, so 300 (kolmsada)
eurot. Rahatrahvi jääk on 142 (ükssada nelikümmend kaks) eurot 3 senti ehk 35
trahviühikut.

Asendada Svetlana Morozovale määratud arest üldkasuliku tööga. Svetlana Morozova on
kohustatud sooritama 5 (viis) tundi üldkasulikku tööd.

KarS § 69 lg 3 alusel määrata üldkasuliku töö tegemise tähtajaks 4 (neli) kuud alates
kohtumääruse jõustumisest.

VTMS § 2071 lg 1 alusel saadetakse jõustunud kohtulahend üldkasuliku töö täitmisele
pööramiseks süüdlase elukoha järgsele prefektuurile.

Kui süüdlane hoiab üldkasulikust tööst kõrvale, ei järgi kontrollnõudeid või ei täida talle pandud
                                                                                             1(3)
                                                                                       4-15-8654
kohustusi, võib karistust täideviiv ametnik teda KarS § 69 lg 6 alusel kirjalikult hoiatada või
kohus määrata süüdlasele täiendavaid kohustusi vastavalt käesoleva seadustiku § 75 lõikes 2
sätestatule, pikendada töö tegemise tähtaega, arvestades käesoleva paragrahvi lõikes 3 sätestatud
üldkasuliku töö üldist tähtaega, või pöörata süüdlasele mõistetud aresti või vangistuse täitmisele.
Aresti või vangistuse täitmisele pööramisel arvestatakse karistusest kantuks süüdlase tehtud
üldkasulik töö, mille üks tund võrdub ühe päeva aresti või vangistusega.
Antud määrus edastada Svetlana Morozovale, Maksu-ja Tolliametile ning Politsei- ja
Piirivalveameti Ida Prefektuurile.


Edasikaebamise kord

Määrusele võib esitada määruskaebuse Viru Maakohtule 15 päeva jooksul alates päevast, mil
kohtumenetluse pool sai vaidlustatavast kohtumäärusest teada või oleks pidanud teada saama.

Asjaolud

Svetlana Morozovat karistati Maksu- ja Tolliameti 26.08.2013 üldmenetluse otsusega
väärteoasjas nr 930013001420 tolliseaduse § 73 lg 1 järgi rahatrahviga 75 trahviühikut, so 300
eurot. Kohtuvälise menetleja otsus on jõustunud.


Maksu- ja Tolliamet esitas 12.10.2015 Viru Maakohtule avalduse nimetatud rahatrahvi
asendamiseks arestiga. Avalduse kohaselt palub sissenõudja Eesti Vabariik (Maksu- ja
Tolliameti kaudu, edaspidi maksuhaldur) otsustada väärteomenetluse seadustiku § 211 lg 1
alusel maksuhalduri 26.08.2013 trahviotsusega nr 930013001420 määratud rahatrahvi
asendamine arestiga. Trahviotsus on võlgnikule VTMS § 70 lg-st 4 tulenevalt kättetoimetatuks
loetud. Seisuga 12.10.2015 on võlgnikul trahviotsusest tasumata 142.03 eurot. Ajavahemikus
09.03.2012 kuni 11.06.2014 on Svetlana Morozovale koostatud neli trahviotsust kokku summas
828,00 eurot, millisest summast on 12.10.2015 seisuga tasumata 582,03 eurot. Trahviotsuste
koostamisel võimaldati kolmel korral S.Morozovale nõuete tasumine maksegraafiku alusel, kuid
võlgniku poolt toimus vaid üks laekumine ühe maksegraafiku täitmiseks. Maksuhaldur on
kontrollinud võlgniku vara olemasolu: Svetlana Morozova ei oma registervara, millele oleks
võimalik sissenõuet pöörata. Võlgniku pangakontod on arestitud alates 28.11.2013, viimane
laekumine panga kaudu toimus 16.06.2014. Võlgnikule tehakse igakuiseid XXX eurot suuruseid
väljamakseid Sotsiaalkindlustusametist. Maksukorralduse seaduse § 131 lg 3 kohaselt ei kuulu
füüsilise isiku maksuvõla sissenõudmisel või tema pangakonto arestimisel maksuhalduri poolt
igakuisele sissenõudmisele ega arestimisele ühe kuupalga alammäära suuruse summa võlgniku ja
iga tema ülalpeetava perekonnaliikme kohta. Maksuhalduri hinnangul on nimetatud rahatrahvi
nõude täitmine eelpool toodud põhjustel võimatu.


Menetlusosaliste seisukohad kohtuistungil

Kohtuistungil Svetlana Morozova seletas, et tal puuduvad rahalised vahendid määratud trahvi
tasumiseks. Ta palub asendada karistus üldkasuliku tööga.


Kohtu seisukoht
Kohus, vaadanud läbi esitatud taotluse ning kuulanud ära võlgniku selgitused, leiab, et taotlus on
põhjendatud ning kuulub rahuldamisele.


                                                                                              2(3)
                                                                                     4-15-8654
Väärteomenetluse seadustiku § 211 lg 1 kohaselt teeb maakohus karistust täitva sissenõudja
avalduse alusel määruse rahatrahvi asendamise kohta arestiga või üldkasuliku tööga vastavalt
karistusseadustiku §-le 72, kui süüdlane ei ole rahatrahvi tervikuna määratud tähtajaks tasunud
või osastatud rahatrahvi maksmise tähtaega ei järgita, rahatrahvi täitmise tähtaega ei ole
pikendatud ja süüdlasel ei ole vara, millele sissenõuet pöörata.

Kohus leiab, et Maksu-ja Tolliameti taotlus võlgnikule Svetlana Morozovale määratud
rahatrahvi asendamiseks on põhjendatud ja kuulub rahuldamisele, sest võlgnikul puuduvad
rahalised vahendid, et rahatrahvi tasuda.

Kohus on seisukohal, et Svetlana Morozovale Maksu-ja Tolliameti 26.08.2013 üldmenetluse
otsusega määratud rahatrahvi jääk summas 142,03 eurot ehk 35 trahviühikut tuleb asendada
üldkasuliku tööga vastavalt KarS §-le 72. Rahatrahvi kümnele trahviühikule vastab üks päev
aresti, rahatrahvi arestiga asendamise korral on aresti alammäär üks päev (KarS § 72 lg 2,3),
seega kujuneb aresti pikkuseks 3 päeva. KarS § 69 lg 1 kohaselt vastab ühele päevale arestile üks
tund üldkasulikku tööd. Samas on KarS § 69 lg 1 kohaselt minimaalseks üldkasuliku töö tundide
arvuks 5 tundi. Kuna Svetlana Morozova on nõus tegema üldkasulikku tööd, siis tuleb Svetlana
Morozoval teostada 5 tundi üldkasulikku tööd.


(allkirjastatud digitaalselt)

Astrid Asi
Kohtunik




                                                                                            3(3)

                                                                           Haldusasi nr 3-16-37




                         KOHTUMÄÄRUS
 Kohus                               Tallinna Halduskohus

 Kohtunik                            Indrek Andreas Paukštys

 Määruse tegemise aeg ja koht        08.01.2016.a, Tallinn

 Haldusasja number                   3-16-37

 Haldusasi                           A.S. kaebus Eesti Advokatuuri kohustamiseks võimaldama
                                     juurdepääs advokatuuri eksamikeskkonda, ennistama
                                     eksamile registreerumise tähtaeg ning võimaldama
                                     valmistuda eksamiks samas keskkonnas

 RESOLUTSIOON                        1. Tagastada A.S. kaebus.

                                     2. Jätta A.S. esialgse õiguskaitse taotlus rahuldamata.


 Edasikaebamise kord                 Määruse peale võib esitada määruskaebuse Tallinna
                                     Ringkonnakohtule      15    päeva jooksul määruse
                                     kättetoimetamisest arvates.


ASJAOLUD, TAOTLUS JA MENETLUSOSALISTE SEISUKOHAD

1. A.S. esitas 06.01.2016.a Tallinna Halduskohtule kaebuse Eesti Advokatuuri kohustamiseks
võimaldama juurdepääs advokatuuri eksamikeskkonda, ennistama eksamile registreerumise
tähtaeg ning võimaldama valmistuda eksamiks samas keskkonnas. Kaebaja leiab, et
advokatuuriseadusest (AdvS) ei tulene otsest volitusnormi, mis annab juhatusele õiguse lubada või
keelata liikmekandidaati eksamile. Isegi, kui juhatusel on kodukorrast tulenev pädevus
liikmekandidaati eksamile lubada või selle sooritamist keelata, saab sellise otsuse aluseks olla
pelgalt kontroll esitatud dokumentide vastavus nõuetele. Advokatuuri liikmekandidaadi sobivus
AdvS § 23 lg 1 p 5 mõistes saab olla ja on juhatuse pädevuses AdvS § 12 p 6 alusel
liikmekandidaadi organisatsiooni vastuvõtmisel alles peale eksami sooritamist ja sellekohase
kutsesobivuskomisjoni otsuse tegemist. Sõltumata eeltoodust puudub selline õigus advokatuuri
kantselei büroojuhil. Kuna Eesti Advokatuuri juhatuse 08.12.2015.a otsus nr 24 on kehtiv, siis
kuulub see advokatuuri kantselei kaudu täitmisele.

Ühtlasi taotleb kaebaja advokatuuri eksamikeskkonda ligipääsu võimaldamist esialgse õiguskaitse
korras. Taotluse põhjenduste kohaselt ei ole kaebajal võimalik täies ulatuses läbida pakutavat
õppevormi kuivõrd ta ei pääse eksamikeskkonda, kuhu sissepääs toimub vaid ID-kaardi alusel.
Kaebaja eeldab, et eksamiks registreerumine ja näidiseksami sooritamine toimub ühes ja samas
veebikeskkonnas, millele võimaldab ligipääsu advokatuuri kantselei. Kaebaja hinnangul seab see
teised kandidaadid kaebajaga võrreldes eelisolukorda ning kitsendab kaebaja õigusi oluliselt.
Kaebaja leiab, et esialgse õiguskaitse kohaldamata jätmisega võib kaebaja õiguste kaitse
kohtuotsusega osutuda oluliselt raskendatuks või suisa võimatuks.

2. Vastustaja leiab, et A.S. taotlus esialgse õiguskaitse kohaldamiseks ei ole piisavalt põhjendatud
ning palub jätta see rahuldamata. Kaebusele lisatud kirjavahetusest nähtuvalt on kaebajale
selgitatud, et kuivõrd ta on avaldanud Eesti Advokatuurile esitatud isikuandmete ankeedis
valeandmeid ning varjanud asjaolu, et teda on kriminaalkorras karistatud, arutab Eesti
Advokatuuri juhatus kaebaja avaldust eksamile lubamise osas uuesti 12.01.2016 toimuval istungil.
Kuivõrd advokatuuri juhatus teeb kaebajat puudutavas osas otsuse 12.01.2016, st enne eksami
toimumist, ei takista asjaolu, et kaebajal puudub kuni 12.01.2016 juhatuse otsuse tegemiseni
ligipääs eksamikeskkonda, mingil moel eksamiks valmistumist. Kui juhatuse 08.12.2015 otsus
jääb 12.01.2016 toimuval istungil muutmata, on kaebajal võimalik taotleda advokatuuri kantseleil
enda eksamile registreerimist. Täiendavalt märgib vastustaja, et taotlusest nähtuvalt ei ole kaebaja
näidiseksami sooritamiseks ID-kaardiga sisse loginud, vaid eeldab, et see asub
registreerimisvormiga samas keskkonnas ning et tal puudub sinna ligipääs. Tegelikkuses on
näidiseksamile ligipääs kõikidel soovijatel, sh nendel, kellele ei ole võimaldatud ligipääsu eksami
registreerimisvormile. Seega ei ole kaebaja teiste kandidaatidega võrreldes ebasoodsamas
olukorras. Vastustaja hinnangul ei takista registreerimisvormi esitamise võimatus mingil moel
kaebajal eksamiks valmistumist. Kaebajal on võimalus tutvuda näidiseksamiga ning samuti oli
kaebajal võimalik osaleda Eesti Advokatuuri poolt 08.01.2016 korraldatud koolitusel „Kutse-
eetika: suunised advokaadieksamiks valmistujale“.

KOHTU SEISUKOHT JA PÕHJENDUSED

3. Kohus, kontrollinud halduskohtumenetluse seadustiku (HKMS) § 120 lg 1 p-st 8 juhindudes
kaebuse nõuetekohasust, leiab, et kaebus tuleb tagastada § 121 lg 2 p-de 1 ja 2 alusel. Nimetatud
sätte alusel võib kohus tagastada kaebuse määrusega selle esitajale, kui kaebajal puudub asjas
ilmselgelt kaebeõigus, eeldades, et tema faktilised väited on tõendatud ning kui kaebusega ei ole
võimalik saavutada kaebuse eesmärki. AdvS § 27 lg 1 p 3 kohaselt ei võeta advokatuuri liikmeks
isikut, kes on kriminaalkorras karistatud tahtlikult toimepandud kuriteo eest. Kaebusele lisatud
kirjavahetusest nähtuvalt on kaebaja 18.12.2012.a vastuses advokatuuri päringule kinnitanud, et
teda on kriminaalkorras karistatud tahtlikult toimepandud kuriteo eest (tl 13 pöördel). Seega on
pärast Eesti Advokatuuri juhatuse 08.12.2015.a otsust nr 24, mille p 6.10 kohaselt lubati kaebaja
advokatuuri eksamile, ilmnenud AdvS § 27 lg 1 p-s 3 asjaolu, mis välistab advokatuuri liikmeks
vastuvõtmise. Kohus leiab, et olukorras, kus esineb AdvS § 27 lg 1 p-s 3 sätestatud alus, mis
välistab kaebaja advokatuuri liikmeks vastuvõtmise, on kaebus Eesti Advokatuuri kohustamiseks
võimaldada ligipääs advokatuuri eksamikeskkonda ilmselgelt perspektiivitu. Eeltoodust lähtuvalt
tuleb kaebus A.S.le HKMS § 121 lg 2 p-de 1 ja 2 alusel tagastada.

4. HKMS § 249 lg 1 järgi võib kohus kaebaja põhjendatud taotluse alusel või omal algatusel teha
igas menetlusstaadiumis määruse kaebaja õiguste esialgse kaitse kohta, kui vastasel juhul võib
kaebaja õiguste kaitse kohtuotsusega osutuda oluliselt raskendatuks või võimatuks. Kuivõrd kohus
tagastab kaebuse HKMS § 121 lg 2 p-de 1 ja 2 alusel, tuleb esialgse õiguskaitse taotlus jätta
rahuldamata.


/allkirjastatud digitaalselt/
Indrek Andreas Paukštys

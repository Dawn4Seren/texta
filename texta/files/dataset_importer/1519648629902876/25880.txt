                                                                       Väärteoasi nr.4-15-6819




                        KOHTUOTSUS
                              EESTI VABARIIGI NIMEL




Kohus                              Harju Maakohus

Otsuse tegemise aeg ja koht        19. jaanuaril 2016.a. Tallinn, Liivalaia kohtumaja

Väärteoasja number                 4-15-6819 (2317,15,007526)

Kohtunik                           Alari Möldre

Sekretär                           Helen Aasma

Kohtuistungi toimumise aeg         19.01.2016.a.

Väärteoasi                         Madis Kirsipuu väärtegu NPALS § 151 lg. 1 tunnustel
                                   väärteoprotokolli nr AB1440676 alusel

Menetlusalune isik                 Madis Kirsipuu; isikukood: 38702190227; kodakondsus:
                                   EV kodanik; töökoht: XXXOÜ; elukoht: XXX

Kohtuväline menetleja             Politsei – ja Piirivalveameti Põhja prefektuuri Lääne - Harju
                                  politseijaoskonna menetlusteenistus
                                  (asukoht: Rahumäe tee 6/1, 11316 Tallinn)

Kohtuistungil osalenud isikud     menetlusaluse isiku: Madis Kirsipuu osavõtul;
                                  kaitsja: Maano Saareväli;
                                  kohtuväline menetleja: Politsei- ja Piirivalveameti Põhja
                                  prefektuuri Lääne – Harju       politseijaoskonna esindaja
                                  vanemväärteomenetleja: Ivo Tamla osavõtul.

RESOLUTSIOON

Süüdi tunnistada Madis Kirsipuu 10.01.2015.a NPALS § 151 lg. 1 ettenähtud väärteo
toimepanemises ning mõista karistuseks 5 (viis) päeva aresti.

KarS § 69 sätteid kohaldades asendada 5 (viis) päeva aresti üldkasuliku tööga 5 (viis) tundi,
mille tegemise tähtajaks määrata 2 (kaks) kuud.

Vastavalt VTMS § 2071 korraldab üldkasuliku töö tegemist süüdlase elukoha järgne
prefektuur.

Kaitsjatasu kokku summas 878 (kaheksasada seitsekümmend kaheksa) eurot ja 40
(nelikümmend) eurosenti, jätta Madis Kirsipuu kanda.
Edasikaebamise kord

Vastavalt VTMS §-le 136 lg. 1 ja § 137 lg. 1, 3 on kohtuotsusele õigus esitada apellatsioon Tallinna
Ringkonnakohtule 15 päeva jooksul alates päevast, millal maakohtu otsus on kohtumenetluse
pooltele VTMS § 113 lõike 4 punkti 1 kohaselt tutvumiseks kättesaadav.

Apellatsiooniõiguse kasutamise soovist tuleb Harju Maakohtule teatada seitsme päeva jooksul
alates kohtuotsuse lõpposa kuulutamisest.

Apellatsiooniõiguse kasutamise soovist teatamise korral on kohtuotsuse terviktekst
kohtumenetluse pooltele Harju Maakohtu Liivalaia kohtumaja kantseleis tutvumiseks kättesaadav
21.03.2016.a.


KOHTUS TUVASTATUD ASJAOLUD

Politsei-    ja    Piirivalveameti      Põhja    prefektuuri      Lääne-Harju      politseijaoskonna
vanemväärteomenetleja Oleg Klok koostas 22.07.2015.a väärteoprotokolli nr AB1440676
(väärteoasi nr 2317,15,007526) Madis Kirsipuule selles, et tema oli 10.01.2015.a. kella 16:30 ajal
Harjumaal, Keila linnas, Keila-Haapsalu mnt 2. km juures, olles eelnevalt tarvitanud narkootilist
ainet – amfetamiini – ilma arsti ettekirjutuseta, rikkus NPALS § 3 lg. 1 nõudeid, pannes toime
väärteo, milline on kvalifitseeritav NPALS § 15¹ lg. 1 järgi. Protokolli kohaselt on tegu tõendamist
leidnud joobeseisundi tuvastamise saatekirjaga nr 74t, kriminaalmenetluse lõpetamise määrusega,
ekspertiisiaktiga 36I, ekspertiisiaktiga 15E-LÕX0039, indikaatorvahendi kasutamise protokolliga,
sõiduki juhtimiselt kõrvaldamise otsusega, tunnistaja ütlustega ja Wismari haigla
dokumentatsiooniga.

Kohtuistungil menetlusalune isik Madis Kirsipuu temale süüks arvatud tegu omaks ei võtnud
ning ei osanud vastata kohtu küsimusele, kuidas narkootiline aine amfetamiin võis tema organismi
sattuda. Menetlusaluse isiku ütluste kohaselt on talle arsti poolt välja kirjutatud erinevaid ravimeid
ja jaanuarikuus 2015.a kirjutati psühhiaatri poolt välja antidepressandid, unerohud ja rahustid, aga
sel hetkel kui teda kinni peeti, ei olnud ta neid nädal aega tarvitanud. M. Kirsipuu ei osanud
selgitada, kuidas võis amfetamiin tema organismi sattuda, sest samal päeval ta midagi ei
tarvitanud, mis võiks sisaldada amfetamiini. Võõrastelt ei ole ta samuti midagi kahtlast vastu
võtnud ega kahtlaseid aineid söönud. Vastates kohtu küsimusele, kuidas amfetamiin võis tema
organismi sattuda, selgitas menetlusalune isik, et peab võimalikuks ühte pidu, kus ta käis. Nimelt
oli tal väga raske periood, oli ilma jäänud naisest ja lapsest. Peol olid aga temale
mitteusaldusväärsed inimesed, kes nalja mõttes võisid midagi teha. Väärib tähelepanu, et kohtu
küsimusele, kas Madis Kirsipuu oskab kohtule ka nende isikute nimed öelda, kes temale antud
peol mingit kahtlast ainet võisid anda, et kohus saaks need isikud kohtuistungile kutsuda ja
tunnistajatena üle kuulata, samuti et kontrollida menetlusalusel isiku poolt antud ütlusi, vastas
Madis Kirsipuu, et „ … keegi pole andnud mulle midagi, ma ei ole teadlikult manustanud mitte
ühtegi tundmatut ainet enda jaoks ja ei ma ei oska öelda neid nimesid, kuna seal olid välismaa
tüdrukud, Lätist oli üks tüdruk, seda ma mäletan ja Rootsist oli ka mingisugune….“, (t. lk. 38,
t. lk. 38 pöördel).

Kohtuvälise menetleja esindaja leidis kohtuistungil, et Madis Kirsipuule etteheidetud väärtegu
on tõendamist leidnud nii tunnistajate ütlustega kui ka ekspertiisiaktiga. Menetleja palus Madis
Kirsipuule määrata karistuseks 5 päeva aresti.

                                                                                                    2
Kaitsja Maano Saareväli jäi esitatud kaebuse juurde ja leidis, et Madis Kirsipuule etteheidetud
NPALS § 151 lg. 1 järgi kvalifitseeritava väärteo puhul ei ole täidetud ei objektiivsed ega
subjektiivsed süüteokoosseisu tunnused. Kaitsja hinnangul tuleb tuvastada igakordselt tarvitamise
fakt, kui objektiivne tegu, viidates Riigikohtu lahendile nr 3-1-1-55-13 ja nr 3-1-1-49-09.
Käesolevas asjas aga puuduvad mistahes tõendid, mis Madis Kirsipuu süüd tõendaks.
Menetlusalune isik on ise algusest peale oma tegu eitanud, samuti on ta eitanud võõraste isikute
käest kahtlase aine vastuvõtmist. Kaitsja seisukohalt tuleb väärteomenetlus lõpetada VTMS § 29
lg. 1 p. 1 alusel. Karistuse osas märkis kaitsja, et isegi kui Madis Kirsipuu tegevuses oleks
väärteokoosseisu tunnused täidetud, ei oleks põhjendatud aresti kohaldamine. Tegemist on siiski
esmakordse etteheitega NPALS § 151 lg. 1 järgi ning alternatiivselt oleks mõistlik kohaldada
üldkasulikku tööd. (Kaitsjakõne teesid kajastatud t. lk. 49-51).

Kohtuistungil uuris kohus järgmisi tõendeid:


Kirjalikest materjalidest avaldati:

   •   25.06.2015 kriminaalmenetluse lõpetamise määrus (t. lk. 5);
   •   Indikaatorvahendi kasutamise protokoll koos väljatrükiga (t. lk. 6);
   •   Joobeseisundi tuvastamise saatekiri (t. lk. 7);
   •   Narkootilise või psühhotroopse aine või muu sarnase aine tarvitamisest põhjustatud
       terviseseisundi kirjeldamise protokoll (t. lk. 8);
   •   Joobeseisundi tuvastamise saatekiri (t. lk. 9);
   •   Hinnang isiku joobeseisundi olemasolu või puudumise kohta (t. lk. 10);
   •   Ekspertiisimäärus ja ekspertiisiakt nr. 36I (t. lk. 11-12);
   •   Arstliku kohtutoksikoloogia ekspertiisi akt nr. 15E-LÕX0039 (t. lk. 13-15);
   •   Sõiduki juhtimiselt kõrvaldamise otsus (t. lk. 16-17);
   •   Karistusregistri väljavõtte Madis Kirsipuu kehtivate väärteokaristuste kohta (t. lk. 18-
       19).

Pooled pidasid nimetatud tõendite avaldamist lubatavaks.

Kohus kuulas lisaks menetlusalusele isikule üle ka tunnistajad Sander Kullamaa ja Jaanika
Kulešase, samuti eksperdi Mailis Tõnissoni, kelle poolt antud ütlusi kajastab kohus hiljem
kohtuotsuse motiivides.

Kohus selgitab, et vastavalt Riigikohtu 26.05.2010.a kohtuotsuses nr 3-1-1-22-10 väljendatud
seisukoha järgi, ei nõua kohtuistungi protokolli pidamise kohustuslikkusest tulenevalt KrMS §
312 p-d 1-3 ülekuulatud isikute ütluste taasesitamist kohtuotsuses.


KOHTUOTSUSE PÕHJENDUSED:


Kohus, hinnanud väärteoasjas kogutud tõendeid, analüüsinud neid kogumis, leiab, et Madis
Kirsipuu süü NPALS § 151 lg. 1 järgi kvalifitseeritava väärteo, s.o narkootilise aine (amfetamiini)
ilma arsti ettekirjutuseta tarvitamise toimepanemises, on tõendamist leidnud.

Madis Kirsipuu süüd kinnitavad järgmised tõendid: indikaatorvahendi kasutamise protokollist ja
selle väljatrükist nähtub, et Madis Kirsipuul on kontrollitud joovet 10.01.2015.a kella 16:31 ajal
(Keila-Haapsalu mnt 2.km), kasutades indikaatorvahendit Dräger Drugtest 5000, mille tulemus
                                                                                                  3
osutus positiivseks, indikaatorvahend reageeris ainetele AMP, MET. Protokollist nähtuvalt
tuvastati, et Madis Kirsipuu sõidustiil oli kindel, sõidukist väljumine normaalne, meeleolu lõbus,
pupilli reaktsioon valgusele aga aeglane, nüstagm oli olemas. Niisamuti on tuvastatud, et Madis
Kirsipuu pulss oli 110 x/min (norm on 60-90). Isiku sõnade kohaselt võtab vererõhu ja
südameravimeid (t. lk. 6). Joobeseisundi tuvastamise saatekirjast nähtub, et Madis Kirsipuul on
uriinist saadud proovist (10.01.2015.a) saadud narkootilise ja psühhotroopse aine sisaldus –
amfetamiin (t. lk. 7). Narkootilise või psühhotroopse aine või muu sarnase aine tarvitamisest
põhjustatud terviseseisundi kirjeldamise protokollist nähtub, et Madis Kirsipuul on olnud tervise
suhtes esitatud kaebusteks depressioon ja ta on tarvitanud viimase 24 tunni jooksul järgmisi
ravimeid: Xanax, Emzok, Esperal ja Somnols, pupillide suurus ja reaktsioon valgusele on aeglane,
vegetatiivse reaktsioonina näo punetus, täpsemad liigutused on ebatäpsed (t. lk. 8). Joobeseisundi
tuvastamise saatekiri kinnitab, et Madis Kirsipuult on 10.01.2015.a analüüsiks võetud uriini (t. lk.
9). Isiku joobeseisundi olemasolu või puudumise kohta antud hinnangust nähtub, et uuritaval
Madis Kirsipuul esines läbivaatuse ajal, s.o 10.01.2015.a kella 17:50 ajal narkootilise,
psühhotroopse või muu sarnase aine (amfetamiin) tarvitamise tunnused, täpsemalt: esines joove
(t. lk 10). Ekspertiisiaktist nr. 36I (19.02.2015.a) nähtuvalt leiti Madis Kirsipuu uriinist
amfetamiini, mis kuulub sotsiaalministri 18.05.2005.a määruse nr 73 „Narkootiliste ja
psühhotroopsete ainete meditsiinilisel ja teaduslikul eesmärgil käitlemise ning sellealase
arvestuse ja aruandluse tingimused ja kord ning narkootiliste ja psühhotroopsete ainete
nimekirjad“ I nimekirja (t. lk. 11-12). Arstliku kohtutoksikoloogia ekspertiisi aktist nr. 15E-
LÕX0039 nähtub, et tõenäoliselt esines M. Kirsipuul ekspertiisimääruses näidatud ajal
10.01.2015.a kella 16:30 paiku narkootilise aine (amfetamiini) tarvitamisest tekkinud joove, mille
kliinilised tunnused fikseeriti 10.01.2015.a (t. lk. 13-15). Sõiduki juhtimiselt kõrvaldamise
otsusest nähtub, et Madis Kirsipuu on 10.01.2015.a kella 16:31 ajal sõiduki (Opel Vectra Caravan
reg.nr XXX) juhtimiselt kõrvaldatud LS § 91 lg. 2 p. 1 alusel, kuna on alust arvata, et isik on
tarvitanud narkootilisi või psühhotroopseid aineid või muu sarnase toimega aineid (t. lk. 16-17).
Karistusregistri väljavõttest avaldati Madis Kirsipuu kehtivad väärteokaristused (t. lk. 18-19).
Registrist nähtuvalt on Madis Kirsipuul 8 kehtivat väärteokaristust erinevate liiklusalaste
rikkumiste kohta (LS § 242 lg. 1; LS § 207; LS § 223 lg. 1; LS § 227 lg. 2).

Kohtuistungil kuulati Madis Kirsipuu süüd kinnitavate tõenditena üle ka isikulised tõendiallikad.
Nii selgitas tunnistaja Sander Kullamaa, et 10.01.2015.a toimus Keila - Haapsalu maanteel
politseioperatsiooni „kõik puhuvad“. Vaidlusalune sõiduk peatus tunnistaja juures rivis, kus kõik
puhusid ja kuna eelneval päeval oli sama sõiduki peale olnud n.ö. väljakutse, et võimalik juht on
joobes, kontrolliti teda indikaatorvahendiga koha peal. Indikaatori näit oli korras, kuid isik jäi
tunnistaja mäletamist mööda millegagi silma ning suunati seetõttu täiendavasse kontrolli. Narko
indikaatorvahendi näit osutus positiivseks, seda amfetamiini osas. Peale seda toimetati isik
Wismarisse kontrolli. Tunnistaja selgitas, et narkootilise aine tarvitamist ta ise otseselt ei näinud.

Tunnistaja Jaanika Kulešas selgitas kohtuistungil, et mäletab menetlusalust isikut seoses
politseilise operatsiooniga. Samuti mäletab, et antud isikuga käidi kontrollis ka Wismari haiglas.
Tunnistaja selgitas antud sündmuse osas, et tema kontrollis politseioperatsiooni käigus puhujate
rivis edasi-tagasi kõndides autojuhtide üldist olekut. Isikud, kellel olid näiteks punetavad silmad,
väsinud olemine või aeglasem kõne, saatis tunnistaja kõrvale kontrolli. Tunnistaja selgitas, et
politseioperatsioonidel on kaasas ka narko indikaatorvahend „dragtest“. Selleks, et süljeproovi
võtta, tuleb indikaatori pulka isikul suuõõnes sülje sees hoida ja hõõruda põski, keelt ja keele alt.
Seejärel tuleb indikaatori otsik panna aparaati, aparaat mõtleb 8 minutit ja seejärel näitab
positiivsena põhiainegrupi ja ained, mille jäägid on isiku süljest tuvastanud. Seejärel tehakse
isikule täiendavaid teste ja mõõdetakse pulssi, vererõhku, tehakse kand-varvas sirgjoone kõnnitest,
vaadatakse üle üldised tunnused ja saadetakse seejärel Wismarisse. Tunnistaja mäletab, et M.
Kirsipuul olid punakad, läikivad silmad ja kõne oli aeglasem.

                                                                                                    4
Kohtul ei ole antud juhul põhjust kahelda tunnistajate poolt kohtuistungil antud ütluste
tõepärasuses ning usaldusväärsuses, kuivõrd tunnistajatele on selgitatud KrMS § 71 – 73
sätestatud õigusi ja kohustusi, sealhulgas kohustust anda tõeseid ütlusi. Samuti on tunnistajaid
hoiatatud KarS § 318 ja KarS § 320 kohaselt ütluste andmisest seadusliku aluseta keeldumise ning
teadvalt valeütluste andmise eest kohaldatavast kriminaalkaristusest. Lisaks on tunnistajate poolt
antud ütlused kooskõlas ka muude menetluse käigus kogutud tõenditega. Kohus ei tuvastanud
antud väärteoasjas, et tunnistajad Sander Kullamaa või Jaanika Kulešas omaks vihavaenu
menetlusaluse isiku suhtes, mis oleks neil takistanud tõepäraste ütluste andmist.
Tõendamiseseme asjaolude täpseks väljaselgitamiseks kuulati kohtuistungil üle ka ekspert Mailis
Tõnisson, kes selgitas, et uriinist võetud kiirtest võib anda valepositiivse tulemuse ja palju
testreaktsioone. Sellepärast saadetaksegi proov kohtuekspertiisi, kus tehakse ekspertiis kinnitavate
meetoditega ning kasutades samas kahte, s.o gaasikromotograafia ja massispektromeetria
meetodit. Eksimust seejuures olla ei saa ning valepositiivset tulemust need ei anna. Ekspert
selgitas, et organismi sattumiseks peab amfetamiin olema manustatud, kanepil on võimalik ka
näiteks passiivne organismi sattumine, näiteks kui keegi teeb suitsu. Amfetamiini puhul aga
ekspert sellise võimaluse välistas. Samas ei ole välistatud võimalus, kui keegi paneb amfetamiini
joogi või söögi sisse, kuid tavapraktikas on selleks aineks mitte amfetamiin, vaid ecstasy.

Kohtul puudub alus eksperdi antud ütluste tõepärasuses, samuti ekspertiisiga tuvastatud
uuriniproovi tulemuste õigsuses kahelda.

Kaitsja hinnangul ei ole antud asjas objektiivsed ja subjektiivsed süüteokooseisu tunnused
täidetud. Kohtulikes vaidlustes viitas kaitsja Riigikohtu lahendis nr 3-1-1-55-13 väljendatud
seisukohale, mille kohaselt narkootilise aine leidumine menetlusaluse isiku organismis tõendab
sama aine tarvitamist vaid kaudselt. Samuti viitas kaitsja Riigikohtu lahendile 3-1-1-49-09 ning nr
3-1-1-15-12, mille kohaselt eeldab kaudsetele tõenditele tuginemine tõendite paljusust, kuid
käesolevas väärteoasjas ei saa rääkida süüstavate tõendite paljususest nende puudumise tõttu.

Kohtu hinnangul antud väärteoasjas kaitsja poolt märgitud Riigikohtu lahendile nr 3-1-1-55-13
tugineda ei saa, kuivõrd selle valguses on menetlusalune isik esitanud kohtule kaitseversiooni,
mida kohtul oli kohustus kontrollida, hinnates hiljem menetlusaluse isiku esitatud versiooni
kogumis teiste tõenditega. Käesolevas asjas menetlusalune isik väitis, et ta ei ole amfetamiini
tarvitanud, seega oma tegu omaks ei võta. Väärib tähelepanu, et M. Kirsipuu ei osanud vastata
kohtu küsimusele, kuidas narkootiline aine amfetamiin võis üldse tema organismi sattuda.
Menetlusalune isik küll selgitas, et arsti poolt on talle välja kirjutatud erinevaid ravimeid ja
jaanuarikuus 2015.a kirjutati psühhiaatri poolt välja antidepressandid, unerohud ja rahustid. Sel
hetkel kui teda aga kinni peeti, ei olnud ta eelnimetatud ravimeid nädal aega tarvitanud. Kohus
märgib, et menetlusaluse isiku ütlused ei ole antud juhul kooskõlas väärteoasjas kogutud muude
tõenditega, nii väärib just erilist tähelepanu narkootilise või psühhotroopse aine või muu sarnase
aine tarvitamisest põhjustatud terviseseisundi kirjeldamise protokoll, mille kohaselt on Madis
Kirsipuul olnud tervise suhtes esitatud kaebusteks depressioon ja viimase 24 tunni jooksul on ta
tarvitanud järgnevaid ravimeid: XXX(t. lk. 8). Lisaks tuleb erilise tähelepanuga suhtuda ka
menetlusaluse isiku kohtuistungil püstitatud kaitseversiooni, mille kohaselt Madis Kirsipuu väitis,
et ta käis peol, kus viibisid temale mitteusaldusväärsed inimesed, kes nalja mõttes võisid talle
justkui midagi teha, s.t amfetamiini joogi/söögi sisse panna. Kohus küsitles Madis Kirsipuud
põhjalikult, et menetlusalune isik nimetaks isikute nimed, kes peol viibisid, seda eelkõige põhjusel,
et kohus saaks sellist kaitseversiooni kontrollida, ka KrMS § 7 kohaldamise kaalumiseks. Madis
Kirsipuu aga kohtule üllatuslikult muutis seepeale oma versiooni ja väitis, et keegi pole talle
andnud midagi ning teadlikult ei ole ta manustanud mitte ühtegi tundmatut ainet. Samuti ei oska
ta nimetada isikute nimesid, kuna peol olid välismaa tüdrukud, Lätist, Rootsist jne (t. lk. 38
pöördel). Kohus viitab siinkohal Riigikohtu lahendis nr 3-1-1-125-12 väljendatud seisukohale,

                                                                                                   5
mille kohaselt kohtumenetluse poolele ei saa panna kohustust tõendada mingi asjaolu
mitteesinemist, kuid samas peavad menetlusalune isik või tema kaitsja looma aktiivse
kaitsetaktika korral võimaluse esitatud väidete kontrollimiseks. Käesolevas väärteoasjas ei ole
ei kaitsja ega menetlusalune isik esitanud ühtegi hüpoteetilist väidet selle kohta, kuidas
narkootiline aine võis Madis Kirsipuu organismi sattuda. Menetlusalune isik ei osanud öelda
ühtegi nime, kes oleks tema poolt märgitud peol viibinud, kas näiteks sõber, tuttav vms. On ilmne,
et seltskonnas ja ühisel peol viibides pidi Madis Kirsipuu teadma mõnda nimegi. Seda aga Madis
Kirsipuu mõistetamatul põhjusel öelda ei osanud. Sellest johtuvalt peab kohus võimalikuks, et
selline kaitseversioon on väljamõeldis. Sellest tulenevalt on kohtult võetud ka võimalus
menetlusaluse isiku poolt esitatud kaitseversiooni kontrollida ning kogumis teiste väärteoasjas
uuritud tõenditega hinnata.

Riigikohtu lahendis nr 3-1-1-49-09, millele viitas ka kaitsja, on välja toodud, et kolmeastmeline
deliktistruktuur, millest karistusseadustik lähtub, seab õigusliku küsimuse lahendamise
metoodikale kindlad nõuded ning iga süüteokoosseisu analüüsides tuleb esimese sammuna teha
kindlaks tegu, mis on järgneva õigusliku arutluse ese. NPALS §-s 151 sätestatud koosseisupärane
tegu on narkootilise aine tarvitamine. Tarvitamise all tuleb mõista narkootikumi sellist
manustamist, mis tekitab narkootilise aine piisava koguse korral manustajal narkojoobe. Seega
tuleb eristada tarvitamist ja manustaja pärastist viibimist tarvitamise tagajärjel tekkinud
narkojoobes. Kolleegium on märkinud antud lahendis, et lisaks objektiivse külje tunnustele eeldab
isiku karistamine NPALS § 151 järgi ka tema teo subjektiivse külje kindlaks tegemist. Isegi juhul,
kui inimene on narkootilist ainet tarvitanud ja täitnud seega süüteo objektiivse koosseisu ning tal
esineb tarvitamisest johtuv narkojoove, ei saa teda teatud juhtudel NPALS § 151 järgi karistada
subjektiivse koosseisu puudumise tõttu. Näiteks ei saa hilisemale joobeseisundile tuginedes võtta
NPALS § 151 järgi vastutusele isikut, kes hoolimata oma tähelepanelikust ja kohusetundlikust
suhtumisest pidas kanepisigaretti tubakasigaretiks. Kohus märgib, et antud lahendis on
Riigikohus avaldanud seisukohta ka selles, et eelnevast lähtuvalt peab NPALS § 151 järgi
väärteoasja lahendav kohus tuvastama kõigepealt objektiivse koosseisu ehk narkootilise aine
tarvitamise. Seejärel tuleb teha kindlaks, kas isik teadis, et ta narkootikumi tarvitab või kas ta
vähemalt oleks sellest tähelepaneliku ja kohusetundliku suhtumise korral pidanud aru saama. Kui
sel moel on koosseisupärane tegu tuvastatud ja õigusvastasust ning süüd välistavad asjaolud -
mille esinemist eeldatakse, puuduvad, vastutab isik NPALS § 151 järgi. Joobeseisundi esinemine
ei ole küll NPALS § 151 realiseerituse seisukohast oluline, kuid Riigikohus märgib ka, et teatud
juhtudel võib joobeseisund olla üks oluline tõend, mis viitab sellele, et isik on realiseerinud NPALS
§ 151 koosseisu - eelkõige olukorras, kus eluliselt pole usutav, et isiku joove on tekkinud muul moel
kui narkootikumi tarbides või et isik ei saanud aru sellest, et tarbitav aine on narkootiline.

Asjaolu, et Madis Kirsipuu oli narkojoobe tunnustega, kinnitasid kohtuistungil ka mõlemad
tunnistajad. See omakorda eeldas ka isiku põhjalikku kontrolli. Narkootilise aine (amfetamiin)
sisaldumine tuvastati ka ekspertiisiga (ekspertiisiakt nr 36I). Seega ei ole eluliselt usutav, et Madis
Kirsipuu, kellel tuvastati narkootiline joove amfetamiinist, ei oma vähemalgi määral mingit
teadmist antud asjaolu suhtes, kuidas selline aine sai tema organismi sattuda, välistades kahtlaste
ainete söömise/joomise täielikult. Tõendite hindamisel on aga ütluste usaldusväärsuse hindamine
ja nende elulise usutavuse aspekti kaalumine vältimatu, sest nii saab kohus anda tõenditele
objektiivse hinnangu, minemata vastuollu üldiste loogikareeglitega. Riigikohus on varasemalt
korduvalt märkinud, et ütluste usaldusväärsuse kontrollimisel ei saa alati piirduda üksnes
kontrollitavate ütluste kõrvutamisega teiste kriminaalasjas leiduvate tõenditega ning oluline on
muu hulgas ka hinnata ütlustes väljendatud asjaolude "elulist usutavust" ehk seda, milline on
ütlustes kajastuvate asjaolude esinemise üldine tõenäosus. (RK 3-1-1-7-11; 3-1-1-3-10). Kohtu
hinnangul ei ole Madis Kirsipuu ütlused eluliselt usutavad, seda ka esitatud kaitseversiooni silmas
pidades. On ilmne, et isik, kes otsustab end väärteoasjas aktiivselt kaitsta, peab esitama kohtule
kaitseversiooni, mida kohtul on võimalus kontrollida. Ebausaldusväärseks saab Madis Kirsipuu
                                                                                                     6
ütlusi pidada juba osas, mis puudutavad erinevate rahustite, unerohtude ja antidepressantide
tarvitamise asjaolusid. Nimelt kui väärteoasjas vahetult peale kinnipidamist on isik väitnud, et
tarvitas erinevaid ravimeid viimase 24 tunni jooksul, siis kohtuistungil esitatud väite põhiselt aga
nädal enne vaidlusalust sündmust. Seega ei saa pidada menetlusaluse isiku ütlusi tõepäraseks.

Nagu kohus märkis, on Riigikohtu lahendis nr 3-1-1-49-09 muuhulgas selgitatud, et NPALS § 151
järgi väärteoasja lahendav kohus peab tuvastama kõigepealt objektiivse koosseisu ehk narkootilise
aine tarvitamise. Seejärel tuleb teha kindlaks, kas isik teadis, et ta narkootikumi tarvitab või kas ta
vähemalt oleks sellest tähelepaneliku ja kohusetundliku suhtumise korral pidanud aru saama.
Kuigi Riigikohtu seisukoha põhiselt ei ole joobeseisundi esinemine NPALS § 151 realiseerituse
seisukohast oluline, on kohtu hinnangul väärteoasja objektiivne külg siiski täidetud. Nii on ka
Riigikohus märkinud, et teatud juhtudel võib joobeseisund olla üks oluline tõend, mis viitab
sellele, et isik on realiseerinud NPALS § 151 koosseisu - eelkõige olukorras, kus eluliselt pole
usutav, et isiku joove on tekkinud muul moel kui narkootikumi tarbides või et isik ei saanud aru
sellest, et tarbitav aine on narkootiline. Eeltoodu osas aga kohus selgitas, miks Madis Kirsipuu
ütlused ei ole usaldusväärsed, samuti kummutas kaitseversiooni osas, justkui narkootilist ainet
oleks ta manustanud enda teadmata.

Tuleb tähele panna ka seda, et mõlemas Riigikohtu lahendis (3-1-1-55-13; 3-1-1-49-09) oli
vaidlusaluseks narkootiliseks aineks kanep, mitte aga amfetamiin, nagu käesolevas väärteoasjas
tuvastatud. Tõsi, kanep on narkootiline aine, mida tõepoolest on võimalik sisse hingata, seda
süüteokooseisu realiseerimise asjaoludest teadmata. Ekspert M. Tõnisson selgitas kohtuistungil,
et gaasikromotograafia ja massispektromeetria meetodit kasutades ei saa ekspertiisi osas eksimust
tekkida ning valepositiivset tulemust need ei anna. Ekspert selgitas, et amfetamiini organismi
sattumiseks peab seda manustama, kanepi puhul on aga võimalik selle passiivne isiku organismi
sattumine, näiteks kui keegi teine teeb suitsu. Ekspert küll märkis, et välistatud ei ole võimalus, et
keegi paneb amfetamiini joogi või söögi sisse, kuid tavapraktikas on selleks aineks üldjuhul
ecstasy. Antud asja lahendamise valguses ei ole kohus süütuse presumptsiooni nõuet rikkunud,
ega alusetult tõendamiskoormist ümber lükanud. Vastupidi, küsitles kohus menetlusalust isikut
põhjalikult, et võimalikku kaitseversiooni kontrollida.

Subjektiivse külje osas viitab kohus, et tahtluse vormid on sätestatud KarS §-is 16, mille lõike 1
kohaselt on tahtlus kavatsetus, otsene ja kaudne tahtlus. Sama paragrahvi lõike 2 kohaselt paneb
isik teo toime kavatsetult, kui ta seab eesmärgiks süüteokoosseisule vastava asjaolu teostamise ja
teab, et see saabub, või vähemalt peab seda võimalikuks. Isik paneb teo toime kavatsetult ka siis,
kui ta kujutab endale ette, et süüteokoosseisule vastav asjaolu on eesmärgi saavutamise
hädavajalik tingimus. Lõike 3 kohaselt aga paneb isik teo toime otsese tahtlusega, kui ta teab, et
teostab süüteokoosseisule vastava asjaolu, ja tahab või vähemalt möönab seda. Eelviidatud
paragrahvi lõike 4 kohaselt paneb isik teo toime kaudse tahtlusega, kui ta peab võimalikuks
süüteokoosseisule vastava asjaolu saabumist ja möönab seda.
Kohus leiab, et Madis Kirsipuu on talle süüks pandud väärteo toime pannud otsese tahtlusega.
Madis Kirsipuu pidi amfetamiini tarvitades mõistma, et rikub narkootilise aine käitlemise nõudeid
ja tal puudub vastav arsti ettekirjutus, millega ta paneb toime väärteo. Eelpool analüüsitud väärteo
toimepanemise asjaoludest nähtuvalt on ilmne, et narkootilise aine amfetamiini tarvitamine oli
kantud üksnes isiku soovist endale narkojoove tekitada. Madis Kirsipuu teadis, et teostab
süüteokoosseisule vastava asjaolu (narkootilise aine tarvitamise ilma arsti ettekirjutuseta) ning
tahtis või vähemalt möönis seda.
Eelpool toodut arvesse võttes leiab kohus, et Madis Kirsipuu poolt NPALS § 151 lg. 1 järgi
kvalifitseeritava väärteo toimepanemine on tõendamist leidnud. Kohus ei tuvastanud käesolevas
väärteoasjas õigusvastasust välistavaid asjaolusid, Madis Kirsipuu on täisealine, süüvõimeline
ning süüd välistavad asjaolud puuduvad.
                                                                                                     7
Lõpetuseks peab kohus vajalikuks märkida, et analoogset väärteoasja on kohus ka varasemalt
lahendanud (4-13-5500), milles Tallinna Ringkonnakohus 30.01.2014.a kohtuotsusega nõustus
maakohtu järeldustega, jättes menetlusaluse isiku E.T. kaitsja apellatsiooni rahuldamata ja Harju
Maakohtu 28.10.2013. a otsuse muutmata. Väärteomenetluse seadustiku § 160 lg-s 5 märgitud
aluste puudumise tõttu ei võetud Riigikohtu 07.05.2014.a määrusega nr 3-7-1-1-1-26
kassatsioonikaebust menetlusse. Seega Riigikohus nõustus Harju Maakohtu ning Tallinna
Ringkonnakohtu järeldustega.


KARISTUS:


KarS § 56 lg. 1 kohaselt on karistamise aluseks isiku süü. Karistuse mõistmisel kohtu poolt või
määramisel kohtuvälise menetleja esindaja poolt arvestatakse kergendavaid ja raskendavaid
asjaolusid, ka võimalust mõjutada süüdlast edaspidi hoiduma süütegude toimepanemistest ja
õiguskorra kaitsmise huvisid. Käesolevas väärteoasjas karistust raskendavad ja kergendavad
asjaolud puuduvad. Kohtuväline menetleja taotles Madis Kirsipuule toimepandud väärteo eest
karistuseks mõista 5 päeva aresti.
Kohus arvestab karistuse mõistmisel iseloomustava asjaoluna karistusregistri teatist, s.o kehtivate
väärteokaristuste osas (t. lk. 18-19), millest nähtuvalt on Madis Kirsipuud korduvalt väärteokorras
karistatud erinevate liiklusalaste rikkumiste toimepanemises. Mõistetud rahatrahvid on osaliselt
tasumata. Kuna isik on jätkanud uute väärtegude toimepanemisega, seejuures rahatrahvi kui
leebema karistusliigiga ei ole saavutatud karistuse eesmärke, leiab kohus, et isikut on vajalik
karistada arestiga. Karistuse mõistmisel tuleb lähtuda ka õiguskorra kaitsmise huvidest ning
võimalusega mõjutada Madis Kirsipuud edaspidi hoiduma süütegude toimepanemisest. Kohus
arvestab siinkohal asjaoluga, et isikule mõistetud rahatrahvid ei ole oma mõju avaldanud, seega
tuleb karistuse määramisel arvestada lisaks eripreventiivsele eesmärgile ka karistuse
üldpreventiivsete eesmärkidega, kaitsmaks õiguskorda.
Kohus viitab Riigikohtu kriminaalkolleegiumi praktikas väljendatud seisukohale, et kellegi tegelik
karistuslik mõjutamine saab toimuda vaid inimese hoiakute muutmise kaudu ja seega konkreetse
isiku omadusi arvestades. Seetõttu peabki karistuse eripreventiivse eesmärgi saavutamiseks
(prognoosimaks, milline karistus võiks efektiivseimalt välistada edaspidi süütegude
toimepanemist) arvestama ka süüdlase isikut (RK 3-1-1-99-06).
Madis Kirsipuu on isikuks, keda on varasemalt liiklusseaduses sätestatud süütegude
toimepanemise eest karistatud (LS § 242 lg. 1; LS § 207; LS § 223 lg. 1; LS § 227 lg. 2 järgi), mis
ilmestab tema negatiivset suhtumist õiguskorda.
KarS § 48 alusel võib kohus väärteo eest karistuseks mõista aresti kuni 30 päeva. Kohtupraktikas
väljakujunenud seisukoha järgi tuleb karistuse mõistmisel võtta lähtepunktiks karistusseadustiku
eriosa normi sanktsiooni keskmine määr. Seejärel tuvastatakse süüdistatava süü suurus ning
karistust kergendavad ja raskendavad asjaolud, mille põhjal saadakse konkreetse süüdlase süü
suurusele vastav karistuse määr (RK 3-1-1-77-11, p. 11; RK 3-1-1-58-13 p. 7). Kohus leiab, et
Madis Kirsipuud on võimalik karistada minimaalse karistusmäära lähedase arestiga, s.o 5 päeva,
kuivõrd karistusregistrist nähtuvalt ei ole teda varasemalt arestiga karistatud. Mõistetud karistuse
kestvus aga peaks avaldama mõju ka isiku varasemale käitumisele, muutma tema
väärtushinnanguid ning panema teda hoiduma edasiste süütegude toimepanemist.
Küll aga ei ole kohtu hinnangul vajalik Madis Kirsipuu puhul kohaldada aresti reaalselt. Nimelt
KarS § 69 lg. 1 kohaselt võib kohus aresti või kuni kaheaastast vangistust mõistes või käesoleva
seadustiku §-s 73 või 74 sätestatud korras tingimisi kohaldatud vangistust täitmisele pöörates
asendada selle üldkasuliku tööga. Ühele päevale arestile või vangistusele vastab üks tund

                                                                                                  8
üldkasulikku tööd, mida ei mõisteta vähem kui viis tundi. Arest või vangistus asendatakse
üldkasuliku tööga üksnes süüdlase nõusolekul.
Kohus leiab, et antud väärteoasjas on põhjendatud aresti asendamine üldkasuliku tööga, mis
täidaks ka kohtu hinnangul karistuse eesmärgid. Seetõttu ja juhindudes eeltoodust, tunnistab kohus
Madis Kirsipuu süüdi 10.01.2015.a NPALS § 151 lg. 1 ettenähtud väärteo toimepanemises ning
mõistab karistuseks 5 päeva aresti. KarS § 69 sätteid kohaldades asendab kohus 5 päeva aresti
üldkasuliku tööga 5 tundi, mille tegemise tähtajaks määrab KarS § 69 lg. 3 alusel 2 kuud. Kohus
selgitab, et vastavalt VTMS §-le 2071 korraldab üldkasuliku töö tegemist süüdlase elukoha järgne
prefektuur.


MENETLUSKULUD:

VTMS § 38 lg. 1 kohaselt järgitakse väärteoasja kohtuvälises menetluses ja kohtumenetluses
menetlustähtaegade ja menetluskulude arvestamisel ning menetlustähtaja ennistamisel
kriminaalmenetluse sätteid.

KrMS §-st 175 lg.-st 1 p.-st 3 tulenevalt on ekspertiisikulud ja joobe tuvastamisega tekkinud kulud
käsitletavad menetluskuludena. Kohus märgib, et antud väärteoasjas menetluskuludena
ekspertiisikulud ja joobe tuvastamisega tekkinud kulud puuduvad, kuna 25.06.2015.a
kriminaalmenetluse lõpetamise määruse kohaselt (t. lk. 5) on need jäetud riigi kanda. Seda möönis
ka kohtuväline menetleja kohtuistungil (t lk. 48).

Menetlusaluse isiku Madis Kirsipuu kaitsja taotlus kaitsjakulude hüvitamiseks summas 878,40
eurot tuleb jätta VTMS § 38 lg-st 1, KrMS § 175 lg. 1 p. 1 ja § 180 lg-st 1 tulenevalt rahuldamata
ning nimetatud kulu tuleb jätta Madis Kirsipuu enda kanda.


Väärteo eest kohaldatakse NPALS § 151 lg. 1 sätteid ja kohus juhindub VTMS §-dest 41 lg. 2, 89,
107 lg. 1 p. 1, 108-110.


Kohtunik: /allkirjastatud digitaalselt/




                                                                                                 9

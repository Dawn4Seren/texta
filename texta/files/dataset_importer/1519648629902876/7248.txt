                           KOHTUOTSUS
                            Eesti Vabariigi nimel

 Kohus                            Tallinna Halduskohus
 Kohtunik                         Monika Laatsit
 Otsuse tegemise aeg ja koht      13. september 2016, Tallinn
 Haldusasja number                3-16-46
 Haldusasi                        E.V.i kaebus Maksu- ja Tolliameti peadirektori 10.12.2015
                                  käskkirja nr 3.1-2/0495-K õigusvastaseks tunnistamiseks
                                  ning hüvitise väljamõistmiseks
 Menetlusosalised                 Kaebaja – E.V.
                                  Vastustaja – Maksu- ja Tolliamet, esindaja Irmeli
                                  Kuusemäe
 Asja läbivaatamise vorm          Kirjalik menetlus
 Resolutsioon                     1. Rahuldada kaebus osaliselt.
                                  2. Tunnistada Maksu- ja Tolliameti peadirektori
                                     10.12.2015 käskkiri nr 3.1-2/0495-K õigusvastaseks
                                     ja mõista Maksu- ja Tolliametilt E.V.i kasuks välja
                                     hüvitis tema kolme kuu keskmise palga ulatuses.
                                     Teha Maksu- ja Tolliametile ettekirjutus E.V.ile
                                     väljamaksmisele           kuuluva           summa
                                     kindlaksmääramiseks.
                                  3. Muus osas jätta kaebus rahuldamata.
                                  4. Jätta menetluskulud menetlusosaliste endi kanda.
 Edasikaebamise kord              Kohtuotsuse peale võib esitada apellatsioonkaebuse
                                  Tallinna Ringkonnakohtule 30 päeva jooksul arvates otsuse
                                  avalikult teatavakstegemisest, s.o hiljemalt 13.10.2016.


ASJAOLUD JA MENETLUSE KÄIK
1. Maksu- ja Tolliamet (MTA) koostas 25.11.2015 koondamisteate, milles teavitas E.V.it, et
tema ametikoht kaotatakse alates 01.01.2016. Koondamisteates selgitati, et ametikoha kaotamine
on seotud MTA uue struktuuri ja teenistuskohtade koosseisu kinnitamisega ning et MTA-l ei ole
E.V.ile teist sarnaste teenistusülesannetega ametikohta pakkuda.
2. MTA peadirektori 10.12.2015 käskkirjaga nr 3.1-2/0495-K vabastati E.V. MTA
teenistusest teabeosakonna I teabetalituse (I TBT) vanemspetsialisti ametikohalt seoses
koondamisega avaliku teenistuse seaduse (ATS) § 90 lg 1 p 2 alusel ametikoha kaotamise tõttu
ametiasutuse koosseisus ja märgiti teenistussuhte viimaseks päevaks 31.12.2015 (p 1).



                                                                                   1(10)
MENETLUSOSALISTE SEISUKOHAD
3. E.V. esitas 07.01.2016 Tallinna Halduskohtule kaebuse MTA peadirektori 10.12.2015
käskkirja nr 3.1-2/0495-K õigusvastaseks tunnistamiseks ning kolme kuu keskmise palga
ulatuses hüvitise väljamõistmiseks (ATS § 105 lg 1). Võimalusel palus kaebaja kohtul hüvitist
suurendada kuni kuue kuu keskmise palga suuruse summani, arvestades võrdse kohtlemise
põhimõtete rikkumist teenistussuhte lõpetamisel.
Õigustamatu ebavõrdne kohtlemine seisneb nii ATS § 90 lg-s 5 sätestatud põhimõtete
mitterakendamises kui ka teiste ametnike põhjendamatul eelistamisel vabade ametikohtade
täitmisel.
Koondamise käskkirjas puudub viide ATS § 90 lg-le 5 ning koondamissituatsioonis olevatest
ametnikest ei ole pingerida moodustatud. Kuni 31.12.2015 kehtinud struktuuris oli I TBT
infovahetuse üksuses lisaks kaebajale 4 vanemspetsialisti ametikohta, kelle ametijuhendid olid
töökohustuste ja ametnikele esitatavate nõuete osas sarnased kaebaja ametijuhendiga, ning 7
peaspetsialisti ametikohta, kes vastavalt ametijuhendile täitsid vanemspetsialistidega sisuliselt
sarnaseid teenistusülesandeid. Üksuse sisemine töökorraldus oli juhtivspetsialisti ja
talitusejuhataja otsustuspädevuses. Kuna I TBT infovahetuse üksuses töötas veel mitmeid
kaebajaga sarnaseid teenistusülesandeid täitvaid ametnikke, pidanuks MTA selgitama välja
teenistusse jäämise eelisõiguse (ATS § 90 lg 5). Kohtumisel vahetu juhiga selgus, et kaebaja
koondati, sest seoses ümberkorraldamisega väheneb ka I TBT rahvusvahelise infovahetuse
üksuse töömaht ning seda eelkõige väljaminevate käibemaksualaste päringute osas, mis
moodustavad valdava enamuse kaebaja tööülesannetest. I TBT juhtkond on kaebaja koondamisel
lähtunud puhtalt subjektiivsetest otsustustest ning teda on meelevaldselt ebavõrdselt koheldud.
Koondatava ametniku määramisel ja koondamise põhjendamisel lähtus juhtkond omaenda poolt
kehtestatud üksuse sisemisest töökorraldusest ja tööülesannete jaotamisest ametnike vahel.
MTA senise praktika kohaselt avaldatakse vakantsete ametikohtade loetelu ameti intraneti
leheküljel. Kaebaja jälgis koondamisest teadasaamisest saadik pidevalt ameti intraneti leheküljel
olevat personaliinfot, kuid täitmata ametikohtade kohta seal informatsiooni ei avaldatud.
Koondamissituatsiooni tekkimise ajal oli I TBT-s kaks vaba ametikohta (rasedus- ja
lapsehoolduspuhkusel viibijate kohad). Ühe kohta saatis osakonnajuhataja kohusetäitja U.
Rudissaar 03.12.2015 e-kirja, kus andis teada, et üks I TBT vaba koht antakse II teabetalituse (II
TBT) koondamisele määratud ametnikule koos uue koostatava ametijuhendiga, mis vastab tema
praegustele tööülesannetele. Teise vaba ametikoha kohta teatas I TBT juhataja P. Viks-Binsol
suuliselt, et ka see antakse II TBT asenduskohal viibivale ametnikule. Taoline käitumine asetas
kaebaja võrreldes teiste ametnikega põhjendamatult halvemasse olukorda, käitumine ei ole
vastavuses hea tavaga ning ebavõrdseks kohtlemiseks ei ole esitatud ühtegi mõistlikku põhjust.
4. MTA palus 08.02.2016 vastuses kaebuse rahuldamata jätta.
ATS § 90 lg 5 alusel saab võrrelda üksnes tööfunktsioonide lõikes sarnast tööd tegevaid
ametnikke. Vaatamata sellele, et I TBT-s olid lisaks kaebajale sarnased ametijuhendid veel 4
vanemspetsialistil ning 7 peaspetsialistil, olid nende ametnike teenistusülesanded võrreldes
kaebajaga põhimõtteliselt erinevad. Enne MTA uue struktuuri ja teenistuskohtade koosseisu
kinnitamist tegeles I TBT-s rahvusvahelise infovahetusega kokku 12 ametnikku, kelle
peamisteks teenistusülesanneteks oli välisriikidest MTA-le saadetud päringutele vastuste
koostamine ning MTA põhiosakondade järelevalvemenetluse raames vajalike päringute
väljasaatmine välisriikidesse. Ametnikud olid spetsialiseerunud maksuliikide lõikes, sh oli E.V.i
töövaldkonnaks käibemaksupäringute väljasaatmine. Lisaks kuulus tema teenistusülesannete
hulka käibemaksualase spontaanse info väljasaatmine välisriiki, mis erineb päringute
edastamisest selle poolest, et välisriigist vastust ei oodata. Teised ametnikud tegelesid näiteks
tulumaksualaste päringute väljasaatmise ja sissetulevate menetlemisega, sissetulevate


                                                                                       2(10)
käibemaksupäringute menetlemisega, aktsiisipäringutega jne. I TBT töö oli korraldatud selliselt,
et kaebaja tegeles päringute väljasaatmisega ning juhul, kui töökorraldust oli vaja ajutiselt muuta,
menetles ta ka üksikuid sissetulevaid päringuid. Käibemaksualaste päringute ning spontaanse
info saatmise ja sissetulevate käibemaksualaste päringute menetlemise statistika kinnitab, et
kaebaja teenistusülesanded olid seotud just käibemaksualaste päringute väljasaatmisega ning
tema poolt täidetavad teenistusülesanded erinesid oluliselt teiste I TBT ametnike omadest.
Kahtlemata tuleb asutuse töö korraldamisel lähtuda ka konkreetse üksuse sisemisest
töökorraldusest ning ametnikele teenistusülesannete jagamisel on oluline roll ametniku vahetul
ülemusel, mis aga ei tähenda, et kaebaja koondamisel oleks lähtutud puhtalt subjektiivsetest
otsustustest või et kaebajat oleks koheldud ebavõrdselt. Rahandusministri 19.11.2015 käskkirja
nr 64 „Maksu- ja Tolliameti struktuur ja teenistuskohtade koosseis“ seletuskirjast nähtub, et
alates 01.01.2016 korraldatakse teabeosakonna osakonna eesmärgid ja tegevused ümber
tulenevalt arendustegevusest ja MTA uuest strateegilisest suunast põhiosakondade töös. Seoses
töö ümberkorraldamisega kaob töö ja kaotatakse 1 vanemspetsialisti ametikoht nii I kui II TBT-
st. Arvestades MTA uusi tegevussuundi, mille raames väheneb oluliselt põhiosakondades seni
läbiviidud kontrollide ja revisjonide arv ning tähelepanu hakatakse pöörama ettevõtete
maksukäitumise       mõjutamisele     tulevikus,    langeb     oluliselt   ka     väljasaadetavate
käibemaksupäringute arv. Eeltoodust tulenevalt korraldas MTA töö ümber ka I TBT-s ning tegi
muudatusi ametnike töövaldkondades. Seoses töömahu vähenemisega korraldati töö ümber nii,
et ametnikud, kelle töövaldkonnaks oli seni sissetulevate päringute menetlemine, tegelevad alates
01.01.2016 ka päringute väljasaatmisega. Seetõttu kaotati I TBT-s ka vanemspetsialisti
ametikoht, millele oli nimetatud E.V.. Seega oli E.V.i ametikoha kaotamine objektiivselt
põhjendatud.
Riigikohus on otsuses nr 3-3-1-5-05 rõhutanud, et iseäranis suuremate ümberkorralduste ja
struktuurimuudatuste käigus ametnikele sobivate ametikohtade leidmine ja pakkumine ei saa
muutuda asutuse jaoks sedavõrd koormavaks, et see takistab ümberkorralduste läbiviimist ja
pikendab nende kulgu. Riigikohus leidis, et kuigi sobiva ametikoha leidmine ja pakkumine
eesmärgiga vältida isiku teenistusest vabastamist on asutuse kohustus, ei välista see isiku enda
hoolikust ja aktiivsust sobiva ametikoha väljaselgitamisel. Tööandja ei ole kohustatud
koondatavale pakkuma kõiki vakantseid ametikohti, isik peab ka ise astuma samme endale sobiva
ametikoha leidmiseks. Eeltoodud Riigikohtu seisukohad on kohaldatavad ka praeguses asjas, sest
tegemist on suurema ümberkorraldusega, mille käigus kaotati ametiasutuse koosseisust 168
teenistuskohta. Teabeosakonnas kaotati lisaks I TBT 1 vanemspetsialisti ametikohale ka 1
vanemspetsialisti ametikoht II TBT-st, millele oli nimetatud E. I. Vältimaks tema teenistusest
vabastamist koondamise tõttu, tegi MTA talle ettepaneku üleviimiseks I TBT peaspetsialisti
ametikohale lapsehoolduspuhkusel viibiva K. D.-B. asendajana alates 01.01.2016. Pakkumise
tegemisel võeti mh arvesse, et E. I. omas ametikohal töötamiseks vajalikke oskusi ja kogemusi.
Puutuvalt U. Rudissaare 03.12.2015 e-kirja leiab vastustaja, et olukorras, kus ametiasutus
otsustab seoses töömahu vähenemise ja töö ümberkorraldamisega töö paremaks korraldamiseks
jagada rasedus- ja lapsehoolduspuhkusel viibivate ametnike tööülesanded teiste teenistuses
olevate ametnike vahel, ei saa väita, et ametiasutus on rikkunud koondatavale teise ametikoha
pakkumise kohustust ning et tegemist oli vabade ametikohtadega, mida MTA oleks pidanud
pakkuma ka kaebajale. Vastustaja andis koondamisteatisega kaebajale võimaluse valida endale
sobivaim ametikoht vakantsete ametikohtade seast ning ei vasta tõele, et MTA ei avaldanud
vakantsete ametikohtade loetelu ameti sisevõrgus. Vastav info oli MTA sisevõrgu
personalirubriigis üleval alates 14.12.2015 ja kõigile nähtav kuni 2016. a jaanuari keskpaigani.
Kaebaja ei pöördunud kuni teenistusest vabastamiseni täiendava info saamiseks personalitöötaja
poole ega väljendanud muul moel soovi teenistuse jätkamiseks.
5. E.V. esitas 23.02.2016 täiendavad selgitused.


                                                                                        3(10)
Vastustaja seisukohad kinnitavad ATS § 90 lg 5 rikkumist. Vastustaja möönab, et I TBT-s olid
lisaks kaebajale tööl ka teised sarnase ametijuhendiga ametnikud, kuid leidis, et need sarnased
ülesanded olid siiski erinevad. Vastustaja toodud andmetest ja töökirjeldustest nähtub üheselt, et
teatud ametnike tööülesanneteks oli nii sissetulevate kui väljaminevate käibemaksualaste
päringute menetlemine. Õige on vastustaja seisukoht, et kaebaja on sarnaselt teistele ametnikele,
kes tegelesid käibemaksualaste päringute menetlemisega, täitnud tööülesandeid nii
väljaminevate kui sissetulevate käibemaksupäringute osas.
MTA seisukohast U. Rudissaare 03.12.2015 e-kirja kohta saab järeldada, nagu olnuks rasedus-
ja lapsehoolduspuhkusel viibivate ametnike tööülesanded kuni 03.12.2015 üldse täitmata ning
U. Rudissaar asus neid ülesandeid 03.12.2015 laiali jagama. Tegelikkuses koondas MTA
teabeosakonnas teatud arvu ametikohti ning viis koondatavaid ametikohti täitnud ametnikud üle
teisele ametikohale, mis olid täitmata seoses mõne ametniku rasedus- ja lapsehoolduspuhkusega.
Ametikohad, millele üleviidavad ametnikud asusid, ei olnud sarnased koondatavate
ametikohtadega, kuid MTA muutis ametnike üleviimiseks ametijuhendeid. Lõpptulemusena
koondatigi ainult kaebaja, kuid teised ametnikud viidi eelisolukorda. Kaebajal ei ole võimalik
kontrollida väidet asutuse intranetis vakantsete ametikohtade loetelu avaldamise kohta
14.12.2015. Isegi, kui MTA väide vastab tõele, jääb arusaamatuks, miks varjati vakantsete
ametikohtade loetelu kolme nädala jooksul pärast kaebajale koondamisteate esitamist.
Vakantsete ametikohtade loetelu väidetav avaldamine ei ole kooskõlas ATS-i ja
töölepinguseaduse (TLS) põhimõtetega, mille kohaselt on ametiasutusel kohustus pakkuda
töötajale enne koondamist võimalusel teist töökohta, ning vaba ametikoha pakkumine ei pea
olema piiratud ainult töötaja seniste töökohustustega. Viide Riigikohtu lahendile nr 3-3-1-5-05
ei ole kohane, kuna sobivate ametikohtade leidmine ja pakkumine õigeaegse info avaldamise
kaudu asutuse intranetis ei ole mingil viisil asjaolu, mis muudaks koondamise läbiviimise asutuse
jaoks eriti koormavaks ja takistaks ümberkorralduste läbiviimist. MTA ei ole enda
diskrimineerivat käitumist kuidagi põhjendanud.
6. MTA esitas 20.07.2016 täienduse, milles selgitas, et E. I. töötas vanemspetsialistina
teabejuhtimiskeskuses (TJK), kus tema ametikoha eesmärgiks oli maksuseaduste ja
tollieeskirjade rikkumiste tõhusaks avastamiseks, tõkestamiseks ja ennetamiseks vajaliku
järelevalvelise info haldamine ja objektivalik. E. I. on lõpetanud Sisekaitseakadeemia
maksunduse ja tolli erialal, lisaks on ta MTA-siseselt läbinud erinevaid tollialaseid koolitusi ning
tervisekontrolli summeeritud tööajaga (sh öötöö) töötamiseks ning ta omab juurdepääsuõigust
„EU RESTREINT“ ja „PIIRATUD“ tasemega informatsioonile. E. I. on alates 20.01.2014
täitnud II TBT vanemspetsialisti ametikohal TJK funktsioone, ta on omandanud kõik vajalikud
töövõtted ja oskused ning ta valdab eesti, vene ja inglise keelt. Kaebajal puudub nii tollialane
haridus kui ka TJK töö tegemiseks vajalikud tollialased oskused ja praktiline kogemus. E. V.
ametikohta ei saanud vastustaja pakkuda ei kaebajale ega E. I.le, sest koht vabanes alles
26.04.2016. Sisekonkursi tulemusel asus E. V. kohale alates 03.05.2016 E. I.
U. Rudissaare 03.12.2015 e-kirjast nähtub selgelt, et teenistuse ümberkorraldamise 03.12.2015
tingis asjaolu, et E. V. teavitas enda rasedusest ning et vaja oli tagada TJK funktsiooni täitmine
24/7. Rasedus- ja lapsehoolduspuhkusel viibijate teenistusülesanded, mis teistele ametnikele
jagati, erinesid oluliselt kaebaja teenistusülesannetest, olles seotud TJK funktsioonide täitmisega.
Info vakantsete ametikohtade kohta avaldati MTA sisevõrgus alles 14.12.2015 seetõttu, et MTA-
l olid pooleli läbirääkimised teiste koondamissituatsioonis teenistujatega ning lõplik vabade
kohtade koosseis selgus 14.12.2015.
7. E.V. märkis 02.08.2016 täiendavates seisukohtades, et vastustaja on menetluse jooksul
kinnitanud, et kaheksa I TBT infovahetuse ametniku töövaldkonnaks oli käibemaksupäringute
väljasaatmine ja sissetulevate käibemaksupäringute menetlemine, ning kaebaja omas kogemust
mõlemas. Seega olid koondamissituatsioonis peale kaebaja veel seitse ametnikku.

                                                                                        4(10)
K. D.-B. ametikohal töötamise eelduseks on kõrgharidus, mitte kõrgharidus tolli erialal. E. I.l
puudus nõutav 4-aastane töökogemus sarnasel tööl, kuid kaebajal oli see olemas. K. D.-B.
ametikohta pakuti E. I.le soodustingimustel lubadusega muuta ametijuhendit selliselt, et E. I.
selle nõuetele vastaks. Kaebajal on võimatu kontrollida, millal ametijuhendit muudeti, kuid MTA
tegevus on igatahes õigusvastane, sest vaba ametikoht tuleks täita avaliku konkursi korras (ATS
§ 16 lg 1). Vastustaja metoodika on subjektiivne, sest kaebajaga identsete ametijuhenditega
ametnike tööülesanded loeti erinevateks, kuid samas on II TBT vanemspetsialisti (E. I.) ja I TBT
juhtivspetsialisti (K. D.-B.) absoluutselt erinevad ametijuhendid loetud sarnasteks. Kaebaja jääb
enda seisukoha juurde, et võrdse kohtlemise põhimõtte rikkumine seisnes ATS § 90 lg 5
kohaldamata jätmises ja E. I. eelistamises.
KOHTU PÕHJENDUSED
8. ATS § 90 lg 1 p 2 sätestab, et ametiasutus võib ametniku teenistusest vabastada koondamise
tõttu, kui põhjendatud juhul kaotatakse ametniku ametikoht ametiasutuse koosseisus.
Rahandusministri 19.11.2015 käskkirja nr 064 „Maksu- ja Tolliameti struktuur ja
teenistuskohtade koosseis“ eelnõu seletuskirja (tl 23-25) p 4.1 kinnitab, et alates 01.01.2016
kadus seoses töö ümberkorraldamisega töö ja kaotati I TBT-st üks vanemspetsialisti ametikoht.
Seega oli I TBT vanemspetsialisti ametikohal töötanud kaebaja koondamissituatsioonis.
9. Vaidlus on selles, kas kaebaja teenistusest vabastamine oli õigusvastane ATS § 90 lg-te 5 ja
7 rikkumise tõttu.
10. ATS § 90 lg 5 sätestab järgmist: „Kui koondamisel tuleb valida vähemalt kahe sarnaseid
teenistusülesandeid täitva ametniku vahel, siis on koondamise korral teenistusse jäämise
eelisõigus isikul, kelle haridus, töökogemus, teadmised ja oskused vastavad teenistusülesannete
täitmiseks kehtestatud nõuetele enim. Kui nimetatud kriteeriumi alusel ei ole võimalik ametnikke
eristada, on teenistusse jäämise eelisõigus kõigepealt ametnikul, kes kasvatab alla seitsmeaastast
last, ja seejärel ametnike esindajal või ametnikul, kelle õigustatud ootus vajab suuremat kaitset,
arvestades ka ametniku ülalpeetavate arvu.“ ATS-i eelnõu (193 SE) seletuskirjas on § 90 lg 5
kohta selgitatud, et teenistusse jäämise eelisõigust saab kohaldada, kui on vähemalt kaks olulises
ulatuses kattuvate teenistusülesannetega ametnikku, kellest vähemalt üks jääb pärast koondamist
teenistusse samal ametikohal. Ühesuguste või sarnaste teenistusülesannetega ametikohtadelt
koondatavatest isikutest tuleks moodustada pingerida, võttes arvesse teenistusse jäämise
eelisõiguse                    kriteeriume.                  ATS-i                   käsiraamatus
(http://www.avalikteenistus.ee/public/Jurgen/avaliku_teenistuse_seaduse_kasiraamat.pdf)
märgitakse ATS § 90 lg 5 kohta järgmist: „/--/ Koondamisel on võrreldes 1996. a ATS-iga
muudetud teenistusse jäämise eelisõigust (varasemalt oli eelisjärjekord esmalt teenistujate
esindajal, seejärel põhikohaga ametnikel, seejärel paremate teenistusalaste näitajatega ametnikel,
seejärel ametnikul, kes on saanud töövigastuse või kutsehaiguse, seejärel pikema
teenistusstaažiga ja rohkemate ülalpeetavatega ametnik). Eelisõiguste andmise regulatsiooni on
muudetud peamiselt eesmärgiga jätta esmalt teenistusse kõige kvalifitseeritumad ametnikud ning
eesmärgiga kaitsta väikelaste vanemaid. /--/ Ühesuguste teenistusülesannete korral tuleb
võrdlemisel arvestada nii kvalifikatsiooni kui ka töö sisuga seotud teenistusalaseid näitajaid /--
/.“
Kuni 31.03.2013 kehtinud ATS-i (endine ATS) § 116 lg 2 sätestas: „Koondamisel on teenistusse
jäämise eelisõigus eelkõige teenistujate esindajal, seejärel põhikohaga ametnikel. Põhikohaga
ametnikest on nimetatud õigus paremate teenistusalaste näitajatega ametnikul. Võrdsete
teenistusalaste näitajate korral eelistatakse ametnikku, kes on teenistuses saanud töövigastuse või
kutsehaiguse, kellel on pikem teenistusstaaž või kellel on ülalpeetavaid.“ Riigikohus on
selgitanud, et ATS § 116 lg 2 teist ja kolmandat lauset, mis sätestavad teenistusse jäämise
eelisõiguse, saab kohaldada, kui on vähemalt kaks ühesuguste või sarnaste ametiülesannetega


                                                                                        5(10)
ametnikku, kellest vähemalt üks jääb pärast koondamist teenistusse samal ametikohal
(19.12.2011 otsus nr 3-3-1-50-11, p 12).
11. Vaidlusalusest MTA 10.12.2015 käskkirjast ei nähtu ATS § 90 lg 5 kohase võrdluse
läbiviimist.
Vastustaja on kohtumenetluses seisukohal, et võrdlust ei tulnudki läbi viia, sest olenemata
ametijuhendite sarnasusest olid ülejäänud nelja vanemspetsialisti ning seitsme peaspetsialisti
teenistusülesanded kaebaja omadest põhimõtteliselt ja oluliselt erinevad. Vastustaja selgitas
08.02.2016 vastuses, et I TBT 12 rahvusvahelise infovahetuse ametnike hulka kuulusid seitse
peaspetsialisti ja viis vanemspetsialisti. Peaspetsialistide töövaldkonnad olid järgmised: P. L.
tulumaksualaste päringute väljasaatmine ja sissetulevate menetlemine, M. S. kõik tollipäringud,
E. R. kõik aktsiisipäringud ja sissetulevate käibemaksupäringute menetlemine, A. A., E. T., T.
A. ja K. K. sissetulevate käibemaksupäringute menetlemine. Vanemspetsialistide töövaldkonnad
olid järgmised: V. K. tulumaksualaste päringute väljasaatmine ja sissetulevate menetlemine, E.
L.-V., T. T. ja T. S. sissetulevate käibemaksupäringute menetlemine ja E.V.il
käibemaksupäringute väljasaatmine ning käibemaksualase spontaanse info väljasaatmine
välisriiki. Käibemaksupäringute väljasaatmine ühegi teise ametniku töövaldkonda ei kuulunud.
Vastustaja esitatud rahvusvahelise infovahetuse ametnike 2015. a töövaldkondade tabel (tl 26)
kinnitab eespool toodud ametnike töövaldkondade jaotust, kuid sealt nähtub, et peaspetsialistid
K. K., E. T., T. A., P. L. ja E. R. tegelesid täiendavalt arendus- ja koolitustegevusega, samuti
rahvusvahelises koostöös osalemisega (töögruppide ja kontaktisikuteks olemise kaudu) jne.
Vastustaja hinnangul on sissetulevate päringute menetlemise ja päringute väljasaatmisega
tegelevate ametnike teenistusülesanded oluliselt erinevad. Sissetulevate päringute menetlemine
hõlmab endas kokkuvõtlikult välisriigi maksuhalduri päringus küsitud andmete erinevatest
allikatest kogumist ning analüüsimist ja seejärel vastuse koostamist ning välisriiki edastamist.
Päringu väljasaatmine hõlmab endas aga MTA revidendi poolt edastatud päringu kontrollimist,
päringu edastamist välisriiki ja vastuse saabumisel selle edastamist revidendile. Spontaanse info
edastamise protsess on samasugune päringute edastamisega, ainult vastust välisriigist ei oodata.
Kuigi enamjaolt tegeles E.V. käibemaksupäringute väljasaatmisega, siis juhul, kui töökorraldust
oli vajalik töö efektiivseks korraldamiseks muuta (nt puhkuseperiood, sisse-välja päringute
osakaalu olulisel muutumisel), menetles ta ka üksikuid sissetulevaid päringuid. E.V. oli 2014. a
kõigist käibemaksupäringute ja spontaanse info saatmistest saatjaks 84,4% juhtudest, 2015. a aga
92,6% juhtudest. 2014. a sisse tulnud 621 käibemaksupäringust menetles E.V. 15 ja 2015. a sisse
tulnud 575 päringust 8.
Kaebaja leiab, et MTA pidanuks teda võrdlema I TBT nelja vanemspetsialistiga, kelle
ametijuhendid olid töökohustuste ja esitatavate nõuete osas sarnased tema ametijuhendiga, ning
seitsme peaspetsialistiga, kes vastavalt ametijuhendile täitsid vanemspetsialistidega sisuliselt
sarnaseid teenistusülesandeid (ilmselt on mõeldud samu rahvusvahelise infovahetuse valdkonna
ametnikke, keda nimetas vastustaja). Hiljem leidis kaebaja, et teda tulnuks võrrelda seitsme I
TBT rahvusvahelise infovahetuse alase ametnikuga, sest vastustaja olevat menetluse käigus
kinnitanud, et käibemaksupäringute väljasaatmine ja sissetulevate menetlemine oli kaheksa
ametniku töövaldkonnaks, ning kaebaja omas kogemust mõlemas (02.08.2016 täiendavad
selgitused).
12. Niisiis tuleb kohtul välja selgitada, kas oli olemas vähemalt üks kaebajaga sarnaseid
teenistusülesandeid täitev ametnik, kellega tulnuks kaebajat võrrelda. Teisisõnu tuleb leida
vastus küsimusele, kas tulenevalt I TBT ühe vanemspetsialisti ametikoha kaotamisest oli
koondamissituatsioonis veel keegi peale kaebaja. Kuna ATS § 90 lg-s 5 sätestatud võrdluse
läbiviimise nõutavuse põhimõte on võrreldes endise ATS § 116 lg-s 2 sätestatuga samaks jäänud,
peab halduskohus asjakohaseks lähtuda nii ATS § 90 lg-t 5 kui endise ATS-i § 116 lg-t 2
puudutavast kohtupraktikast.

                                                                                      6(10)
Tallinna Ringkonnakohus käsitles 25.09.2012 otsuses asjas nr 3-10-267 (p 11) teenistusse
jäämise eelisõiguse väljaselgitamise kohtupraktikat, märkides järgmist: „Riigikohus on
19.12.2011 otsuses nr 3-3-1-50-11 (p 12) rõhutanud, et nende ametikohtade kindlaksmääramine,
mis kuuluvad koondamisele, on ametiasutuse pädevuses ning vaidlustatav ei ole ametiasutuse
otsustus koondada üks või teine ametikoht. ATS § 116 lg 2 teist ja kolmandat lauset, mis
sätestavad teenistusse jäämise eelisõiguse, saab kohaldada, kui on vähemalt kaks ühesuguste või
sarnaste ametiülesannetega ametnikku, kellest vähemalt üks jääb pärast koondamist teenistusse
samal ametikohal. Ühesugused ametikoha nimetused ei pruugi tähendada samasuguseid või
sarnaseid ametiülesandeid. Ametnike võrdlemine teenistusalaste näitajate alusel on võimalik
võrreldavate teenistusalaste näitajate olemasolul ning sarnaste teenistustingimuste korral (vt
Riigikohtu 19.12.2011 otsus nr 3-3-1-50-11, p 15). Kui asutuse töökorraldus ja
teenistusülesannete jaotamine teenistujate vahel ei loo tingimusi teenistusülesannete võrdseks
täitmiseks teenistujate poolt, ei ole teenistusalaste näitajate võrdlemine ja sel alusel teenistusse
jäämise eelisõiguse üle otsustamine võimalik (vt Riigikohtu 24.10.2000 otsus nr 3-3-1-45-00, p
4). Ametnike võrdlemiseks ei pea nende teenistusülesanded täpselt kokku langema (vt Tallinna
Ringkonnakohtu 21.10.2009 otsus nr 3-08-2582; 30.04.2010 otsus nr 3-09-950, p 9), kuid need
peavad siiski olema samal tasemel ja sarnased (vt Tallinna Ringkonnakohtu 29.03.2011 otsus nr
3-09-2463). Lisaks samalaadsete teenistusülesannete täitmisele peaksid ametnikud kuuluma
samasse ametnike põhigruppi, see tähendab, et kõrgemaid ametnikke ei saa võrrelda vanem- ega
nooremametnikega (vt Tallinna Ringkonnakohtu 29.06.2011 otsus nr 3-09-3113, p 11).“ Tallinna
Ringkonnakohus on 13.10.2010 otsuse nr 3-09-2694 p-s 11 seonduvalt välisministeeriumis aset
leidnud koondamisega märkinud, et lauaülemate vahel tööülesannete jaotamine maailma eri
piirkondade kaupa näitab küll, et tööülesanded ei olnud samad, kuid mitte, et need olid erineva
iseloomuga. Olukorras, kus 4. büroo lauaülemate vahel on praktikas tööülesandeid ümber jagatud
ja see toimus ka kaebaja ametikoha likvideerimisel, leidis ringkonnakohus, et
koondamissituatsioonis olid kõik ühe struktuuriüksuse lauaülemad. Asjas nr 3-13-913 tehtud
03.04.2014 otsuses nõustus Tallinna Ringkonnakohus halduskohtu seisukohaga, et Harju
Maakohtu õigusteenistuse kohtunikuabisid ei tulnud võrrelda registriosakonna ja
kinnistusosakonna kohtunikuabidega, sest tööülesanded erinesid oluliselt nii sisulisest kui ka
menetluslikust küljest ega võimaldanud seetõttu teenistusalaseid näitajaid võrrelda (vt p 6, 11).
Tallinna Ringkonnakohtu 30.12.2014 otsuses asjas nr 3-13-2019 selgitati järgmist: „Veelgi
enam, olukorras, kus koondatakse vaneminspektori ametikoht, puudub igasugune mõistlik
põhjendus võrrelda haldusorganil vaneminspektori ametikohal olevat ametnikku teistel
ametikohtadel (nt inspektor, peainspektor jne) olevate ametnikega, kuivõrd teisi ametikohti ei ole
nende negatiivse hindamise tulemusel alust haldusorganil koondada.“ Asjas nr 3-14-82 tehtud
19.05.2016 otsuses leidis Tallinna Ringkonnakohus, et ametiülesannete sarnasust ei saa sisustada
pelgalt sellega, et ametnike pädevus on põhimõtteliselt ühetaoline (p 12).
13. Eelnevat kohtupraktikat, eriti asjas nr 3-13-2019 esitatud seisukohta arvestades leiab kohus,
et vastustaja ei pidanud kaebajat võrdlema I TBT 12 rahvusvahelise infovahetuse ametnike hulka
kuuluva seitsme peaspetsialistiga. Kaebaja ja nimetatud peaspetsialistide võrdlemise tulemuseks
ei oleks saanud olla hoopis ühe peaspetsialisti koondamine olukorras, kus oli otsustatud kaotada
just vanemspetsialisti koht. Kohus möönab, et ainuüksi ametinimetuste erinevus ei pruugi olla
piisav väitmaks, et ametnikke ei pea omavahel võrdlema, kuid praegusel juhul kinnitab ka I TBT
vanemspetsialisti ametijuhendi (tl 6) ja I TBT peaspetsialisti ametijuhendi (tl 7) võrdlus, et
kaebajat ei tulnud peaspetsialistidega võrrelda. Esiteks on vanemspetsialisti ametijuhendi järgi
eritingimuseks juurdepääs „piiratud“ tasemega riigisaladusele, kuid peaspetsialistil lisaks sellele
juurdepääs „restreint“ UE tasemega välisriigi saladusele (ametijuhendite p 1.6). Teiseks on
peaspetsialisti teenistusülesanneteks erinevalt vanemspetsialisti teenistusülesannetest
rahvusvahelise infovahetuse korraldamine Euroopa Liidu õigusaktide, teiste riikide vahel
sõlmitud lepingute ja muude seaduses sätestatud võimaluste alusel ja ameti teenistujate


                                                                                        7(10)
juhendamine rahvusvahelise infovahetuse küsimustes ning rahvusvahelist infovahetust
käsitlevate koolituste, infopäevade ja seminaride läbiviimise korraldamine ameti teenistujatele
(peaspetsialisti ametijuhendi p 3.1, 3.9). Lisaks on peaspetsialistile seatud kõrgemad
kvalifikatsiooninõuded kui vanemspetsialistile. Seega ei olnud kaebaja peaspetsialistidega
võrreldav juba ametijuhendite pinnalt. Kohus möönab, et väikesed erisused peaspetsialisti ja
vanemspetsialisti ametijuhendites ei pruugi alati tähendada, et ametnikke ei tulegi omavahel
võrrelda, kuid väljatoodud ametijuhendite erisustest nähtub, et peaspetsialisti pädevused ja
kohustused on laiemad kui vanemspetsialistil ning ametinimetuste erinevus ei ole kõigest
formaalsus. Ka vastustaja esitatud rahvusvahelise infovahetuse ametnike 2015. a töövaldkondade
tabel kinnitab, et enamikul peaspetsialistidest on lisaks päringute menetlemisele täiendavad
kohustused.
14. Järgnevalt tuleb lahendada küsimus, kas kaebajat tuli võrrelda nelja vanemspetsialistiga või
vähemalt ühega neist. Kohus eeldab, et kõigil viiel vanemspetsialistil oli ühesugune ametijuhend,
kuna asja materjalidest ning poolte seisukohtadest ei nähtu vastupidist. Samas ei saa veel
ühesuguste ametinimetuste ning ametijuhendite pinnalt väita, et vanemspetsialistid täitsid
sarnaseid ülesandeid.
Olles hinnanud poolte argumente, leiab kohus, et kaebajat oleks tulnud ATS § 90 lg 5 kohaselt
võrrelda ülejäänud nelja rahvusvahelise infovahetuse alal töötanud vanemspetsialistiga, sest
nende ülesanded olid iseloomult sarnased ning samal tasemel. Kohus märgib, et kaebaja on
ekslikul arusaamal, nagu oleks vastustaja kinnitanud, et kaheksa I TBT ametniku töövaldkonnaks
oli käibemaksupäringute menetlemine ja väljasaatmine. Vastustaja selgitas just, et
käibemaksupäringute väljasaatmine ei kuulunud kellegi teise töövaldkonda peale kaebaja. Küll
aga oli vanemspetsialistide E. L.-V., T. T. ja T. S. töövaldkonnaks sissetulevate
käibemaksupäringute menetlemine. Kuna E.V. tegeles lisaks käibemaksupäringute ja spontaanse
info väljasaatmisele ka sissetulevate käibemaksupäringute menetlemisega, siis täitis ta osaliselt
täpselt sama ülesannet nagu E. L.-V., T. T. ja T. S. Oluline ei ole mitte see, kui suure protsendi
kaebaja tööst moodustas päringute menetlemine ning kui suure osa päringute väljasaatmine, vaid
see, et kohustuste sisu oli sama. Asjaolu, et E. L.-V., T. T. ja T. S. täitsid ainult üht ülesannet
ning kaebaja lisaks veel kaht (s.o kaebaja kogemused olid laiemad kui ainult sissetulevate
käibemaksupäringute menetlejatel), ei saa kohtu arvates hinnata kaebaja kahjuks ning seda eriti
olukorras, kus käibemaksupäringute väljasaatmise ülesanne kuskile ei kadunud, vaid see jagati
2016. aastast mitme ametniku vahel ära (vt tl 27). Nimelt on põhjus, miks ATS § 90 lg 5 alusel
tuleb võrrelda just sarnaseid teenistusülesandeid täitvaid ametnikke, eelkõige see, et samade või
sarnaste teenistusülesannete täitmist jätkaks edaspidi ametis kõige kvalifitseeritumad ametnikud
ja koondataks nõrgim ametnik. Arvestades, et E. L.-V. ja T. T. asusid alates 2016. aastast
sarnaselt kaebajale tegelema nii käibemaksupäringute menetlemise kui ka päringute
väljasaatmisega, ei näe kohus põhjust, miks tulnuks kaebaja ilma igasuguse võrdluseta
teenistuskohast ilma jätta, kui ta oleks võinud samaväärselt edasi menetleda nii sissetulevaid
käibemaksupäringuid kui ka päringuid välja saata. Lisaks olid kaebaja teenistusülesanded
olemuslikult sarnased ka V. K. omadega. V. K. tegeles tulumaksupäringute menetlemise ja
väljasaatmise ning tulumaksualase spontaanse infovahetusega. Seega täitis kaebaja V. K. samu
teenistusülesandeid, kuid käibemaksu teemal. Vastustaja põhjendas kaebusele vastates küll seda,
et sissetulevate päringute menetlemisel ja päringute väljasaatmisel on oluline vahe, kuid ta ei
märkinud, et oluline vahe oleks ka sellel, millise maksuliigiga seoses neid toiminguid tehakse.
Sellist olulist vahet ei saa järeldada ka sissetulevate päringute menetlemise ja päringute ning
spontaanse info väljasaatmise toimingute kirjeldusest. Vanemspetsialist kogub andmebaasidest
andmeid, teeb korraldusi, viib läbi vaatlusi, võtab maksumaksjalt ütlusi jne ühtmoodi olenemata
sellest, kas välisriigi päring puudutab käibe- või tulumaksu. Samuti pole vahet, kas




                                                                                       8(10)
vanemspetsialist registreerib ja saadab välja tulu- või käibemaksuteemalise päringu või
spontaanse info.
Seega leiab kohus, et praeguse vaidluse asjaolusid arvestades olid kaebaja ja ülejäänud nelja
vanemspetsialisti teenistusülesanded sarnased määral, et ametisse jäämise eelisõiguse
väljaselgitamiseks tulnuks läbi viia ATS § 90 lg 5 kohane võrdlus. Kuna seda tehtud ei ole, oli
kaebaja teenistusest vabastamine õigusvastane.
15. ATS § 105 lg 1 sätestab, et õigusvastaselt teenistusest vabastatud ametnikul on õigus nõuda
vabastamise kohta antud haldusakti õigusvastaseks tunnistamist, teenistusest vabastamise aluse
muutmist ning hüvitist ametniku kolme kuu keskmise palga ulatuses. Kohus võib hüvitise suurust
muuta, arvestades teenistussuhte lõpetamise asjaolusid ja mõlema poole huve. Sama paragrahvi
lg 3 kohaselt lg-s 1 nimetatud hüvitise piir ei kehti, kui ametnik vabastati teenistusest ATS §-s 13
nimetatud võrdse kohtlemise põhimõtet rikkudes. ATS § 13 sätestab, et ametiasutused peavad
tagama teenistusse soovijate ja teenistuses olevate isikute kaitse diskrimineerimise eest, järgima
võrdse kohtlemise põhimõtet ja edendama võrdõiguslikkust.
16. ATS § 90 lg 5 rikkumise tõttu tuleb Maksu- ja Tolliameti peadirektori 10.12.2015 käskkiri
nr 3.1-2/0495-K õigusvastaseks tunnistada. Kuna käskkiri tuleb igatahes õigusvastaseks
tunnistada, puudub vajadus hinnata ATS § 90 lg-t 7 rikkumist. Seetõttu ei käsitle kohus ka kõiki
poolte väiteid, mis puudutavad kaebajale teise ametikoha pakkumata jätmist. Kohus käsitleb neid
väited vaid määral, mis on vajalik hüvitise suuruse kindlaksmääramisel.
17. Kohus mõistab vastustajalt kaebaja kasuks välja hüvitise tema kolme kuu keskmise palga
ulatuses ja teeb vastustajale ettekirjutuse kaebaja kasuks väljamõistetava rahasumma
kindlaksmääramiseks (HKMS § 167 lg 1).
Puudub alus kaebajale suurema hüvitise väljamõistmiseks. Õige on kaebaja seisukoht, et
diskrimineerimine võib toimuda ka mõne muu tunnuse alusel kui need, mis on loetletud võrdse
kohtlemise seaduse § 1 lg-s 1. Sellegipoolest ei ole kaebaja esile toonud ühtegi nimetatud sättes
loetletud ega loetlemata tunnust, mille alusel vastustaja teda väidetavalt diskrimineeris. Kaebaja
leiab, et ebavõrdne kohtlemine seisnes ATS § 90 lg 5 rikkumises ja teiste ametnike
põhjendamatus eelistamises vabade ametikohtade täitmisel. ATS § 90 lg 5 rikkumine ei tingi aga
veel iseenesest hüvitise suurendamist, sest asja materjalidest ei nähtu, et vastustaja oleks seda
sätet kaebaja suhtes sihilikult rikkunud mõne kaebaja tunnuse vms tõttu. Pigem on usutav, et
vastustaja ei suutnud koondamist korrektselt läbi viia koondamiste suure mahu tõttu, sest 2016.
a alguseks kaotati MTA-st 168 ameti- ja töökohta (tl 23). Seda, miks pakuti K. D.-B. kohta E.
I.le, mitte kaebajale, on vastustaja piisavalt põhjendanud. Koondamise vältimiseks ametnikule
võimalusel teise ametikoha pakkumise nõue tuleneb ATS § 90 lg-st 7 ning selleks ei tule
korraldada konkurssi. Kohus nõustub, et E. I. haridust ja kogemust arvestades sobis ta paremini
K. D.-B. kohta täitma kui kaebaja, kuna koht eeldas just tollialaseid teadmisi ja kogemusi. Samuti
nähtub U. R. 03.12.2015 e-kirjast (tl 8) selgelt, et teenistuse ümberkorraldamine ja sh K. D.-B.
ametikohale uue ametijuhendi koostamine olid tingitud vajadusest tagada 24/7 töötava TJK
funktsioneerimine, arvestades, et E. V., kes tegeles seni TJK tegevuse koordineerimisega, teatas
oma rasedusest. Seega oli teenistuse ümberkorraldamine ja E. I.le I TBT-s peaspetsialisti
ametikoha pakkumine objektiivselt põhjendatud. Samuti on vastustaja põhjendanud, et
vakantsete ameti- ja töökohtade loetelu avaldamine MTA sisevõrgus alles 14.12.2015 oli tingitud
sellest, et alles siis selgus lõplik vakantsete ameti- ja töökohtade koosseis. Seega ei ole vastustaja
kaebaja eest vabu ametikohti varjanud. Kõiki asjaolusid arvestades leiab kohus, et hüvitis kolme
kuu keskmise palga ulatuses on piisav ning ei esine erilisi põhjuseid, mis tingiks hüvitise
suurendamise.
18. Kokkuvõtvalt rahuldab kohus kaebuse osaliselt, tunnistades MTA 10.12.2015 käskkirja nr
3.1-2/0495-K õigusvastaseks ning mõistes vastustajalt kaebaja kasuks välja hüvitise tema kolme


                                                                                          9(10)
kuu keskmise palga ulatuses. Osas, milles kaebaja taotles hüvitise suurendamist kuue kuu
keskmise palgani, jääb kaebus rahuldamata.
19. HKMS § 108 lg 2 sätestab, et kaebuse osalise rahuldamise korral jagatakse menetluskulud
proportsionaalselt kaebuse rahuldamisega. HKMS § 109 lg 1 lause 4 kohaselt kuludokumentide
ja menetluskulude nimekirja esitamata jätmise korral menetluskulusid välja ei mõisteta. Kuna
kohtule ei ole kuludokumente esitanud, jäävad menetluskulud menetlusosaliste endi kanda.
Kaebaja on küll kaebuse esitamisel tasunud riigilõivu 15 eurot, kuid kohus ei mõista seda välja
vastustajalt, vaid kaebajal on võimalik taotleda riigilõivu tagastamist, nagu on selgitatud
halduskohtu 08.01.2016 määruses.




/allkirjastatud digitaalselt/
Monika Laatsit




                                                                                   10(10)

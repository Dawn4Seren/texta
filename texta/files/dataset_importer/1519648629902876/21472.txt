                               KOHTUOTSUS
                               EESTI VABARIIGI NIMEL


 Tsiviilasja number                   2-10-31473

 Kohus                                Tallinna Ringkonnakohus

 Otsuse tegemise aeg ja koht          11. märts 2016, Tallinn

 Kohtukoosseis                        Kohtunikud Ülle Jänes, Margo Klaar, Indrek Parrest

 Tsiviilasi                           JR hagi SFR vastu ühisvara jagamiseks ning kostja
                                      vastuhagi ühisvara jagamiseks

 Tsiviilasja hind                     3500 eurot

 Vaidlustatud kohtulahend             Harju Maakohtu 10.01.2014 otsus

 Kaebuse esitaja ja kaebuse liik      SFR apellatsioonkaebus

 Menetlusosalised, nende esindajad    Hageja JR (IK XXXXXXXXXXX), lepinguline esindaja
                                      adv Annemarie Kunila
                                      Kostja SFR (IK XXXXXXXXXXX), lepinguline
                                      esindaja adv Monica Pihlak

 Menetluse liik                       Kirjlik menetlus


RESOLUTSIOON
Tühistada Harju Maakohtu 10.01.2014 otsus osas, millega maakohus mõistis SFR-lt JR
kasuks välja omandi kaotamise eest rahalise hüvitise 102 153,29 eurot. Teha tühistatud osas
uus otsus ning vähendada kostjalt väljamõistetava hüvitise suurust 67 810,96 eurot võrra.
Menetluskulude jaotuse osas jätta maakohtu otsus muutmata. Apellatsioonkaebus osaliselt
rahuldada. Ülejäänud osas on Harju Maakohtu 10.01.2014 otsus ja Tallinna
Ringkonnakohtu 18.06.2014 otsus Riigikohtu 17.02.2015 otsusega jõustunud.

Kohtuotsuse kehtiva resolutsiooni terviklik sõnastus on järgmine (TsMS § 654 lg 22):

Hagi ja vastuhagi rahuldada osaliselt.
Jagada JR ja SFR ühisvara järgmiselt:
   1. Jätta JR ainuomandisse sõiduk Hyundai Santa Fe numbrimärgiga XXX XXX ja
       järelhaagis Variant numbrimärgiga XXX XX, koguväärtuses 10 864,98 eurot.
   2. Jätta SFR ainuomandisse kinnistu Tallinnas XXX (registriosa number
      XXXXXXXX), väärtusega 333 000 eurot; OÜ S osa, väärtusega 2556,56 eurot;
      laenukohustus Nordea Bank Finland Plc ees 120 385 eurot.
   3. Mõista SFR-lt JR kasuks välja omandi kaotamise eest rahaline hüvitis 34 342,33
      eurot.

Poolte menetluskulud jätta tervikuna nende endi kanda.

Keelduda poolte esitatud täiendavate tõendite tsiviilasja juurde võtmisest (lisatud hageja
poolt 29.10.2015 ja 25.01.2016 esitatud menetlusdokumentidele ning kostja poolt 02.11.2015
ja 18.02.2016 esitatud menetlusdokumentidele).

Edasikaebamise kord
Kohtuotsuse peale võib vandeadvokaadi vahendusel esitada kassatsioonkaebuse Riigikohtule 30
päeva jooksul otsuse kättetoimetamisest alates. Menetlusosaline võib ise esitada menetlusabi
saamise taotluse, samuti esitada teise menetlusosalise kaebuse või muu taotluse kohta seisukohti
ja vastuväiteid.



Asjaolud ja hageja nõue
JR esitas 04.10.2010 Harju Maakohtule SFR vastu hagi ühisvara jagamiseks. Hagiavalduse
kohaselt olid pooled abielus 09.09.2003 kuni 08.09.2011. Pooled omandasid abielu ajal OÜ S osa
väärtusega 2556,56 eurot, mille omanikuna on registrisse kantud kostja, Tallinnas XXX asuva
kinnisasja väärtusega 464 637,68 eurot, kostja pangakontol oleva raha ning kohustuse Nordea
Bank Finland Plc (pank) ees. Hageja palus jagada ühisvara, jättes kostjale osaühingu osa, kinnistu
XXX ja kohustuse panga ees ning mõista kostjalt hageja kasuks välja hüvitisena pool kinnistu
väärtusest ja kostja pangakontol olevast rahast, vähendades seda poole pangalaenu tagastamata osa
võrra.

Asja menetlemise käigus loobus hageja kostja pangakontodel oleva raha jagamisest ning palus
jagada ühisvara poolte vahel võrdselt. Hageja soovis jätta endale sõiduauto ja selle järelhaagise
koguväärtusega 10 866 eurot. Hageja palus jätta kostjale kinnistu XXX hinnaga 390 000 eurot,
osaühingu osa ja laenukohustuse panga ees 120 385 eurot. Sellest tulenevalt on poolte ühisvara
väärtuseks 283 037 eurot, millest kummagi abikaasa osa on 141 518,50 eurot. Seega peab kostja
maksma hagejale rahalist hüvitist enamsaadu arvel 130 652,50 eurot. Korteriomand Tallinnas
XXX on hageja lahusvara ega kuulu poolte ühisvara hulka.

Kostja vastuväited
Kostja esitas 24.09.2012 kohtule vastuhagi ühisvara jagamiseks. Vastuhagi kohaselt on lisaks
hageja esitatule poolte ühisvaraks Tallinnas XXX asuv korteriomand väärtusega 50 000 eurot ning
sõiduauto Hyundai Santa Fe ja järelhaagis Variant väärtusega 10 864,98 eurot. Kostja palus jätta
selle vara hageja ainuomandisse. Kostja nõustus, et tema ainuomandisse jääb XXX kinnisasi ja
tema kanda laenukohustus panga ees ning palus mõista hagejalt kostja kasuks välja enamsaadud
ühisvara arvel 25 362,28 eurot. Enne hagejaga abiellumist säästetud raha eest ostis kostja
21.07.2004 hoonestamata kinnisasja XXX hinnaga 110 535,20 eurot. Kostja lahusvara müügist
saadud rahast, abielueelsetest säästudest ja pangalaenust kulutati maja ehitamiseks kokku
361 223,24 eurot. Kostja palus mõista hagejalt välja kostja lahusvara arvel ühisvara omandamiseks
tehtud kulutused 205 030,60 eurot.



                                                                                             2
Maakohtu otsuse põhjendused
Harju Maakohus rahuldas 10.01.2014 otsusega nii hagi kui vastuhagi osaliselt ning jättis
menetluskulud poolte endi kanda. Maakohus jättis hageja ainuomandisse sõiduauto ja selle
järelhaagise koguväärtusega 10 864,98 eurot ning kostja ainuomandisse kinnisasja XXX
väärtusega 330 000 eurot, osaühingu osa väärtusega 2556,56 eurot ja kostja kanda laenukohustuse
120 385 eurot. Maakohus mõistis kostjalt hageja kasuks välja omandi kaotamise eest hüvitise
102 153,29 eurot.

Maakohtu otsuse kohaselt ei vaidle pooled ühisvara koosseisu üle, v.a korteriomand XXX, mille
kuulumist ühisvarasse hageja ei tunnistanud. Pooled vaidlevad XXX asuva kinnisasja väärtuse üle
ning kas ühisvara on omandatud kostja lahusvara arvel. Kohus asus seiskohale, et XXX asuva
korteriomandi omandas hageja 12.07.2010 kinkelepingu alusel, mistõttu on see hageja lahusvara.
Kinnisasja XXX väärtuse hindamiseks määratud ekspertiisi ja lisaekspertiisi kohaselt on kinnisasja
väärtus 330 000 eurot. Kostja ei ole tõendanud asjaolusid, mille alusel saaks ühisvara jagamisel
kalduda kõrvale poolte võrdsusest.

Kostja tõendas, et ta võõrandas 2004.a oma maja Taanis, kaks autot ja väärtpaberid. Tehingutest
saadud raha laekus kostja pangakontole. Samas ei nähtu, et kostja oleks saadud raha kulutanud
XXX kinnisasja ostuks ja maja ehitamiseks. Kinnisasi osteti 21.07.2004 hinnaga 110 535,20 eurot.
Selle ostmiseks oli kostja sõlminud 15.07.2004 laenulepingu, mille alusel andis pank kostjale
laenu 141 628 eurot. Laenusummat suurendati 15.09.2005 ja 12.10.2006 kokku 54 964 euro võrra.
Kokku sai kostja pangalt laenu 196 592 eurot. Kinnisasi XXX on ostetud poolte abielu ajal
pangalaenu ja poolte ühise panuse arvel ning see on nende ühisvara. Kostja ei ole tõendanud, et
kinnisasi osteti ja maja ehitati tema lahusvara arvel.

Poolte ühisvara tuleb jagada vastavalt poolte tahtele, s.o hageja ainuomandisse tuleb jätta
sõiduauto ja järelhaagis ning kostja ainuomandisse kinnisasi XXX ja osaühingu osa, kostja kanda
tuleb jätta ka laenujääk. Poolte ühisvara väärtus on 346 421,54 eurot, millest tuleb maha arvata
laenukohustus 120 385 eurot. Arvestades asjaoluga, et abikaasade osad ühisvara jagamisel on
võrdsed, on kummalgi poolel õigus varale väärtusega 113 018,27 eurot. Kuna hagejale jääb vara
102 153,29 euro võrra vähem, peab kostja maksma hagejale hüvitise 102 153,29 eurot.

Apellatsioonkaebus
Kostja palus apellatsioonkaebuses maakohtu otsuse tühistada ja teha uue otsuse, millega vastuhagi
rahuldada. Kostja hinnangul luges maakohus alusetult XXX korteriomandi hageja lahusvaraks.
Korteriomandi kinkeleping on näilik ja seega tühine. Korteri ostis enne abielu lõppemist kostja.
Maakohus eksis ka laenujäägi suuruse kindlaksmääramisel. Kuigi kostja esitas tõendid selle kohta,
et poolte abielusuhete lõppemise aja seisuga oli laenujääk 133 625 eurot, leidis maakohus
põhjendamatult, et laenujääk oli 120 385 eurot. Maakohus leidis valesti, et poolte võrdsuse
põhimõttest ei ole alust kõrvale kalduda. Kostja on tõendanud, et kinnisasi osteti ja maja ehitati
tema lahusvara arvel.

Vastus apellatsioonkaebusele
Hageja palus jätta maakohtu otsuse muutmata. Maakohus leidis põhjendatult, et ühisvara jagamisel
ei ole alust kalduda kõrvale poolte võrdsusest. Hageja oli kogu abielu kestel poolte osaühingu
juhatuse liige. Kostja ei oleks ilma hageja aktiivse osaluseta suutnud osaühingut tegevuses hoida.
Tõendatud on see, et XXX elamu ehitamist korraldas hageja. Hageja esitas taotluse suurendada
väljamõistetavat hüvitist 16 500 euro võrra, sest kinnisasja väärtus on suurenenud.

Menetluse edasine käik


                                                                                             3
Tallinna Ringkonnakohus jättis 18.06.2014 otsusega kostja apellatsioonkaebuse rahuldamata ning
maakohtu otsuse resolutsiooni muutmata, muutes osaliselt põhjendusi. Ringkonnakohus jättis
rahuldamata JR taotluse suurendada maakohtu poolt temale väljamõistetud rahalist hüvitust
16 500 euro võrra. Apellatsioonimenetluse kulud jäeti poolte endi kanda.

Riigikohus tühistas 17.02.2015 otsusega ringkonnakohtu otsuse osas, milles ringkonnakohus jättis
muutmata maakohtu otsuse osas, millega SFR-lt mõisteti JR kasuks välja omandi kaotamise eest
hüvitise 102 153,29 eurot ning jaotati menetluskulud. Selles osas saadeti asi uueks läbivaatamiseks
ringkonnakohtule.

Riigikohtu otsusest tulenevalt määras ringkonnakohus pooltele tähtaja esitada täiendavaid
seisukohti ja vajadusel tõendeid.

29.10.2015 esitas hageja täiendava seisukoha, millele lisas tõendid, mis tõendavat hageja väiteid
selle kohta, et hageja osales abikaasade ühisvara omandamises (29.02.2012 maakohtule esitatud
taotlus koos lisadega, väljatrükk OÜ S registrikaardist, väljatrükk OÜ S pangaarvest ajavahemikus
14.06.2010 - aprill 2014).

02.11.2015 esitas kostja oma seisukohad ja lisas tõendid (OÜ S registrikaart, JR 23.07.2010
hagiavaldus ülalpidamise nõudes ja tema igakuiste kulutuste kalkulatsioon 31.10.2011). Ühtlasi
märkis kostja, et soovib asja läbivaatamist kohtuistungil.

25.01.2016 esitas hageja taotluse täiendavate tõendite esitamiseks, mille kohaselt tõendavad need
tõendid asjaolu, et pooltel oli peale äriühingust saadavate tulude kasutada ka Taanist saadavad
kostja märkimisväärsed sissetulekud.

03.02.2016 tegi kohus pooltele ettepaneku esitada oma seisukohad vastaspoole tõendite osas ning
juhtis kostja tähelepanu tema hilinenult esitatud taotlusele kaebuse läbivaatamiseks kohtuistungil.

18.02.2016 esitas kostja täiendava seisukoha, muuhulgas märkides, et on nõus kaebuse läbi-
vaatamisega kirjalikus menetluses. Ühtlasi lisas kostja oma menetlusdokumendile hulgaliselt
tõendeid. Lisaks esindaja esitatud menetlusdokumendile esitas ka kostja ise oma kirjaliku
seisukoha, lisades ka sellele täiendavaid tõendeid, nende hilist esitamist põhjendamata.

Ringkonnakohtu otsuse põhjendused
Tsiviilkolleegium, tutvunud apellatsioonkaebusega ja tsiviilasja materjaliga, leiab, et maakohtu
otsus tuleb tühistada osas, millega SFR-lt mõisteti välja JR kasuks omandi kaotamise eest rahaline
hüvitis 102 153,29 eurot. Tühistatud osas peab ringkonna-kohus võimalikuks teha uue otsuse ning
mõista SFR-lt hageja kasuks välja omandi kaotamise eest hüvitise 34 342,33 eurot.
Menetluskulude jaotuse muutmiseks ei ole ringkonnakohtu hinnangul alust. Apellatsioonkaebus
kuulub rahuldamisele osaliselt. Tulenevalt Riigikohtu lahendist on esimese ja teise astme kohtu
otsused ülejäänud osas jõustunud.

Vastavalt TsMS § 651 lg-le 1 hindab ringkonnakohus maakohtu otsuse seaduslikkust ja
põhjendatust üksnes osas, milles Riigikohus ringkonnakohtu varasema otsuse tühistas ning saatis
uueks läbivaatamiseks ringkonnakohtule. Riigikohtu 17.02.2015 otsusega on maakohtu otsus
käesolevas tsiviilasjas jõustunud osas, millega JR ainuomandisse jäeti sõiduauto Hyundai Santa
Fe ja järelhaagis Variant väärtusega kokku 10 864,98 eurot ning SFR ainuomandisse XXX
kinnisasi väärtusega 333 000 eurot ja OÜ S osa väärtusega 2556,56 eurot, samuti osas, millega
jäeti SFR kanda laenukohustus Nordea Bank Finland Plc ees 120 385 eurot. Seega tuleb


                                                                                              4
ringkonnakohtul hinnata maakohtu otsuse seaduslikkust ja põhjendatust üksnes osas, millega SFR-
lt mõisteti JR kasuks välja omandi kaotamise eest hüvitis 102 153,29 eurot ning jaotati
menetluskulud. Seega on tsiviilasja läbivaadatavas osas vaidluse all eelkõige asjaolu, millistest
vahenditest soetati poolte ühisvara ning kas on alust selle jagamisel kalduda kõrvale poolte
võrdsusest.

Kuna ühisvara jagamise hagi esitati kohtule alates 01.07.2010 kehtiva perekonnaseaduse kehtivuse
ajal, tuleb poolte ühisvara jagada PKS § 210 lg 1 ja § 211 alusel kehtiva seaduse kohaselt, kuid
kooskõlas PKS § 210 lg-s 2 sätestatuga tuleb ühisvara koosseisu kindlaksmääramisel lähtuda vara
omandamise ajal, s.o enne 01.07.2010 kehtinud perekonnaseadusest. Seega saab asjas arvestada
enne 01.07.2010 kehtinud PKS § 19 lg-s 2 sätestatud abikaasade osade võrdsusest kõrvale-
kaldumise aluseid. PKS § 210 lg 2 alusel saab määrata enne 01.07.2010 kehtinud perekonna-
seaduse järgi nii eseme kuulumise ühisvara hulka kui ka arvestada ühisvara jagamisel abikaasade
osade võrdsusest kõrvalekaldumise aluseid, kui ese omandati ja kõrvalekaldumise alus tekkis enne
01.07.2010. Riigikohus on oma praktikas väljendanud seisukohta, et kui abikaasade abielusuhted
lõppesid enne 01.07.2010, saab varasuhte lugeda lõppenuks alates sellest ajast. Praegusel juhul ei
vaielnud pooled selle üle, et nende abielulised suhted lõppesid 01.06.2010.

Ühisvara jagamisel palus kostja PKS § 19 lg 2 p 3 alusel kalduda kõrvale abikaasade osade
võrdsusest, kuna tema väitel osteti kinnisasi XXX ja ehitati maja tema lahusvara arvel, kasutades
selleks ühtlasi ka pangalaenu. Maakohus leidis, et kostja ei ole oma väiteid tõendanud, sest kuigi
kostja on tõendanud, et ta võõrandas 2004.a oma vara ja tehingutest saadud raha laekus tema
pangakontole, ei nähtu, et kostja oleks seda raha kulutanud vaidlusaluse kinnisasja ostmiseks ja
maja ehitamiseks. Tuvastades kinnisasja ostuhinna ja pangalaenu suuruse, järeldas maakohus, et
kuna kostja ei ole tõendanud, et kinnisasi omandati ja maja ehitati tema lahusvara arvel, omandati
kinnisasi poolte abielu ajal pangalaenu ja poolte ühise panuse arvel. Kolleegium leiab, et maakohtu
selline seisukoht on vastuolus kohtule esitatud tõenditega.

Õige on maakohtu seisukoht, et kohaldub enne 01.07.2010 kehtinud perekonnaseadus. Viidatud
PKS § 19 lg 2 sätestab, et kohus võib kalduda kõrvale abikaasade osade võrdsusest mh juhul, üks
abikaasa ei ole mõjuvate põhjusteta osalenud oma sissetuleku või tööga ühisvara omandamisel
(lg 2 p 2) või kui ühisvara on omandatud ühe abikaasa lahusvara arvel (lg 2 p 3). Praegusel juhul
on kostja tuginenud eelkõige väitele, et poolte ühisvara on omandatud kostja lahusvara arvel. Kuna
poolte ühisvara koosseisu ega esemelise jaotuse üle ei ole enam vaidlust (sh laenukohustuse
suuruse ja kostja kanda jäämise osas), siis sellest tulenevalt on käesolevas tsiviilasjas jagamise
objektiks ühisvara koguväärtusega 226 036,54 eurot (10 864,98 + 333 000 + 2556,56 – 120 385).

Otsustamaks, kas SFR-lt JR kasuks omandi kaotamise eest hüvitise 102 153,29 euro
väljamõistmine on põhjendatud, tuleb kolleegium võtta seisukoht selles osas, kas on alust kalduda
ühisvara jagamisel kõrvale abikaasade osade võrdsusest. SFR väidab, et XXX kinnistu soetamine
ja sellele maja ehitamine on toimunud tema lahusvara arvelt. Kostja arvestuse kohaselt, mida ta
kordab ka oma apellatsioonkaebuses, kulutati kinnisasja soetamiseks kokku ca 475 000 eurot,
millest moodustas pangalaen 196 529 eurot ning kostja vara müügist saadud vahendid (s.o
lahusvara) moodustasid 278 302 eurot. Kolleegium on seisukohal, et apellandi väiteid kinnistu
soetamiseks (maatüki ostmiseks ja maja ehitamiseks) kulutatud summade kohta ei saa arvestada
ühisvara jagamisel, sest vara väärtuse määramisel tuleb lähtuda selle turuväärtusest, küll aga saab
seda arvestada poolte panuse hindamisel.
Juba 09.05.2011 vastuses hagile on kostja selgitanud (tl 110-119, I köide), et kogu abikaasade
ühisvara on omandatud kostja abielueelse vara müügist laekunud vahendite, tema abielueelsete
säästude ja sissetulekute arvel ning et hageja panus perekonna ülalpidamisse ja ühisesse tegevusse


                                                                                              5
on olnud minimaalne. Samas dokumendis on kostja kirjeldanud lähemalt, millise vara müügist ja
millistest allikatest on ta saanud vahendeid vara soetamiseks. Kostja, elades eelnevalt Taani
Kuningriigis, omas maja, autot ja kardinate tootmisega tegelevat ettevõtet XXX. Kostja väitel
müüs ta enne Eestisse tulekut kogu oma vara, s.o maja, auto ja väärtpaberid, ning kogutud säästude
eest ostis Tallinnas XXX asuva hoonestamata kinnistu, kuhu ehitas nii eelnevaid sääste kui
pangalaenu kasutades elamu. Sisulisi vastuväiteid eeltoodud käsitlusele ei ole hageja esitanud.

Maakohus on kaevatavas otsuses üksnes üldsõnaliselt möönnud, et kostja ei ole oma väiteid
veenvalt tõendanud ning jätnud rahuldamata kostja taotluse ühisvara jagamisel abikaasade osade
võrdsusest kõrvalekaldumiseks. Kolleegium nõustub apellandiga ja leiab, et abikaasade võrdsuse
printsiibist kõrvalekaldumise osas on maakohus rikkunud oluliselt menetlusnorme, sh tõendite
igakülgse hindamise kohustust (TsMS § 232 lg 1) ja kohtuotsuse põhjendamise kohustust
(TsMS § 442 lg 8). Muuhulgas ei ole maakohus hinnanud kostja poolt maakohtule 18.11.2011
esitatud tõendeid. Lisaks on maakohus jätnud hindamata, kas esineb alus kalduda kõrvale
abikaasade osade võrdsusest vastavalt PKS § 19 lg 2 p-le 2, s.o kui üks abikaasa ei ole mõjuvate
põhjusteta osalenud oma sissetuleku või tööga ühisvara omandamisel. Ringkonnakohtu hinnangul
on võimalik kõrvaldada maakohtu poolne rikkumine apellatsioonimenetluses, mistõttu teeb kohus
ise selles osas uue otsuse. PKS § 19 lg 2 p-des 2 ja 3 nimetatud asjaolude tuvastamiseks hindab
ringkonnakohus maakohtu poolt hindamata tõendeid.

Kolleegiumi hinnangul ei kinnita esitatud tõendid maakohtu seisukohta, et XXX kinnistu on
soetatud pangalaenu ja poolte ühise panuse arvel. Ringkonnakohus on seisukohal, et asjas esitatud
tõenditega kogumis on tõendatud, et XXX kinnistu omandati ja elamu ehitati SFR lahusvara arvel
ja pangalaenu abil.

15.07.2004 sõlmitud laenulepingu kohaselt oli laenu 141 628 euro eesmärgiks XXX elamu
ehitamine (tl 167, I köide). Laenulepingu lisa nr 1 kohaselt suurendati laenusummat 179 975
euroni (tl 170, I köide). Laenulepingu lisa nr 2 kohaselt suurendati laenusummat 196 592 euroni
(tl 172, I köide). Vaidlus puudub selle üle, et kinnistu ostmiseks kasutatigi sihtotstarbelist
pangalaenu 110 535 euro ulatuses, mille SFR kandis kinnistu müüjale VS-le (18.11.2011 tõendite
lisa 5). Pooled vaidlevad selle üle, millisest allikast pärinesid ülejäänud XXX soetamiseks
kasutatud rahalised vahendid. SFR on selgitanud, et kulutused kinnistule olid ca 475 000 eurot,
kuid laenu võeti pangalt vaid 196 592 eurot, kusjuures ülejäänud 278 302 eurot saadi SFR
lahusvara müügist laekunud rahalistest vahenditest ja varasematest säästudest, mida oli kokku
215 988 eurot.

Sisuline vaidlus puudub selle üle, et enne Eestisse elama asumist müüs kostja kogu oma Taanis
asunud vara. Seda tõendavad kostja 18.11.2011 tõendid (lisad 1-5). Nimetatud tõenditest nähtub,
et kostja Taani pangakontole on laekunud tema majas toimunud varguse kindlustushüvitis, maja
müügist saadud tulu, osakute müügist saadud tulu ja auto müügist saadud tulu. Seega oli kostja
pangakontodel kokku 215 988 eurot (18.11.2011 tõendid, lisad 1-5). 26.07.2004 kandis kostja VS
pangakontole 1 729 500 krooni (XXX kinnistu müügihind vastavalt kinnistu ostu-müügilepingule
- tl 206, I köide). Kostja Nordea panga arvelduskonto nr XXXXXXXXXXXX väljavõttelt
perioodil 01.04.2003 - 02.06.2010 nähtub, et kostja tegi pidevalt makseid seoses XXX elamu
ehitusega (18.11.2011 tõendite lisa 6). Kostja on esitanud ka maksete aluseks olevad arved
(18.11.2011 tõendite lisa 6). Lisaks on kostja teinud makseid oma kontolt nr XXXXXXXXX.
Lisas 7 on esitatud sularaha kviitungid. Kolleegium märgib, et lisades 6 ja 7 esitatud tabelid ei ole
eraldi tõendusliku väärtusega, kuid nad kajastavad pangakonto väljavõtetelt nähtuvaid makseid ja
nende aluseks olevaid arveid ning seega abistavad tõendite analüüsi. Hageja ei ole ka vaidlustanud
asjaolu, et viidatud maksed on tehtud seoses XXX maja ehitusega.


                                                                                                6
Hageja väitel ei ole maja ehituseks kasutatud kostja lahusvara, vaid selleks kasutati pangalaenu
86 057 eurot, pooltele kuulunud äriühingust sissetulekuna saadud tulu 136 693 eurot ja hageja
poolt katuse ostuhinnana tasutud 8166 eurot, kokku 230 916 eurot. Hageja on mh esitanud
tõendeid selle kohta, et ta tegutses pooltele kuulunud äriühingus (tl 125-130, II köide). Samas on
ka kostja võtnud vastu S OÜ tellimusi ja olnud kontaktisikuks (18.11.2011 tõendite lisa 10). Kostja
ei vaidlustanud asjaolu, et ka hageja tegeles mõnda aega ettevõtte asjade ajamisega. Samas ei ole
tõendamist leidnud, et äriühingust oleks saadud rahalisi vahendeid ja neid kasutati maja
ehitamiseks hageja väidetud ulatuses. Pealgi, hageja väidetud kuue aasta jooksul (aprillist 2004
kuni 14.06.2010) ettevõtlusest saadud tulu 136 693 eurot, arvestades poolte väidetavat
elustandardit, ei olnud elamiskuludeks kindlasti liigne. Seetõttu ei ole kolleegiumi alust kahelda
selles, et SFR on XXX ehitamisega seotud kulud kandnud suures osas oma lahusvara arvel.

Hageja tugines ka asjaolule, et kui kostja tegeles firma ja kinnistuga seotud rahalise poole
korraldamisega, siis tema osales XXX kinnistu hoonestamisel omapoolse töise panusega
(sh dokumentide vormistamine haldusorganites, igapäevase töö käigu jälgimine ja juhtimine,
suhtlemine, materjalide valimine, ruumikujundus, küttesüsteemi paigalduse korraldamine), sest
kostja ei valda eesti ega vene keelt (hageja 29.10.2015 täiendav seisukoht). Pooltel ei ole vaidlust
selle üle, et hageja panustas oma rahalisi vahendeid summas 8166 eurot XXX hoone katuse
ehituseks (tl 33, II köide). Kolleegiumi hinnangul ei muuda see aga eelnevalt tuvastatud asjaolu,
et enamuses kasutati kinnisvara soetamiseks kostja lahusvaraks olevaid (abielueelse vara müügist
saadud) rahalisi vahendeid. Arvestada tuleb siinkohal ka seda, et JR-l puudus abielu kestel
igasugune töine sissetulek. Seega esineb ringkonnakohtu hinnangul alus kalduda ühisvara
jagamisel kõrvale abikaasade osade võrdsusest vastavalt PKS § 19 lg 2 p-le 3. Seetõttu ei pea
ringkonnakohus vajalikuks kohaldada PKS § 19 lg 2 p 2 ega analüüsida, millisel määral on hageja
osalenud oma sissetuleku või tööga ühisvara omandamisel.

Kostja taotleb apellatsioonkaebuses kalduda ühisvara jagamisel kõrvale abikaasa osade võrdsusest
proportsioonis 80% : 20% tema kasuks. Kolleegiumi hinnangul, arvestades kõiki asjaolusid, on
selline proportsioon igati õiglane. Samas ei pea ringkonnakohus võimalikuks rahuldada kostja
kaebuses sisalduvat taotlust mõista hüvitis tema kasuks välja hagejalt. Kohus saab vara koosseisu
ja maksumuse puhul lähtuda eelnevalt tuvastatud asjaoludest, samuti sellest, mis varaese kelle
ainuomandisse jäi ning vastavalt sellele lahendada hüvitise küsimus. Praegusel juhul on ühisvara
kogumaksumuseks 226 036,54 eurot (10 864,98 + 333 000 + 2556,56 – 120 385), millest hageja
omandisse jäi vara maksumusega 10 864,98 eurot (sõiduauto ja järelhaagis). Eelmärgitud
proportsiooni kohaselt on hageja osa ühisvaras seega 45 207,31 eurot (20% 226 036,54 eurost).
Sellest tulenevalt on hagejal õigus saada omandi kaotuse eest kostjalt hüvitist 34 342,33 eurot
(45 207,31 – 10864,98).

Kolleegiumi hinnangul ei ole alust muuta maakohtu määratud menetluskulude jaotust. Kostja ei
ole esitanud väiteid, mis annaksid alust TsMS § 164 lg 2 alusel järeldada, et menetluskulude jaotus
oleks kostja suhtes ebaõiglane. Seega on põhjendatud jagada menetluskulud vastavalt TsMS § 164
lg-le 1, mille kohaselt hagilises abieluasjas ja põlvnemisasjas kannab kumbki pool oma
menetluskulud ise. Arvestades, et apellatsioonkaebus rahuldatakse osaliselt, jätab ringkonnakohus
ka apellatsioonimenetluse kulud TsMS § 164 lg 1 kohaselt poolte endi kanda.

Tõendite esitamise taotluste lahendamine
Kolleegium keeldub vastu võtmast hageja 29.10.2015 ja 25.01.2016 menetlusdokumentidele ning
kostja 02.11.2015 ja 18.02.2016 menetlusdokumentidele lisatud tõendeid. Seadusest tulenevalt on
apellatsioonimenetluses võimalik vastu võtta uusi tõendeid vaid siis, kui esimese astme kohus on


                                                                                               7
nende vastuvõtmisest alusetult keeldunud või oli muul põhjusel tõendite esitamine takistatud.
Ringkonnakohus tuvastab esimese astme kohtu otsuses tuvastamata asjaolusid ja hindab kohtu-
otsuses hindamata tõendeid üksnes piiratud juhtudel (TsMS § 652 lg 3). Igal juhul tuleb uue tõendi
lubatavust poolel põhjendada, vastasel juhul jätab kohus tõendi tähelepanuta (TsMS § 652 lg 4).
Praegusel juhul ei ole kumbki taotluse esitaja põhjendanud neid asjaolusid, mis võimaldaksid
taotlusi rahuldada (osa tõendeid on juba toimikus olemas). Pealegi võtab kohus vastu vaid selliseid
tõendeid, millel on vaidlusaluste asjaolude suhtes sisulist tõenduslikku tähendust. Poolte vaidluse
ese on praeguseks taandunud eelkõige sellele, millistest vahenditest abikaasade ühisvara antud
juhul soetati. Seda asjaolu esitatud tõendid ei tõenda, seega ei ole tegemist TsMS § 238 mõttes
asjakohaste tõenditega.

Nii ei tõenda hageja esitatud äriühingu pangakonto väljavõte seda, et selles märgitud laekumised
tõendaksid tulu saamist ja selle kasutamist ühisvara soetamisel (maja ehitamiseks). Pealegi on
tegemist uue väitega (asjaoluga), mida eelnevas menetluses ei ole arutatud ning mida seetõttu ei
saa apellatsioonimenetluses arvestada (TsMS § 652 lg 3). Kostja on hageja uuele väitele ja tõendile
vastu vaielnud ning esitanud omapoolsed tõendid (pangakonto väljavõtted), kinnitamaks tema
vastuväidet, et tegemist ei ole äriühingust saadud tuluga, vaid rahaga, millega täideti kostja
pangakonto kaudu äriühingu kohustusi (hageja esitatud väljavõte kajastab vaid laekumisi, makseid
tarnijatele see ei kajasta). Kolleegiumi hinnangul ei võimaldaks need tõendid ka järeldada, milleks
raha kasutati.

Kostja isiklikule taotluse lisatud tõendid tuleb tagastada, elektrooniliselt esitatud tõendeid ei
tagastata.



 /allkirjastatud digitaalselt/     /allkirjastatud digitaalselt/      /allkirjastatud digitaalselt/

            Ü. Jänes                        M. Klaar                         I. Parrest




                                                                                                8

                        KOHTUMÄÄRUS
Kohus                                        Tartu Ringkonnakohus
Kohtukoosseis                                Maili Lokk, Agu Timmi, Madis Ernits
Määruse tegemise aeg ja koht                 22.04.2016, Tartu
Haldusasja number                            3-15-1680
Haldusasi                                    Ander Sagadi kaebus Tallinna Vangla vastu
                                             mittevaralise kahju 30 000 euro hüvitamise
                                             nõudes
Menetluse alus ringkonnakohtus               Tartu Halduskohtu 20.01.2016. a määrus
Menetlusosalised                             Määruskaebuse esitaja Ander Sagadi
                                             Esindaja v.-adv. Janek Valdma
                                             Vastustaja Tallinna Vangla

RESOLUTSIOON
1.   Võtta haldusasja materjalide juurde Viru Maakohtu 04.06.2015. a kiri nr 2153871.
Lugeda kaebus tähtaegselt esitatuks.
3.   Rahuldada määruskaebus, tühistada Tartu Halduskohtu 20.01.2016. a määrus ja
     saata asi menetluse jätkamiseks tagasi Tartu Halduskohtule.

EDASIKAEBAMISE KORD
Määruse peale võib esitada Riigikohtule määruskaebuse 15 päeva jooksul määruse saamisest
arvates.

ASJAOLUD JA MENETLUSE KÄIK

1. Määruskaebuse esitaja esitas 19.02.2015 Tallinna Vanglale kahju hüvitamise taotluse
(tl 22-22p) seoses ebapiisava põrandapinna tagamisega Tallinna Vanglas ajavahemikul
28.09.2010–06.03.2012. Tallinna Vangla registreeris taotluse 25.02.2015.

2. Määruskaebuse esitaja esitas 30.04.2015 Tallinna Vanglale teabenõude (tl 89), milles
juhtis vangla tähelepanu asjaolule, et esitas 19.02.2015 Tallinna Vanglale kahjunõude, kuid
seisuga 30.04.2015 ei ole vanglalt vastust saanud.

3. Määruskaebuse esitaja esitas 02.07.2015 Tartu Halduskohtule kaebuse (tl 2-3) Tallinna
Vangla vastu mittevaralise kahju 30 000 euro hüvitamiseks. Kaebuse kohaselt viibis
määruskaebuse esitaja Tallinna Vanglas ajavahemikul 28.09.2010–06.03.2012 ülerahvastatud
kambris koos kuue kinnipeetavaga. Määruskaebuse esitaja palus mõista Tallinna Vanglalt
välja kahju hüvitamiseks 30 000 eurot.

4. Tallinna Vangla esitas 02.12.2015 halduskohtule täiendavad seisukohad (tl 87-88), mille
kohaselt on määruskaebuse esitaja esitanud hüvitamiskaebuse halduskohtule olulise tähtaja
rikkumisega ning halduskohus võttis kaebuse ebaõigesti menetlusse. Tallinna Vangla leidis, et
kaebus tuleb jätta läbi vaatamata või alternatiivse nõudena rahuldamata.

5. Tartu Halduskohus uuendas 04.12.2015. a määrusega (tl 91-92) asja arutamise ning
kohustas määruskaebuse esitajat esitama tähtaja ennistamise taotluse hiljemalt 17.12.2015.

6. Määruskaebuse esitaja esitas 17.12.2015 kohtule taotluse (tl 95-96) kaebuse esitamise
tähtaja ennistamiseks. Määruskaebuse esitaja hinnangul tegutses ta enda õiguste kaitsel
asjakohase hoolsusega ning tegi enda poolt kõik võimaliku saavutamaks õiguste kaitse kiiret
ja asjakohast menetlust. Viru Maakohus määras 19.05.2015. a määrusega (tl 8-9)
määruskaebuse esitajale riigi õigusabi, millest määruskaebuse esitaja võis teada saada 25.–
26.05.2015. Määruskaebuse esitaja esindaja sai määruskaebuse esitaja seletused ja asja
materjalid kätte 09.06.2015 ja esitas kaebuse kohtule 02.07.2015.

7. Vastustaja leidis 03.01.2016. a seisukohas (tl 107-108) kaebuse esitamise tähtaja
ennistamise taotlusele, et määruskaebuse esitaja ei ole esitanud mõjuvaid põhjendusi, mis
tingiksid kaebuse esitamise tähtaja ennistamise. Määruskaebuse esitajale on teada
kaebetähtajad, samuti oli määruskaebuse esitajal õigusteadmisi omav esindaja, kes oli teadlik
halduskohtule kaebuse esitamise tähtaegadest. Kaebus halduskohtule on esitatud tähtaja
ületamisega ning puuduvad alused kaebetähtaja ennistamiseks.

8. Tartu Halduskohus jättis 20.01.2016. a määrusega (tl 109-111) määruskaebuse esitaja
taotluse kaebetähtaja ennistamiseks rahuldamata ja lõpetas menetluse haldusasjas nr 3151680.

MENETLUSOSALISTE SEISUKOHAD RINGKONNAKOHTUS

9. Määruskaebuse esitaja esitas 03.02.2016 halduskohtu 20.01.2016. a määrusele
määruskaebuse (tl 114115p), milles palub tühistada määruse asjas menetluse lõpetamise
kohta ning jätkata asja menetlemist. Alternatiivselt palub määruskaebuse esitaja tühistada
määruse asjas kaebetähtaja ennistamata jätmise kohta ning menetluse lõpetamise kohta,
ennistada kaebetähtaeg ning jätkata asja menetlemist.
Määruskaebuse esitaja ei nõustu nimetatud kohtumäärusega, kuna ei ole kaebetähtaega
ületanud ning on Viru Maakohtule esitanud kahju hüvitamise kaebuse tähtaegselt. Juhul, kui
kohus siiski leiab, et määruskaebuse esitaja on kaebetähtaja ületanud, siis tuleb kaebetähtaeg
ennistada seetõttu, et määruskaebuse esitaja on oma õiguste kaitsel tegutsenud asjakohase
hoolsusega. Kõik asja menetluse eelduseks olevad toimingud tegi määruskaebuse esitaja
seadusega ettenähtud 30 päeva jooksul alates asjaoludest teada saamisest. Viivitused ei ole
olnud sõltuvuses määruskaebuse esitaja tahtest.

10. Vastustaja leiab 02.03.2016 esitatud seisukohas (tl 129), et määruskaebus tuleb jätta
rahuldamata ja Tartu Halduskohtu 20.01.2016. a määrus muutmata.

RINGKONNAKOHTU PÕHJENDUSED

11. Ringkonnakohus leiab, et määruskaebuse esitaja hüvitamiskaebus (esitatud 20.05.2015
Viru Maakohtule ja maakohtus registreeritud 25.05.2015) tuleb lugeda tähtaegselt esitatuks.
Sellepärast rahuldab ringkonnakohus määruskaebuse, tühistab halduskohtu 20.01.2016. a
määruse ja saadab asja tagasi halduskohtule menetluse jätkamiseks.

12. Tallinna Vangla registreeris määruskaebuse esitaja kahju hüvitamise taotluse 25.02.2015.
Tulenevalt RVastS § 18 lg-st 1 pidi Tallinna Vangla määruskaebuse esitaja taotluse lahendama

2                                             2
hiljemalt 27.04.2015 (25.04.2015 oli laupäev). Tallinna Vangla seda tähtaegselt ei teinud ja ei
ole asja materjalidest nähtuvalt senini ise määruskaebuse esitaja kahju hüvitamise taotlust
lahendanud. RVastS § 18 lg 2 järgi tekkis määruskaebuse esitajal seega õigus pöörduda
hüvitamiskaebusega kohtu poole 30 päeva jooksul taotluse tähtaegselt lahendamata jätmisest
s.o hiljemalt 27.05.2015. Otse Tartu Halduskohtusse esitatud hüvitamiskaebus kannab aga
kuupäeva 02.07.2015 (tl 1-3), mis tekitaski küsimuse kaebuse tähtaegsusest. Kui lähtuda
üksnes 02.07.2015 esitatud kaebusest, siis on tegemist kaebetähtaega ületades esitatud
kaebusega, kuid käesolevas asjas tuleb arvesse võtta ka seda, et määruskaebuse esitaja esitas
juba 20.05.2015 avalduse, mille Viru Maakohtus registreeri 25.05.2015 ja mille kohaselt on
määruskaebuse esitaja teinud menetlustoiminguid, mille vajalikkusele viitas Harju Maakohus
09.04.2015. a määruses nr 215-3871. Määruskaebuse esitaja oli esitanud Tallinna Vanglale
kahju hüvitamise taotluse, millele vangla tähtaegselt ei vastanud. Samas esitas ta ise mõistliku
aja jooksul Harju Maakohtule ka riigi õigusabi taotluse kaebuse koostamiseks halduskohtule.
Lisaks märkis määruskaebuse esitaja, et kuna ta ei olnud ka 03.05.2015 seisuga Tallinna
Vangla kahju hüvitamise nõudele vastust saanud, esitas ta Tallinna Vanglale sellekohase
teabenõude, millele ta avalduse esitamise hetkel veel vastust saanud ei olnud. Määruskaebuse
esitaja palus avalduses algatada menetlus Tallinna Vangla suhtes kahju hüvitamise nõudes.

13. Seega on määruskaebuse esitaja poolt 20.05.2015 Viru Maakohtule esitatud avalduse näol
tegemist puudustega esitatud kahju hüvitamise kaebusega, mis esitati selle lahendamise
pädevust mitteomavale kohtule ehk maakohtule. Riigikohtu erikogu 28.03.2016. a otsusest
asjas nr 321-178-15 tuleneb, et maakohus peab olukorras, kus kaebusega pöördutakse vale
kohtu poole, kaebajale selgitama, et tal tuleb kaebusega pöörduda halduskohtusse ning sellises
olukorras tuleb kaebus lugeda esitatuks, sest isik on vastava tahtega kohtu poole pöördunud.
Käesoleval juhul on Viru Maakohtule esitatud puudustega kaebus ka HKMS-i ning RVastS
§ 18 lg 2 mõttes tähtaegne, sest see on kohtule esitatud enne 27.05.2015.

14. HKMS § 40 lg 2 sätestab, et kirjaliku kaebuse võib toimetada ükskõik millisesse Eesti
haldus- või maakohtu kohtumajja; kohus edastab kaebuse koos lisadega viivitamata kohtule,
kellele asi allub. HKMS § 68 lg 3 sätestab, et avalduse esitamisel kohtusse, kelle pädevuses ei
ole selle läbivaatamine, või kohtualluvuselt ebaõigesse kohtusse saadetakse avaldus edasi
õigele kohtule; menetlustoimingu tegemiseks ettenähtud tähtaeg loetakse sel juhul järgituks,
kui dokument jõudis ebaõigesse kohtusse õigel ajal. Tsiviilkohtumenetluse seadustiku (TsMS)
§ 65 mainib sõnastuselt erinevalt HKMS § 40 lg-st 2 ja § 68 lg-st 3 küll üksnes ebaõiget
kohtualluvust ja kohtuastet, kuid maakohus on ringkonnakohtu arvates kohustatud TsMS § 65
tõlgendamisel võtma arvesse ka HKMS § 40 lg-t 2 ja § 68 lg-t 3 ning põhiseaduse § 15 lg-t 1.
Kuna halduskohus on HKMS § 40 lg-ga 2 ja § 68 lg-ga 3 seotud, siis ei saa ka maakohus
isikute tõhusa õiguskaitse põhimõttest tulenevalt jätta neid norme tähelepanuta. Maakohus
jättis aga avalduse, mis oma sisult on puudustega hüvitamiskaebus, halduskohtule edastamata
ja vastas määruskaebuse esitajale 04.06.2015. a kirjaga nr 2153871, et kohus jätab esitatud
avalduse ja kaebuse kahjuhüvitamise saamiseks Tallinna Vanglalt tähelepanuta, sest kohus
andis määruskaebuse esitajale 19.05.2015. a määrusega riigi õigusabi ja see on lõpplahend
riigi õigusabi määramise osas.

15. Halduskohus jättis 20.01.2016. a määrusega taotluse kaebetähtaja ennistamiseks
rahuldamata ja lõpetas menetluse. Selleks, et ennistada kaebetähtaeg, peab olema
kaebetähtaeg mööda lastud. Eelnevast lähtuvalt saab öelda, et määruskaebuse esitaja on
kaebetähtajast kinni pidanud, esitades Viru Vanglas 19.02.2015 (registreeritud Tallinna
Vanglas 25.02.2015) kahju hüvitamise taotluse Tallinna Vanglale ja 30 päeva jooksul selle
tähtaegselt lahendamata jätmisest avalduse ehk hüvitamiskaebuse Viru Maakohtule.
Hilisemat, 02.07.2015 halduskohtusse jõudnud ja määruskaebuse esitaja määratud õigusabi

3                                              3
osutaja poolt koostatud menetlusdokumenti tuleb käsitada 25.05.2015. a puudustega kaebuse
täiendusena. Eeltoodut arvestades leiab ringkonnakohus, et 25.05.2015 Viru Maakohtus
registreeritud avaldus tuleb lugeda tähtaegselt esitatud, kuid puudustega hüvitamiskaebuseks
ja määruskaebuse esitaja esindaja 02.07.2015 esitatud kaebust selle täienduseks.
Ringkonnakohus tühistab seetõttu HKMS § 210 lg 3 alusel halduskohtu 20.01.2016. a
määruse ja saadab asja menetluse jätkamiseks tagasi halduskohtule.

16. Kuna käesolev määrus tugineb ka Viru Maakohtu 04.06.2015. a kirjale nr 2-15-3871,
võtab ringkonnakohus nimetatud dokumendi käesoleva haldusasja materjalide juurde.

17. Ringkonnakohus märgib täiendavalt, et nii kaebus kahju hüvitamiseks kui ka
hüvitamistaotlus Tallinna Vanglale on esitatud ajavahemiku 28.09.2010–06.03.2012 eest.
RVastS § 17 lg 3 sätestab, et kahju hüvitamise taotlus või kaebus tuleb esitada kolme aasta
jooksul, arvates päevast, millal kannatanu kahjust ja selle põhjustanud isikust teada sai või
pidi teada saama, sõltumata teada saamisest aga 10 aasta jooksul kahju tekitamisest või selle
põhjustanud sündmusest arvates. Riigikohus on selgitanud, et RVastS § 17 lg 3 ei seo
kahjunõude esitamise tähtaega sellega, milline oli väidetavalt kahju tekitanud tegevuse
iseloom – kas tegemist oli ühekordse, korduva või jätkuva toiminguga. Nõude esitamise
tähtaja kulgemise algus on määratletud päevaga, mil kannatanu sai kahjust ja selle
põhjustanud isikust teada. Sealjuures pole oluline, et kannatanu teaks kõiki kahju tekitamise
või kahjuga seonduvaid asjaolusid. Määrav on, et kannatanul oleksid teada kahjunõuet
õigustavad asjaolud sellisel määral, et koostada piisava edulootusega kaebus. Kui isikut
hoitakse pikaajaliselt kinnipidamiskohas väidetavalt ebainimlikes tingimustes, võib eeldada,
et ta adub tingimuste inimväärikust rikkuvat iseloomu mõistliku aja jooksul, sõltumata
kahjustava tegevuse jätkumisest. Kui mittevaralise kahju nõude aluseks olevad asjaolud on
isikule teada, ei takista miski piisava edulootusega kahjunõude koostamist, sest kahju
põhjustanud isikus kaebajal kahtlust olla ei saanud (RKHKm 15.06.2015, 3-3-1-20-15, p-d 11,
12 ja 15). Seega tuleb halduskohtul kaebuse menetlemisse võtmisel lahendada küsimus ka
sellest, kas vanglale esitatud kahjunõue on tervikuna esitatud RVastS § 17 lg 3 nõudeid
järgides või mitte, s.o kas kogu perioodi osas on kohustuslik kohtueelne menetlus läbitud või
ei (vt ka Tallinna Vangla vastus kaebusele, tl 35-36, 40p).

18. Vastavalt HKMS § 124 lg-le 3 võib määruse peale esitada määruskaebuse Riigikohtule.
HKMS § 235 lg 3 kohaselt tuleb määruskaebus esitada Riigikohtule 15 päeva jooksul
määruse määruskaebuse esitajale kättetoimetamisest arvates.




    /allkirjastatud digitaalselt/   /allkirjastatud digitaalselt/   /allkirjastatud digitaalselt/
             Maili Lokk                     Agu Timmi                       Madis Ernits




4                                                  4

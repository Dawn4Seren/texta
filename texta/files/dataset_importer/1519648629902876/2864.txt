                              KOHTUMÄÄRUS

Kohus                                      Tartu Ringkonnakohus
Määruse tegemise aeg ja koht               14. november 2016 Tartu (kirjalik menetlus)
Väärteoasja number                         4-16-6867 (2330,16,003448)
Kohtukoosseis                              Mati Kartau
Väärteoasi                                 Konstantin Zehhov LS § 227 lg 4 järgi
Vaidlustatud kohtulahend                   Viru Maakohtu (Narva kohtumaja) 24. oktoobri 2016
                                           määrus kohtuvälise menetleja otsusele nr 2330,16,003448
                                           esitatud kaebuse läbi vaatamata jätmise kohta
Kaebuse esitaja ja kaebuse liik            Menetlusalune isik Konstantin Zehhov, määruskaebus


RESOLUTSIOON
1. Tühistada Viru Maakohtu 24. oktoobri 2016 määrus täies ulatuses ja saata
Konstantin Zehhovi kaebus Viru Maakohtu Narva kohtumajale menetluse jätkamiseks
samas kohtukoosseisus.

2. Määruskaebus rahuldada.

Edasikaebamise kord                        Määrus on VTMS §                    198     kohaselt     lõplik    ja
                                           edasikaebamisele ei kuulu.

Asjaolud
1. Konstantin Zehhov esitas 20.09.2016 Viru Maakohtule kaebuse PPA Ida Prefektuuri Narva politseijaoskonna
ennetus- ja menetlustalituse menetlusteenistuse vanemväärteomenetleja Irina Reino 02.09.2016 otsuse nr
2330,16,003448 peale.
Nimetatud otsusega karistati K. Zehhovit LS § 227 lg 4 järgi rahatrahviga 20 trahviühikut, s.o 80 eurot ja LS §
227 lg 5 p 3 alusel lisakaristusena juhtimisõiguse äravõtmisega 6 kuuks.

2. Kaebuses K. Zehhov vaidlustas ainult lisakaristust, märkides, et juhilubade äravõtmine jätab ta tööst ilma.
Samuti on tal juhilube vaja oma haige ema ravile viimise pidevaks transpordiks. Ta palub arvestada
kergendavaid asjaolusid ja varasemate trahvide täielikku tasumist.

3. Maakohtu 23.09.2016 määrusega jäeti K. Zehhovi kaebus käiguta.
Maakohus leidis, et kaebuses esinevad puudused VTMS § 115 lg 1 p 9 ning lg 3 p 1 ja 2 mõttes, st kaebuses pole
märgitud isikuid, kelle istungile kutsumist taotletakse, ja tõendeid, mida taotletakse uurida; pole märgitud, kas
kaebaja soovib kohtuistungist osa võtta ja kas ta soovib istungile kaitsjat.
Puuduste kõrvaldamiseks anti aega 15 päeva alates määruse kättesaamisest.
K. Zehhov sai määruse kätte 04.10.2016.

4. Maakohtu 24.10.2016 määrusega jäeti K. Zehhovi kaebus läbi vaatamata.
Maakohus märkis, et puudused jäeti tähtajaks kõrvaldamata. Maakohtusse saabus küll 17.10.2016 K. Zehhovi
kaebus, kuid see oli täpselt sama mis esialgne kaebus ja puudusi ei kõrvaldatud.

Määruskaebus

5. K. Zehhov esitas määruskaebuse, milles palub tühistada Viru Maakohtu 24.10.2016
määruse ja saata kaebus maakohtule uueks läbivaatamiseks.

6. Määruskaebuse kohaselt maakohus lähenes formaalselt esitatud kaebuse vormistamise
nõuetele ja jättes kaebuse läbi vaatamata, piiras sellega kaebaja põhiseaduslikku õigust saada
riigilt kaitset.

7. Kaebaja leiab, et tema kaebusest oli üheselt aru saada, kes on kaebaja ja millise otsuse
peale ta kaebab ning taotluse sisu ja selle põhjendused.

Seetõttu peab ta põhjendamatuks kohtu nõuet, et tuleb näidata isikud, kelle istungile kutsumist
taotletakse, ja tõendid, mida taotletakse uurida. Kaebajal ei olnud selliseid taotlusi ja seetõttu
neid küsimusi kaebuses ei käsitlenud. Kaebaja märgib, et VTMS § 123 lg 2 kohustab
maakohut arutama väärteoasja täies ulatuses, sõltumata esitatud kaebuse piiridest, kontrollides
kohtuvälise menetleja otsuse tegemise aluseks olnud faktilisi ja õiguslikke asjaolusid.

Samuti peab ta põhjendamatuks kohtu nõuet, et tuleb näidata, kas kaebaja soovib
kohtuistungist osa võtta ja kas ta soovib istungile kaitsjat.
Kaebaja märgib, et VTMS § 126 lg 1 kohaselt kaebaja osavõtt kohtulikust arutamisest on
kohustuslik, kui kohus seda vajalikuks peab. Kaitsja osavõttu reguleerib aga VTMS § 19 lg 3.
Veel märgib ta, et kaebaja kohustused sätestab VTMS § 19 lg 4, ülejäänud on aga tema
õigused.


Ringkonnakohtu poolt tuvastatud asjaolud ja järeldused

8. Ringkonnakohus leiab, et Viru Maakohtu 24.10.2016 määrus tuleb tühistada ja K. Zehhovi
kaebus tuleb saata Viru Maakohtu Narva kohtumajale samas kohtukoosseisus menetluse
jätkamiseks, lähtudes VTMS 12. peatüki sätetest. Määruskaebus kuulub rahuldamisele.

9. Ringkonnakohus märgib, et formaalselt on maakohus õigesti lähtunud VTMS §-s 115 lg 1 p 9 ning lg 3 p 1 ja 2
sätestatust, kuid alati ei saa lähtuda ainult kaebuse vormistamise nõuete rangest kinnipidamisest, kui tegelikult
kaebuse sisu on üheselt arusaadav. Ringkonnakohus leiab, et kaebaja vastuväited on asjakohased (vt p 7).
Ringkonnakohus leiab, et maakohus pidanuks eelkõige lähtuma kaebuse sisust, kus vaidlustati ainult
juhtimisõiguse äravõtmist. Sellise taotluse korral tavaliselt ei ole alust isikuid istungile kutsuda või tõendeid
uurida, sest tegemist pole süü tuvastamiseks vajalike tõendite uurimisega, vaid mõistetud karistuse
vaidlustamisega. Samal põhjusel ei ole ka vaja ületähtsustada küsimust, kas kaebaja soovib ise või koos kaitsjaga
istungil osaleda. Kui maakohus pidas vajalikuks kaebusest tulenevalt kaebaja osavõttu istungist, siis seda
reguleerib VTMS § 126 lg 1. Õigust kaitsjale reguleerib aga VTMS § 19 lg 1 p 2 ja selle õiguse realiseerimine on
menetlusaluse isiku otsustada. Kaitsja kohustuslikku osavõttu aga reguleerib VTMS § 19 lg 3.
10. Ringkonnakohus leiab eeltoodu alusel, et kaebus tuleb saata maakohtule menetluse
jätkamiseks (vt p 8).
/allkiri/
Mati Kartau
Kohtunik




2                                                      2

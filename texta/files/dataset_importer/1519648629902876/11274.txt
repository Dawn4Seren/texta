                      KOHTUMÄÄRUS
 Kohus                               Tallinna Ringkonnakohus, tsiviilkolleegium

 Kohtukoosseis                       Eesistuja Imbi Sidok-Toomsalu, liikmed Ele Liiv ja
                                     Indrek Parrest

 Määruse tegemise aeg ja koht        01.07.2016, Tallinn

 Tsiviilasja number                  2-15-18554

 Tsiviilasi                          Newcapital     OÜ    avaldus         TM     pankroti
                                     väljakuulutamiseks ja TM            avaldus võlgade
                                     ümberkujundamiseks

 Vaidlustatud kohtulahend            Harju    Maakohtu     11.03.2016   määrus   pankroti
                                     väljakuulutamiseks ja võlgadest vabastamise avalduse
                                     menetlusse võtmisest keeldumiseks

 Kaebuse esitaja ja kaebuse liik     TM määruskaebus

 Menetlusosalised ja nende           Võlausaldaja Newcapital OÜ (registrikood 11431223),
 esindajad                           juhatuse liikmed MM ja TN

                                     Võlgnik TM (isikukood XXXXXXXXXXX), lepinguline
                                     esindaja v/adv Oksana Sobko

                                     Pankrotihaldur Jüri Truuts

 Menetluse liik                      Kirjalik menetlus

RESOLUTSIOON:
  1. Harju Maakohtu 11.03.2016 määrus jätta muutmata.
  2. Määruskaebus jätta rahuldamata.
  3. Määruskaebuse menetlusega seotud kulud jätta kaebuse esitaja kanda.
     Kindlaksmääratavad kulud vastustajal puuduvad.
  4. Määruse peale võib kassatsiooni korras edasi kaevata, esitades kaebuse vahetult
     Riigikohtule 15 päeva jooksul määruse ärakirja kassaatorile kättetoimetamisest.

Selgitused
Vastavalt tsiviilkohtumenetluse seadustiku (TsMS) § 187 lõikele 6 juhul, kui määruskaebuse
esitaja taotleb menetlusabi, peab ta seaduses sätestatud tähtaja järgimiseks tegema tähtaja
kestel ka menetlustoimingu, mille tegemiseks ta menetlusabi taotleb, eelkõige esitama
                                                                                            2

kaebuse. Kaebuse põhjendamiseks või kaebuses esineva sellise puuduse kõrvaldamiseks, mis
on seotud menetlusabi taotlemisega, annab kohus mõistliku tähtaja pärast menetlusabi
andmise taotluse lahendamist, kui nimetatud taotlus ei olnud esitatud põhjendamatult või
tähtaja pikendamise eesmärgil. See ei välista menetlustähtaja ennistamist.

Asjaolud
   1. 09.12.2015 esitas võlausaldaja Newcapital OÜ maakohtule avalduse TM-le ajutise
       halduri nimetamiseks ja füüsilise isiku pankroti väljakuulutamiseks. Pankrotiavalduse
       kohaselt on võlausaldaja nõude aluseks Harju Maakohtu 28.03.2014 otsusest tulenev
       võlgnevus 20 000 eurot (tsiviilasi nr 2-13-44133). 14.07.2015 edastas võlausaldaja
       võlgnikule pankrotihoiatuse. Ka peale pankrotihoiatuse saamist ei ole võlgnik
       kohustust võlausaldaja ees täitnud. Võlgnik on püsivalt maksejõuetu, sest ta ei suuda
       rahuldada võlausaldaja nõuet ja see suutmatus ei ole võlgniku majanduslikust
       olukorrast tulenevalt ajutine.

   2. 29.01.2016 määrusega nimetas kohus võlgniku ajutiseks halduriks Jüri Truutsi.

   3. Võlgnik vaidles avaldusele vastu ja leidis, et avaldus tuleks jätta läbi vaatamata.
      Pankrotiavaldusest ja sellele lisatud volikirjast nähtuvalt on võlausaldaja esindajaks
      Üheksavägine OÜ seaduslik esindaja TN, kes ka avalduse allkirjastas. TsMS § 218 ei
      võimalda juriidilisel isikul olla tsiviilmenetluses lepinguliseks esindajaks ja
      pankrotiavalduse menetlusse võtmiseks tulnuks pankrotiseaduse (PankrS) § 14 lõike 1
      punkti 3 ja TsMS § 371 alusel keelduda. Alustatud menetlus tuleb TsMS § 423 alusel
      jätta läbi vaatamata. Lisaks leidis võlgnik, et ei ole maksejõuetu ning võlausaldaja
      nõue on põhjendamatu. Tsiviilasjas nr 2-13-44133 tehtud otsus ei olnud
      pankrotihoiatuse tegemise ajal jõustunud ja tegemist ei olnud PankrS § 10 lõike 2
      punkti 1 tähenduses pankrotihoiatusega. Võlgnik ei ole ka oma vara peitnud.

   4. 25.02.2016 esitas võlgnik võlgade ümberkujundamise avalduse.

Esimese astme kohtu määrus
   5. Harju Maakohus tegi 11.03.2016 määruse, millega mh: 1) keeldus võlgniku võlgade
      ümberkujundamise avalduse menetlusse võtmisest; 2) rahuldas võlausaldaja avalduse
      võlgniku pankroti väljakuulutamiseks; 3) kuulutas välja võlgniku pankroti.

   6. Võlgade ümberkujundamise avalduse menetlusse võtmisest tuleb keelduda. Kohus
      viitas võlgade ümberkujundamise ja võlakaitse seaduse (VÕVS) §-le 1, § 17 lõike 1
      punktile 4 ja § 12 lõike 1 punktile 3. Võlgnik avaldusele tuludeklaratsioone ei lisanud,
      võlgniku hinnangul asendab neid Maksu- ja Tolliameti tõend selle kohta, et võlgnik on
      saanud perioodil 01.02.2015–31.01.2016 T OÜ-lt tulu brutosummas 18 659.54 eurot.
      Nimetatud tõend ei ole samastatav tuludeklaratsiooniga. Kohus viitas VÕVS § 17
      lõike 2 punktile 3, leides, et võlgniku märgitud igakuine netosissetulek 1000 eurot ei
      vasta tegelikkusele. Võlgnik on kohtule esitanud enda arvelduskonto väljavõtte, millelt
      nähtub, et 2015.a oktoobris olid võlgniku väljaminekud 1993.31 eurot (t lk 43).
      Võlgniku selgitusel on tal võimalik rohkem kulutada seetõttu, et on olemas säästud,
      mida võlgnik hoiab sularahas. Kuivõrd avalduse lisad ei vasta VÕVS § 17 lõike 1
      punkti 4 nõuetele, võlgnik on esitanud kohtule tahtlikult ebaõigeid andmeid oma vara
      kohta, tuleb avalduse menetlusse võtmisest keelduda. Kohtute infosüsteemist nähtub,
      et ka tsiviilasjas nr 2-14-54823 on TM esitanud kohtule ebaõigeid andmeid.
      29.09.2014 määruse punkti 11 kohaselt on TM esitanud kohtule eksitavaid ja
                                                                                            3

   ebatõeseid andmeid tekitades näiliku nõude sooviga kahjustada teiste võlausaldajate
   huve LM võlgade ümberkujundamise menetluses. VÕVS § 17 lõike 2 punkti 7
   kohaselt võib kohus sel juhul jätta avalduse menetlusse võtmata. Lisaks märkis kohus,
   et võlgnik on põhjendamatult lisanud ümberkujundatavate nõuete nimekirja
   laenulepingust tuleneva kohustuse VK ees. Laenulepingu punkti 2.2 järgi on
   laenusumma tagastamise tähtaeg 01.06.2016. Eeltoodust tuleneb, et kohustus ei ole
   muutunud sissenõutavaks ning seda ei saa ümber kujundada vastavalt VÕVS § 2
   lõikele 3.

7. Kohus viitas PankrS § 1 lõikele 2 leides, et kogutud ja kohtuistungil uuritud tõenditega
   on kindlaks tehtud, et võlgniku maksejõuetus ei ole ajutine ja põhjendatud on välja
   kuulutada võlgniku pankrot. Kohus viitas ka PankrS § 31 lõikele 1. Võlausaldaja
   nõude aluseks on Harju Maakohtu 28.03.2014 otsusest tulenev võlgnevus 20 000 eurot
   (tsiviilasi nr 2-13-44133).

8. Kohus viitas PankrS § 10 lõike 2 punktile 1. Võlausaldaja esitas 14.07.2015
   võlgnikule pankrotihoiatuse. Võlgnik kohustust võlausaldaja ees ei täitnud. Võlgniku
   vastuväite kohaselt ei olnud kohtuotsus tsiviilasjas nr 2-13-44133 pankrotihoiatuse
   esitamise ajaks jõustunud, mistõttu ei vasta pankrotihoiatus Pankrs § 10 lõike 2 punkti
   1 nõuetele. Kohtu hinnangul ei ole pankrotihoiatuse esitamise vältimatuks eelduseks
   jõustunud kohtuotsus. Võlaõigusseaduse (VÕS) § 3 kohaselt võib võlasuhe tekkida
   lepingust, kahju õigusvastasest tekitamisest, alusetust rikastumisest, käsundita
   asjaajamisest, tasu avalikust lubamisest, muust seadusest tulenevast alusest.

9. Kohus viitas PankrS § 10 lõigetele 4 ja 5. Kohus leidis, et võlausaldaja on põhistanud
   võlgniku maksejõuetuse ning tõendanud nõude olemasolu. Võlausaldaja on esitanud
   nõude tõendamiseks 26.08.2015 jõustunud kohtuotsuse tsiviilasjas nr 2-13-44133.
   Kohus nõustus võlausaldajaga, et võlgnik on asunud oma vara peitma ning võlgniku
   maksejõuetus on põhistatud ka PankrS § 10 lõike 2 punktis 3 sätestatust tulenevalt.
   Võlgnik avaldas 02.03.2016 kohtuistungil, et sissetulekutest suuremad väljaminekud
   on võlgnikul võimalikud seetõttu, et võlgnikul on olemas säästud sularahas. Võlgniku
   arvelduskonto väljavõttelt nähtub, et perioodil, mil võlausaldaja nõue on olnud
   sissenõutav, tegi võlgnik kulutusi mööblile, valgustitele (t lk 43), kuid ei pidanud
   võimalikuks rahuldada võlausaldaja nõuet kasvõi osaliselt.

10. Ajutine haldur on tuvastanud, et võlgniku ainsaks likviidseks varaks on igakuine
    sissetulek 1000 eurot, millest võlgnik maksab elatist 500 eurot. Võlgnikule kuuluva
    kinnisasja väärtus hüpoteekideta oleks ca 40 000 eurot. Võlgnikule kuuluv kinnisasi
    on aga koormatud hüpoteekidega selliselt, et seda koormavad kohustused on suuremad
    kui kinnisasja väärtus. Võlgniku kohustuste mahuks on vähemalt 850 209.12 eurot,
    millest sissenõutavaks on muutnud pankrotiavalduse esitanud võlausaldaja nõue 20
    000 eurot. Kuna võlgniku kinnisasjale seatud hüpoteegid tagavad kohustusi, mille
    suurus ületab oluliselt kinnisasja väärtust, siis ei saa seda kinnisasja halduri hinnangul
    käsitleda kui vara, mille arvelt saaks täita kohustuse Newcapital OÜ ees. Eeltoodust
    tulenevalt luges kohus tõendatuks, et võlgnik ei suuda rahuldada võlausaldajate
    nõudeid ja see suutmatus ei ole võlgniku majanduslikust olukorrast tulenevalt ajutine,
    mistõttu tuleb pidada võlgnikku maksejõuetuks.

11. Pankrotivara moodustamise aluseks saavad PankrS § 109 kohaselt olla tagasivõitmise
    hagid. Vara tagasivõitmise võimalusi tuleb täiendavalt pankrotimenetluses uurida
                                                                                               4

       seoses kinnisasjale kolmanda isiku kohustuse täitmise tagamiseks seatud hüpoteegiga.
       Ajutisele haldurile ei ole esitatud andmeid, et võlgnik oleks selle eest saanud kohase
       vastusoorituse.

   12. Kohus kohustas võlgnikku andma PankrS § 86 lõike 1 järgi vannet 01.04.2016 kell
       10.50, enne võlausaldajate esimest üldkoosolekut.

   13. Ajutine pankrotihaldur Jüri Truuts on esitanud tasunõude 13,25 töötunni eest kokku
       1120 eurot. Võlausaldaja ajutise halduri tasunõudele vastu ei vaielnud. Võlgnik
       keeldub ajutise halduri tasu ja kulutuste hüvitamisest, kuivõrd ei ole soovinud ajutise
       halduri nimetamist. Kohus viitas PankrS § 23 lõigetele 1 ja 3. Arvestades ajutise
       halduri töö mahtu, keerukust ja kutseoskust on põhjendatud määrata ajutise
       pankrotihalduri tasuks 1120 eurot ja tehtud kulutuste eest 9 eurot. Kohus rahuldas
       ajutise halduri tasu taotluse PankrS § 23 alusel viidates ka § 150 lõigetele 1 ja 2 ning
       § 23 lõikele 6.

   14. Võlausaldaja tasus avalduse esitamisel riigilõivu 300 eurot, milline summa kuulub
       võlgnikult võlausaldaja kasuks väljamõistmisele.

Määruskaebus
  15. 28.03.2016 esitatud määruskaebuses palub võlgnik maakohtu määruse tühistada ja
      teha uue määruse, millega jätta võlausaldaja avalduse rahuldamata või alternatiivselt
      saata asi tagasi maakohtule uueks lahendamiseks.

   16. Võlgnik jäi oma varasemalt esitatud vastuväite juurde, et võlausaldaja nimel esitas
       kohtule pankrotiavalduse esindusõiguseta isik, mistõttu tulnuks avalduse menetlusse
       võtmisest keelduda. Kohus ei kontrollinud esindusõigust avalduse menetlusse
       võtmisel ega pööranud tähelepanu võlgniku 15.01.2016 menetlusdokumendis esitatud
       vastuväitele. Eelnevaga on kohus rikkunud TsMS § 226 lõiget 1 ja § 371 lõiget 9.

   17. Kohus ei kontrollinud esindusõiguse olemasolu ka pankrotiavalduse menetlemisel
       kohtus. 18.01.2016 kohtuistungi protokollist nähtub, et võlausaldaja esindaja TN
       esitab ID-kaardi ja volikirja (t lk 67), kuid 18.01.2016 esitatud volitust toimikus ei ole
       ja ei nähtu, et tema volitusi oleks kohtuistungil kontrollitud. Tsiviilasja toimikus on
       kohtuistungi protokollis nimetatud volikirja asemel Newcapital OÜ osaniku
       üldkoosoleku 17.01.2016 koosoleku protokoll, millega otsustati valida Newcapital OÜ
       täiendavaks juhatuse liikmeks TN ja esitada vastav taotlus koos ainuosaniku otsusega
       registripidajale ning uuel juhatuse liikmel osaleda esindajana kohtuistungil asjas 2-15-
       18554. Kohtule esitatud Newcapital OÜ osaniku üldkoosoleku 17.01.2016 koosoleku
       protokoll on ainuosanik MM ja protokollija TN poolt omakäeliselt allkirjastatud
       protokolli koopia (t lk 66). Kõnealune Newcapital OÜ osaniku üldkoosoleku
       protokoll ei vasta äriseadustiku (ÄS) § 184 lõike 12 nõuetele, sest on notariaalselt
       kinnitamata või digitaalselt allkirjastamata. Äriregistrist nähtub, et protokolli ei ole
       registrile esitatud ning selle alusel registrikannet tehtud. Seega on Newcapital OÜ
       osaniku üldkoosoleku 17.01.2016 otsus tühine ÄS § 184 lõikes 12 sätestatud vormi
       järgimata jätmise tõttu.

   18. Kohus on jätnud tähelepanuta võlgniku poolt 02.03.2016 kohtuistungil avaldatu, et ta
       ei ole pankrotihoiatust kätte saanud, kuna hoiatus saadeti talle e-posti aadressil, mis ei
       kuulu talle, vaid äriühingule. Võlgnik saatis kohtule 18.12.2015 e-kirja, milles teatas,
                                                                                               5

      et elektronpostiaadress XXX talle ei kuulu (t lk 38). Võlausaldaja esitatud
      pankrotiavaldusest nähtub, et ta on pankrotihoiatuse edastanud e-kirjaga e-posti
      aadressil XXX ning esitanud selle saatmise kinnituse.

   19. Võlgnik ei nõustu ka kohtu seisukohtadega maksejõuetuse põhistatuse kohta. Võlgnik
       ei nõustu kohtu järeldustega, mille kohaselt võib pankrotihoiatuse esitada enne
       kohtuotsuse jõustumist kohtuvaidluse ajal. Pankrotihoiatuseks PankrS § 10 lõike 2
       punkti 1 mõttes ei saa olla hoiatus, mis nõuab rahalise kohustuse täitmist ajal, mil
       kohtu menetluses on vaidlus rahalise kohustuse olemasolu ja sissenõutavuse üle.
       Kohtu järeldus, millega kohus nõustus võlausaldajaga selles, et võlgnik on asunud
       oma vara peitma, on vastuolus käesolevas asjas esitatuga. Kohus põhjendas oma
       järeldust võlgniku avaldusega 02.03.2016 kohtuistungil, et sissetulekutest suuremad
       väljaminekud on võlgnikul võimalikud seetõttu, et võlgnikul on olemas säästud
       sularahas, samuti sellega, et võlgniku arvelduskonto väljavõttelt nähtub, et perioodil,
       mil võlausaldaja nõue on olnud sissenõutav, tegi võlgnik kulutusi mööblile,
       valgustitele, kuid ei pidanud võimalikuks rahuldada võlausaldaja nõuet kas või
       osaliselt. Võlgniku pangakonto väljavõtetest nähtub, et ta on teinud regulaarselt
       mitmeid sularaha sissemakseid enda pangakontole ning nende eest soetanud mööblit ja
       valgusteid. Võlgniku hinnangul ei ole ta ülalkirjeldatud tegevusega vara peitnud –
       säästudeks oleva sularaha sissemaksmine pangakontole ei ole käsiteldav vara
       varjamisena, samuti mööbli ja valgustite ostmine, vaid vastupidi, ta ei ole midagi
       varjanud, kõik toimingud on tehtud pangakontot kasutades, mida on võimalik
       kontrollida. Kohtu järeldus vara varjamise kohta on vastuolus ka sellega, et võlgnik
       omandas kinnistu XXX just tsiviilasja nr 2-13-44133 menetluse kestel, kinnistut on
       ajutise pankrotihalduri aruandes käsitletud võlgniku varana. Võlgniku vara on hoopis
       suurenenud. Kohus ei pööranud võlgniku sellekohasele vastuväitele vähimatki
       tähelepanu, mis viis ebaõigete järeldusteni. Kohus on jätnud tähelepanuta ka võlgniku
       15.01.2016 menetlusdokumendis esitatud argumendid, et võlausaldaja on esitanud
       samaaegselt samal nõudel põhineva täitemenetluse algatamise avalduse kohtutäitur
       Risto Sepale ja pankrotiavalduse kohtule, millest võib teha järelduse, et võlausaldaja
       eesmärgid pankrotiavalduse esitamisel peituvad milleski muus, kui kartuses võlgniku
       vara peitmisest, samuti selle, et tsiviilasjas nr 2-13-44133 tehtud lahendist nähtuvalt on
       täiteasja ja pankrotiavalduse esemeks käendusel põhinev solidaarvõlgnevus. Võlgnik
       juhtis kohtu tähelepanu asjaolule, et põhivõlgnik Horizon Projekt (uute ärinimedega
       Horizon Incasso OÜ ja BU-005 OÜ) on likvideerimisel, likvideerimisotsus on vastu
       võetud 23.01.2015, seega on likvideerimismenetlus kestnud üle aasta ning likvideerija
       ei ole esitanud pankrotiavaldust, millest võlgnik tegi järelduse, et põhivõlgniku puhul
       ei eksisteeri ÄS §-s 210 kirjeldatud olukorda.

Vastustajate seisukoht
   20. Pankrotihaldur leidis, et võlgniku pankroti väljakuulutamine on õiguspärane.
       Võlausaldaja ei ole määruskaebusele seisukohta esitanud.

Menetluse edasine käik
  21. Harju Maakohus võttis määruskaebuse menetlusse, jättis rahuldamata ja saatis TsMS
      § 663 lõike 5 alusel läbivaatamiseks Tallinna Ringkonnakohtule.

Ringkonnakohtu seisukoht
   22. Ringkonnakohus, tutvunud tsiviilasja materjaliga, leiab, et Harju Maakohtu
       11.03.2016 määrus on seaduslik ja põhjendatud ning määruskaebuse väited ei anna
                                                                                            6

   alust selle tühistamiseks. Vastavalt TsMS §-le 659 ja § 657 lõike 1 punktile 1 tuleb
   maakohtu määrus jätta muutmata ning määruskaebus rahuldamata. Ringkonnakohus
   nõustub maakohtu määruse põhjendustega ning TsMS §-st 659 ja § 654 lõikest 6
   tulenevalt põhjendusi ei korda.

23. Vastuseks määruskaebusele märgib kolleegium järgmist. Võlgnik vaidlustab pankroti
    väljakuulutamist järgmistel põhjendustel: 1) võlausaldaja nimel esitas
    pankrotiavalduse esindusõiguseta isik ja maakohus ei kontrollinud TN`i esindusõigust;
    2) võlgnik ei saanud kätte pankrotihoiatust; 3) võlgniku maksejõuetus on põhistamata.
    Ringkonnakohus võlgniku väidetega ei nõustu.

24. Tsiviilasja materjalidest nähtub, et pankrotiavalduse esitas võlausaldaja lepingulise
    esindaja (Üheksavägine OÜ) juhatuse liige TN (t lk 5, 8, volikiri lk 20-21). Samuti
    nähtub toimikust, et 18.01.2016 istungil esitas TN võlausaldaja osaniku 17.01.2016
    otsuse, mille kohaselt TN nimetati äriühingu täiendavaks juhatuse liikmeks (t lk 66).
    Seega osales TN alates osaniku otsusest kohtumenetluses osaühingu seadusjärgse
    esindajana äriseadustiku (ÄS) § 181 lõike 1 esimese lause alusel. Asjaolu, kas
    täiendava juhatuse liikme olemasolu nähtus/nähtub ka äriregistrist, käesolevas asjas
    tähtsust ei oma, sest juhatuse liikme volitused tekivad osaniku otsusest (ÄS § 184
    lõike 1 esimene lause). Osaniku otsuse vorminõuet käsitledes on kaebaja jätnud
    tähelepanuta ÄS § 184 lõike 13 teise lause, mille kohaselt ei pea sama sätte lõikes 12
    sätestatud järgima ka juhul, kui juhatuse liikme registrisse kandmise avaldusele
    kirjutab alla juhatuse liige, kelle kohta on tehtud kanne äriregistrisse, või osaühingu
    osanik. Kuna uus juhatuse liige jäi esitatud avalduse juurde, siis isegi kui
    pankrotiavalduse esitamisel ei olnud avalduse esitaja volitused selged, kiitis juhatuse
    liige võlausaldaja nimel maakohtumenetluse kestel avalduse esitamise heaks TsMS
    § 227 lõike 7 mõttes.

25. Pankrotihoiatuse kui võlausaldaja tahteavalduse kättesaamise kohta esitatud vastuväite
    jättis maakohus asjakohaselt TsMS § 329 lõike 1, § 330 lõigete 2 ja 3 ning § 331 lõike
    1 koosmõjus tähelepanuta. Vastavalt PankrS § 12 lõikele 2 ja maakohtu 15.12.2015
    määrusele oli võlgnik kohustatud vastuväited esitama kuni eelistungini 18.01.2016 (t
    lk 28). Võlgnik esitas vastuväited 15.01.2016 (t lk 47-52), milles ei vaielnud vastu
    pankrotihoiatuse kättesaamisele. Vastupidi - vastuse punkti 6 esimeses lauses kinnitas
    võlgnik, et „ … hoiatus esitati ajal, mil kohtuotsus tsiviilasjas ei olnud veel jõustunud.
    Otsus on võlgniku suhtes jõustunud üksnes 26.08.2015…“ Pankrotihoiatuse esitamist
    võlausaldaja poolt kinnitas võlgnik ka 26.02.2016 taotluse punktis 3 (t lk 90-92). Alles
    kohtuistungil esitas võlgnik väite pankrotihoiatuse mitte kättesaamise kohta ja
    protokollist nähtub, et alles peale seda, kui kohtunik oli selgitanud tema senise
    vastuväite põhjendamatust (t lk 133-134). TsMS § 329 lõike 1 kohaselt peavad
    menetlusosalised esitama menetluses oma vastuväited nii varakult kui menetluse
    seisund seda võimaldab ning see on menetluse kiireks ja õigeks lahendamiseks vajalik.
    Sama sätte teise lause kohaselt võib pärast eelmenetluse lõppemist uusi väiteid esitada
    üksnes juhul, kui neid ei olnud mõjuval põhjusel võimalik varem esitada. TsMS § 330
    lõike 2 kohaselt tuleb avalduse esitamise seadusega lubatavust puudutavad vastuväited
    esitada korraga ja vastuses avaldusele või vastamata jätmise korral esimesel istungil
    või esimese sisulise taotluse esitamisel kohtule. Sama sätet lõike 3 kohaselt
    menetletakse pärast eelmenetluse lõppemist esitatud uusi asjaolusid või taotlusi TsMS
    §-s 331 sätestatud juhul ja korras. TsMS § 331 lõike 1 kohaselt kui menetlusosaline
    §-des 329 või 330 sätestatut rikkudes esitab vastuväite, menetleb kohus seda üksnes
                                                                                           7

      juhul, kui see ei põhjusta kohtu arvates menetluse lahendamise viibimist või
      menetlusosaline põhistab, et hilinemiseks oli mõjuv põhjus. Mingeid põhjuseid väite
      hilinenud esitamise õigustamiseks võlgnik ei esitanud ja väite menetlemine oleks
      ilmselt toonud kaasa asja lahendamise viibimise, kuna võlausaldaja vaidles väitele
      vastu.

   26. PankrS § 31 lõike 1 kohaselt kuulutab kohus pankroti välja, kui võlgnik on
       maksejõuetu. Maakohus tuvastas võlgniku maksejõuetuse. Maakohtu järeldused
       vastavad asjas esitatud tõenditele, mh nähtub isiku maksejõuetus ajutise halduri
       aruandest (t lk 101-108). Määruskaebuse väited ei anna alust teistsugustele
       seisukohtadele asumiseks. PankrS § 31 lõike 2 kohaselt jätab kohus maksejõuetu
       füüsilise isiku pankroti välja kuulutamata, kui esineb sama seaduse § 15 lõikes 3
       nimetatud ajutise halduri nimetamata jätmise alus. Kaebuses viitab võlgnik nimetatud
       sätte punktile 4, millest tulenevalt jätab kohus füüsilisest isikust võlgniku pankroti
       välja kuulutamata mh juhul, kui võlgnik ei ole pankrotiavaldust piisavalt põhistanud
       või nõude olemasolu tõendanud. Võlausaldaja nõue võlgniku vastu on tõendatud
       jõustunud Harju Maakohtu kohtuotsusega. Asjaolu, et otsus ei olnud veel jõustunud
       pankrotihoiatuse esitamise ajal, ei anna alust võlausaldaja tahteavalduse PankrS
       mõttes pankrotihoiatuseks mitte lugemiseks. Kohtuotsuse näol on tegemist
       täitedokumendiga, mille jõustumine omab tähtsust täitemenetluse algatamisel
       täitemenetluse seadustiku mõttes. Võlausaldaja nõue oli muutunud sissenõutavaks
       võlaõigusseaduse (VÕS) § 82 lõike 7 alusel ajast, kui võlausaldajal oli õigus nõuda
       võlgnikult 26.04.2012 käenduslepingu alusel tekkinud käenduskohustuse täitmist.
       Võlgniku näol on tegemist võlausaldaja suhtes solidaarvõlgnikuga. VÕS § 65 lõike 1
       alusel võib võlausaldaja nõuda solidaarkohustuse täitmist ka ainult ühelt
       solidaarvõlgnikult. Võlgnik ei ole väitnud, et keegi teine solidaarvõlgnikest oleks
       tegelikult 20 000 euro suuruse võla võlausaldajale tasunud.

   27. Kuigi määruskaebuse resolutsioonis taotleb võlgnik kogu maakohtu 11.03.2016
       määruse tühistamist, ei sisalda kaebus põhjendatud vastuväiteid maakohtu poolt samas
       määruses võlgniku võlgade ümberkujundamise avalduse menetlusse võtmisest
       keeldumisele. Seega selles osas puudub ringkonnakohtul võimalus maakohtu otsustust
       kontrollida ja kaebust rahuldada. TsMS § 659 ja § 651 lõike 1 alusel kontrollib
       ringkonnakohus määruskaebuse menetluses esimese astme kohtu määruse
       seaduslikkust ja põhjendatust üksnes osas, mille peale on edasi kaevatud.

   28. Määruskaebuse menetlemisega seotud kulud jätta TsMS § 171 lõike 1 alusel kaebuse
       esitaja kanda. TsMS § 174 lõike 1 alusel kindlaksmääratavad menetluskulud asjas
       puuduvad. Pankrotihalduri ajakulu, mis tekkis maakohtu 30.03.2016 määruse (t lk
       158) alusel kaebusele vastamisega (vastus t lk 169-171), saab arvestada haldurile tasu
       määramisel pankrotimenetluse lõpparuande kinnitamisel pankrotiseaduses sätestatud
       alusel.


            Ele Liiv               Indrek Parrest                Imbi Sidok-Toomsalu
      /allkirjastatud               /allkirjastatud                    /allkirjastatud
      digitaalselt/                 digitaalselt/                      digitaalselt/


Jõustunud Riigikohtu 11.01.2017 määruses toodud muudatustega
                                                                                       8




RESOLUTSIOON

1. Muuta Tallinna Ringkonnakohtu 1. juuli 2016. a määruse (tsiviilasi nr 2-15-18554)
põhjendusi.

2. Muus osas jätta määrus muutmata ja määruskaebus rahuldamata.

3. Riigikohtu menetlusega seotud menetluskulusid ei hüvitata.

4. Arvata määruskaebuselt tasutud kautsjon riigituludesse.

                        KOHTUMÄÄRUS

Kohus                             Tartu Ringkonnakohus

Kohtukoosseis                     Triin Uusen-Nacke, Viivi Tomson, Kersti Kerstna-Vaks

Määruse tegemise aeg ja koht      18. märts 2016. a Tartu

Tsiviilasja number                2-16-24

Tsiviilasi                        Aili Kase hagi Danske Bank A/S-i vastu sundtäitmise
                                  lubamatuks tunnistamiseks
Vaidlustatud kohtulahend          Tartu Maakohtu 27. jaanuari 2016. a määrus


Kaebuse esitaja ja kaebuse liik   Aili Kase määruskaebus

Kohtuistungi toimumise aeg        Kirjalik menetlus

Menetlusosalised ja nende         Määruskaebuse esitaja (hageja): Aili Kase (isikukood:
                                  XXXXXXXX; elukoht: XXXX), esindaja Peeter Kruus
esindajad                         Vastustaja (kostja): Danske Bank A/S (registrikood: 61126228;
                                  asukoht: Tallinn Narva mnt 11), esindaja Krista Arraste

RESOLUTSIOON
  1. Tartu Maakohtu 27. jaanuari 2016. a määrus tühistada ja saata Aili Kase hagi Danske
     Bank AS vastu sundtäitmise lubamatuks tunnistamiseks maakohtule menetlusse
     võtmise otsustamiseks.
  2. Aili Kase määruskaebus rahuldada.


Menetluskulude jaotus
Menetluskulude jaotuse määrab maakohus asja otsustamisel
Edasikaebamise kord
Määrus on lõplik.

ASJAOLUD
1. Aili Kase esitas 4. jaanuaril 2016. a hagiavalduse Danske Bank A/S-i vastu sundtäitmise
lubamatuks tunnistamiseks täiteasjas nr 193/2015/1155.

Avalduse kohaselt on Tartu Maakohtu menetluses Danske Bank A/S-i hagi Alar Aimi ja Heli
Aimi vastu 99 079,08 euro väljamõistmiseks tsiviilasjas nr 2-14-5795. Hageja leidis, et
Danske Bank A/S ei oleks pidanud täitemenetlust tema suhtes alustama seni, kuni on saadud
lahendus põhivõlgnevuse osas tsiviilasjas nr 2-14-5795. Avaldaja soovib esitada vastuväiteid
täitedokumendist tuleneva nõude olemasolule ja kehtivusele.
Maakohus jättis 4. jaanuari 2016. a ja 18. jaanuari 2016.a määrusega avalduse käiguta ning
andis hagejale tähtaja puuduste kõrvaldamiseks. Maakohus selgitas, et hageja ei saa tugineda
sundtäitmise lubamatuks tunnistamise hagis sellele, et põhivõlgnik ja käendaja on nõudele
vastu vaielnud, vaid hageja peab ise nõudele vastuväiteid esitama. Kohus palus hagejal
märkida, milliseid vastuväiteid ta nõudele (selle olemasolule, põhi- või kõrvalnõuete
suurusele) esitada soovib. Kohus selgitas, et hagejal tuleb põhistada (st teha kohtule
usutavaks), et kostjal ei pruugi hageja vastu nõuet olla.
Hageja esitas kohtule 26. jaanuaril 2016. a avalduse puuduste kõrvaldamiseks. Hageja leidis,
et kuna hageja on taganud oma varale, aadressiga XXX Tartu linn, seatud hüpoteegiga Alar
Aimi ja kostja vahel sõlmitud laenulepingu nr XXX nõuetekohast täitmist, on ta igati
õigustatud esitama sissenõudja vastu hagi täitedokumendi alusel sundtäitmise lubamatuks
tunnistamiseks. Kostja nõue on olnud pikemal ajaperioodil ajatatud, kuna hageja on teinud
võlgnevuse katteks perioodilisi makseid (12.12.2011. a kuni 21.01.2016. a). Kostja ei ole
sõlminud hagejaga võimalikku kokkulepet võlgnevuse tasumiseks. TMS § 2 lg 1 p-i 19 järgi
on täitedokumendiks notariaalselt tõestatud kokkulepe, mis näeb ette kinnisasja omaniku
kohustuse alluda kohesele sundtäitmisele hüpoteegiga tagatud nõude rahuldamiseks.
Riigikohus on selgitanud, et hüpoteegi kohese sundtäitmise kokkuleppe sõlmimine viidatud
sätte mõttes tähendab sisuliselt hüpoteegiga tagatud nõude kõrvale täiendava
täitedokumendist tuleneva nõude andmist ulatuses, milles nõue on hüpoteegiga tagatud
(Riigikohtu otsus tsiviilasjas nr 3-2-1-153-10, p 13; otsus tsiviilasjas nr 3-2-1-175-13, p 11).
Kuna kõnealust kokkulepet ei ole, siis ei saa hüpoteegipidaja esitada kohtutäiturile avaldust
hüpoteegi realiseerimiseks kinnisasja suhtes täitemenetluse alustamiseks (Riigikohtu otsus
tsiviilasjas nr 3-2-1-102-15, p 10).

MAAKOHTU LAHEND
2. Tartu Maakohus keeldus 27. jaanuari 2016. a määrusega TsMS § 371 lg 2 p 1 alusel
hagiavalduse menetlusse võtmisest ja jättis menetluskulud hageja kanda.

Hageja on avaldanud kohtule sundtäitmine lubamatuks tunnistamise alusena järgmised
asjaolud:
1) Danske Bank A/S ei oleks pidanud täitemenetlust alustama seni kuni on saadud lahendus
tsiviilasjas nr 2-14-5795 ning hageja soovib esitada vastuväiteid täitedokumendist tuleneva
nõude olemasolule ja kehtivusele;
2) kostja nõue on olnud pikemal ajaperioodil ajatatud, kuna hageja on teinud võlgnevuse
katteks perioodilisi makseid (12.12.2011. a kuni 21.01.2016. a). Kostja ei ole sõlminud
hagejaga võimalikku kokkulepet võlgnevuse tasumiseks.



                                               2
Maakohus leidis, et sundtäitmise lubamatuks tunnistamiseks peab hageja sundtäitmisel
olevale nõudele ise vastuväiteid esitama ning ei saa tugineda sellele, et põhivõlgnik ja
käendaja on nõudele nende vastu esitatud hagis vastu vaielnud. Kohus on hagejale selgitanud,
et tal tuleb põhistada, et kostjal ei pruugi hageja vastu nõuet olla. Kohus leidis, et hageja ei ole
seda teinud ning hageja välja toodud asjaoludel ei ole hagi rahuldamine võimalik.
Maakohus leidis, et võlausaldaja ei ole kohustatud sõlmima pantijaga kokkulepet võlgnevuse
ositi tasumiseks. Ainuüksi nõude osaline tasumine pantija poolt ei saa tuua kaasa sundtäitmise
lubamatuks tunnistamist, kui poolte vahel ei olnud sõlmitud kokkulepet, millest tulenevalt
kostja oleks võimaldanud hagejal nõuet osade kaupa tasuda ning millest tulenevalt kostja ei
oleks tohtinud kasutada õigust nõuda täitmist hüpoteegi arvelt.
Hageja on lisanud avaldusele kinnisasja arestimise akti, millest nähtuvad kinnistusraamatu
andmed kinnisasja kohta. Andmetest nähtub, et kinnistule, asukohaga Aroonia 6 Tartu, on
seatud hüpoteek summas 1 200 000 krooni Danske Bank A/S-i kasuks ning märgitud, et
kinnistu igakordne omanik on kohustatud alluma kohesele sundtäitmisele hüpoteegiga tagatud
nõude rahuldamiseks. Hageja on varem esitanud kohtule kohtutäituri 22. detsembri 2015. a
otsuse vaidlusaluses täiteasjas, millest nähtub, et hüpoteegi seadmise lepingu p-i 5.1 järgi oli
igakordsel omanikul kohustus alluda kohesele sundtäitmisele hüpoteegiga tagatud nõude
rahuldamiseks. Maaohtule jäi arusaamatuks, miks hageja viitab kohese sundtäitmise
kokkulepet puudutavale kohtupraktikale. Hageja ei ole märkinud, et käesoleval juhul vastav
kokkulepe puudus, vaid on viidanud üksnes Riigikohtu praktikale. Kohese sundtäitmise
kokkulepe sisaldus hüpoteegi seadmise lepingus, kokkulepe on kantud märkena
kinnistusraamatusse. Hageja ei ole toonud välja asjaolusid, millest võiks järeldada, et see
kokkulepe ei pruugi olla kehtiv.
Kuna kohus keeldub hagi menetlusse võtmisest, puudub alus ka hagi tagamise abinõude
rakendamiseks.

MÄÄRUSKAEBUSE ESITAJA TAOTLUS JA PÕHJENDUSED
3. Aili Kase esitas määruskaebuse, milles taotleb maakohtu määruse tühistamist.

Määruskaebuses esitatud väidete kohaselt:
1) on Riigikohus pidanud oluliseks menetlusõiguse rikkumiseks kohtu poolt avaldaja nõude
välja selgitamata jätmist;
2) ei ole kaebuse esitaja võlgnik, vaid isik, kes on lasknud laenulepingust tuleneva nõude
tagatiseks seada hüpoteegi oma kinnistule. Hageja leiab, et tegemist saab olla vaid
pikemaaegselt ajatatud nõudega. Kohus on jätnud tähelepanuta hageja selgituse täiendava
kokkuleppe puudumise osas, mis sisuliselt oleks tähendanud hüpoteegiga tagatud nõude
kõrvale täiendava täitedokumendist tuleneva nõude andmist ulatuses, milles nõue on
hüpoteegiga tagatud. Hageja väidab, et kõnealust kokkulepet ei ole sõlmitud ning viitab
Riigikohtu praktikale. VÕS § 11 lg 3 kohaselt tuleb lepinguga samas notariaalselt tõestatud
vormis sõlmida kokkulepped tagatiste ja teiste kõrvalkohustuste kohta. TsÜS § 83 lg 1
kohaselt on seaduses sätestatud vormi järgimata jätmise korral tehing tühine. TsÜS § 146
kohaselt on tehingust tuleneva nõude aegumistähtaeg 3 aastat.

VASTUSTAJA SEISUKOHT
4. Danske Bank A/S vaidleb määruskaebusele vastu ja taotleb selle rahuldamata jätmist.
Vastuväidete kohaselt:
1) on maakohtu määrus seaduslik ja põhjendatud. Maakohus on hagejale selgitanud, et tal
tuleb põhistada, et kostjal ei pruugi hageja vastu nõuet olla, kuid hageja ei ole seda teinud
ning hageja poolt välja toodud asjaoludel ei ole hagi rahuldamine võimalik. Samuti nõustub




                                                 3
kostja maakohtuga, et kostja ei ole kohustatud sõlmima pantijaga kokkulepet võlgnevuse ositi
tasumiseks;
2) on arusaamatu hageja väide, et kuna pikemal ajaperioodil on toimunud hüpoteegiga tagatud
täitemenetluse ajatamine kostja poolt, siis neil asjaoludel ei saaks vastav kokkulepe olla
kehtiv. Hageja ise on kinnitanud, et hageja ja kostja vahel ei ole sõlmitud kokkulepet
võlgnevuse tasumiseks, samuti on hageja kinnitanud, et ta on omaalgatuslikult teinud kostjale
makseid perioodil 12.12.2011. a kuni 21.01.2016. a;
3) on arusaamatu hageja käsitlus nõude aegumise kohta.

RINGKONNAKOHTU SEISUKOHT
5. Ringkonnakohus leiab, et määruskaebus kuulub rahuldamisele. Ringkonnakohus tühistab
maakohtu 27. jaanuari 2016 määruse ja saadab asja tagasi maakohtule menetlusse võtmise
otsustamiseks.
6. TMS § 221 lg 1 kohaselt võib võlgnik esitada sissenõudja vastu hagi täitedokumendi alusel
sundtäitmise lubamatuks tunnistamiseks, eelkõige põhjusel, et nõue on rahuldatud, ajatatud
või tasaarvestatud.
Asjas puudub vaidlus, et hageja suhtes on algatatud täitemenetlus nr 193/2015/1155, milles
kostja on sissenõudjaks.
Riigikohus on tsiviilasjas nr 3-2-1-190-13 p-s 17 leidnud, et hageja peab lepingu alusel
toimuva sundtäitmise lubamatuks tunnistamise hagi esitades põhistama (tegema usutavaks), et
sissenõudjal (kostjal) ei pruugi nõuet olla, misjärel on kostja kohustus tõendada, et tal on
hageja vastu sissenõutav nõue ulatuses, milles ta soovib täitemenetlust korraldada.
Käesolevas asjas taotleb hageja sundtäitmise lubamatuks tunnistamist kolmel alusel: 1) kostja
(sissenõudja) on algatanud tema suhtes täitemenetluse enne, kui põhivõlgnevuse osas on
tsiviilasjas nr 2-14-5795 on saadud jõustunud kohtulahend; 2) sissenõudja nõue on ajatatud;
3) hageja pole sõlminud kostjaga (sissenõudjaga) kokkulepet võlgnevuse tasumise kohta.
Maakohus on nimetatud hageja väiteid sisuliselt hinnanud ning leidnud, et ainuüksi nõude
osaline tasumine pantija poolt ei saa tuua kaasa sundtäitmise lubamatuks tunnistamist, samuti
on sundtäitmise kokkulepe kantud märkena kinnistusraamatusse.
TsMS § 371 lg 2 p 1 alusel võib kohus jätta hagiavalduse menetlusse võtmata, kui hageja
õiguste rikkumine ei ole hagi alusena toodud faktilistele asjaoludele tuginedes üldse võimalik,
eeldades hageja esitatud faktiliste väidete õigsust. Kui eeldada hageja väljatoodud faktiliste
asjaolude, milleks on nõude ajatamine ja sundtäitmiseks kokkuleppe puudumine, õigsust, siis
oleks hageja õiguste rikkumine täitemenetluses võimalik. Hüpoteek ei anna ka kohese
sundtäitmise kokkuleppe olemasolul (sellise kokkuleppe olemasolu aga hageja eitab)
hüpoteegipidajale abstraktset õigust täitemenetluses kinnisasi müüa, vaid seda saab teha
üksnes hüpoteegiga tagatud nõude rahuldamiseks. Sundtäitmise kokkuleppe alusel võib
täitemenetlust korraldada, kui hüpoteegiga tagatud nõue on vähemalt osaliselt muutunud
sissenõutavaks, ka nõude sissenõutavaks muutumist hageja eitab.
Riigikohus on korduvalt selgitanud, et jättes hagi TsMS § 371 lg 2 p 2 alusel menetlusse
võtmata, on kohtul kõrgendatud põhjendamis- ja kaalumiskohustus (vt nt Riigikohtu lahendid
tsiviilasjades nr 3-2-1-134-07, p 13; nr 3-2-1-139-13, p 14). p 13 nr 3-2-1-151-14). Maakohus
on asja menetlusse võtmise staadiumis asunud ennatlikult hindama hageja väiteid sisuliselt,
s.h väidete tõendatust, millega ületas kohtu pädevust selles menetlusetapis. Sundtäitmise
lubamatuks tunnistamise hagi esitamine põhjendusega, et nõue on ajatatud, on õiguslikult
võimalik. Seetõttu kuulub maakohtu määrus tühistamisele ja asi maakohtule tagastamisele
hagi menetlusse võtmise otsustamiseks.
7. Ringkonnakohus märgib, et eeldades hageja poolt esitatud kolmanda väite (kostja
(sissenõudja) on algatanud tema suhtes täitemenetluse enne, kui põhivõlgnevuse osas on
tsiviilasjas nr 2-14-5795 saadud jõustunud kohtulahend) õigsust, ei oleks hageja õiguste


                                              4
rikkumine täitemenetluses võimalik ja üksnes sellel alusel esitatud sundtäitmise lubamatuks
tunnistamise hagi menetlusse võtmisest tuleks keelduda.
8. Ringkonnakohus nõustub maakohtuga, et paljud hageja seisukohad menetlusdokumentides
jäävad arusaamatuks ja ebamääraseks vaatamata sellele, et maakohus on kahel korral jätnud
hagi käiguta ning andud hagejale tähtaja puuduste kõrvaldamiseks. Kuigi hagejat on
menetluses esindanud TsMS § 218 lg 1 p 2 nõuetele vastav isik, ei vasta esindaja poolt hageja
nimel koostatud menetlusdokumendid üldistele menetlusdokumendi kvaliteedinõuetele.
Ringkonnakohus selgitab, et hagi edulootusele aitaks kaasa korrektsema hagiavalduse ja
selgemate seisukohtade esitamine. Ringkonnakohus märgib, et hagi menetlusse võtmise
otsustamisel ei saa kohus hinnata hageja väidete tõendatust, kuid asja edasises menetluses
tuleb hagejal ka oma väiteid tõendada, sh ka nõude väidetavat ajatamist.
9. Menetluskulud otsustab maakohus asjas lõpplahendi tegemisel.


Triin Uusen-Nacke                   Viivi Tomson                    Kersti Kerstna-Vaks
(digitaalselt allkirjastatud/       /digitaalselt allkirjastatud/   /digitaalselt allkirjastatud/




                                              5

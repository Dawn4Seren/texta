                               KOHTUMÄÄRUS

 Kohus                            Tallinna Ringkonnakohus

 Tsiviilasja number                2-15-111820

 Määruse tegemise aeg ja koht     15. november 2016, Tallinn

 Kohtukoosseis                    Indrek Soots, Liis Arrak, Indrek Parrest

 Kohtuasi                         Abi Kapital Grupp OÜ hagi MM vastu võlgnevuse
                                  väljamõistmiseks

 Vaidlustatud kohtulahend         Harju Maakohtu 15.04.2016 otsus


 Kaebuse esitaja ja kaebuse liik MM apellatsioonkaebus


 Apellatsioonkaebuse hind         1084,64 eurot

 Menetlusosalised     ja   nende Hageja: Abi Kapital Grupp OÜ (registrikood 11308362),
 esindajad                       lepinguline esindaja Margus Rebane

                                  Kostja: MM (isikukood XXXXXXXXXX)

 Kohtuistungi toimumise aeg       07.11.2016, avalik kohtuistung

 Menetlustoiming                  Kompromissi kinnitamise taotluse lahendamine

Resolutsioon
   1. Tühistada Harju Maakohtu 15.04.2016 otsus ja kinnitada Abi Kapital Grupp OÜ
       ja MM vahel sõlmitud alljärgnev kompromiss:
   1.1 MM maksab Abi Kapital Grupp OÜ-le kompromissi korras võlgnevuse 636 eurot
       ja maakohtus kantud riigilõivu katteks 175 eurot hiljemalt 02.01.2017 arvele nr
       EE311010220063840019.
   1.2 Abi Kapital Grupp OÜ menetluskulud maakohtus ja ringkonnakohtus jäävad
       tema enda kanda, välja arvatud kompromissi punktis 1.1 märgitud riigilõiv, mis
       jääb MM kanda.
   1.3 MM menetluskulud maakohtus ja ringkonnakohtus jäävad tema enda kanda.
   1.4 Sellest tsiviilasjast tulenevalt ei ole pooltel teineteise vastu rohkem nõudeid.

   2. Tsiviilasja nr 2-15-111820 menetlus lõpetada.
   3. Vabastada MM riigilõivu summas 200 eurot riigituludesse tasumise kohustusest.

Edasikaebamise kord
Määruse peale võib esitada määruskaebuse Riigikohtule 3 päeva jooksul määruse
kättetoimetamisest alates.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel. Menetlusosaline võib ise esitada
Riigikohtule menetlusabi saamise taotluse, samuti esitada teise menetlusosalise kaebuse või
muu taotluse kohta seisukohti ja vastuväiteid. Menetlusabi andmise taotlus ei peata seaduses
sätestatud ega kohtu määratud menetlustähtaja kulgemist. Seaduses sätestatud tähtaja
järgimiseks peab menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus mõistliku tähtaja pärast menetlusabi andmise taotluse
lahendamist, kui nimetatud taotlus ei olnud esitatud põhjendamatult või tähtaja pikendamise
eesmärgil. See ei välista menetlustähtaja ennistamist.

Asjaolud ja menetluse käik
1. 27.05.2015 esitas Abi Kapital Grupp OÜ (hageja) Pärnu Maakohtule avalduse MM (kostja)
   vastu maksekäsu kiirmenetluses põhivõlgnevuse 636 eurot ja alates 28.05.2015 viivise
   0,1% päevas väljamõistmiseks. 15.07.2015 esitas kostja nõudele vastuväite ning
   19.08.2015 määrusega andis kohtunikuabi nõude üle Harju Maakohtule menetluse
   jätkamiseks hagimenetluses. 22.09.2015 esitas hageja Harju Maakohtule hagiavalduse,
   milles palus kostjalt välja mõista põhivõlgnevuse 636 eurot, 22.09.2015 seisuga
   sissenõutavaks muutunud viivise 215,04 eurot ning alates 23.09.2015 viivise põhivõlalt
   0,1% päevas kuni põhinõude täitmiseni.

2. Hagiavalduse kohaselt oli kostja ja Tallinna Tehnikaülikooli (TTÜ) vahel sõlmitud
   õppekulude hüvitamise leping nr H140184, mille alusel kohustus TTÜ võimaldama kostjal
   õppida õigusteaduse bakalaureuse õppes ning kostja kohustus õppeteenuse eest tasuma.
   Kostja on jätnud temale esitatud arvest nr OIS1410515 (maksetähtajaga 21.10.2014)
   tasumata 636 eurot. Arve tasumisega viivitamisel on TTÜ-l õigus nõuda kostjalt viivist
   0,1 % tähtajaks tasumata summalt päevas (lepingu p 3.4). TTÜ eksmatrikuleeris kostja
   07.07.2015 korraldusega. 03.03.2015 loovutas TTÜ nõude kostja vastu hagejale.

3. Kostja vaidles hagiavaldusele vastu.

4. Harju Maakohus rahuldas 15.04.2016 otsusega hagiavalduse ning mõistis kostjalt hageja
   kasuks välja põhivõla 636 eurot, viivise 215,04 eurot ja viivise 0,1 % päevas põhivõlalt
   alates 23.09.2015 kuni põhinõude täitmiseni hageja kasuks nii, et viivise kogusumma ei
   ületa 636 eurot. Maakohus jättis rahuldamata kostja taotluse otsuse täitmise tähtaja
   kindlaksmääramiseks. Menetluskulud jättis maakohus kostja kanda ning mõistis kostjalt
   hageja kasuks välja menetluskulu summas 425 eurot.

5. Kostja esitas 18.05.2016 Harju Maakohtu 15.04.2016 otsuse peale apellatsioonkaebuse,
   millega palus maakohtu otsuse tühistada ja teha uue otsuse, millega jäetakse hagiavaldus
   läbi vaatamata või rahuldamata ja menetluskulud jäetakse hageja kanda. Alternatiivselt
   palus kostja tühistada maakohtu otsuse osas, milles kohus mõistis kostjalt välja viivised
   215,04 eurot, jättis rahuldamata kostja taotluse otsuse täitmise tähtaja

                                                                                          2
    kindlaksmääramiseks, samuti menetluskulude jaotuse ning kindlaksmääramise osas. Kostja
    palus teha uue otsuse, millega tühistatakse viivised, määratakse otsuse täitmise tähtaeg ning
    vähendatakse väljamõistetud õigusabikulusid määrale, mis vastavad asja keerukusele ning
    ajale.

6. Hageja palus jätta apellatsioonkaebuse rahuldamata ja maakohtu otsuse muutmata.

7. 07.11.2016 kohtuistungil sõlmisid menetlusosalised kompromissi, mille paluvad kohtul
   kinnitada ja tsiviilasja menetluse lõpetada.

Ringkonnakohtu määruse põhjendused
8. Ringkonnakohus, tutvunud tsiviilasja materjalidega, leiab, et poolte poolt kohtule esitatud
   kompromiss tuleb kinnitada, maakohtu otsus tuleb kompromissi kinnitamise tõttu tühistada
   ja tsiviilasja menetlus lõpetada.

9. Tsiviilkohtumenetluse seadustiku (TsMS) § 430 lg 1 kohaselt võivad pooled kuni hagi
   kohta tehtud lahendi jõustumiseni lõpetada menetluse kompromissiga. Kohus kinnitab
   kompromissi määrusega, millega ühtlasi lõpetab asja menetluse. Kompromissi kinnitamise
   määruses märgitakse kompromissi tingimused. Ringkonnakohtu hinnangul puuduvad
   käesoleval juhul TsMS § 430 lg 3 tähenduses kompromissi kinnitamist takistavad asjaolud
   ning seega kuulub kompromiss kinnitamisele. Vastavalt TsMS § 645 lg-le 1 tühistab
   ringkonnakohus apellatsioonimenetluses kompromissi kinnitamisel määrusega esimese
   astme kohtu otsuse ja lõpetab asja menetluse. Ringkonnakohus selgitas pooltele TsMS
   § 432 sätestatud menetluse lõpetamise tagajärgi.

10. Ringkonnakohus on 13.07.2016 määrusega andnud kostjale menetlusabi ning vabastanud
    ta apellatsioonkaebuse esitamisel riigilõivu tasumisest summas 200 eurot. TsMS § 190 lg 5
    kohaselt, kui kostja või tema poolel menetluses osalev kolmas isik sai menetlusabi
    menetluskulude kandmisel, mõistetakse temalt hagi rahuldamise korral menetluskulud
    riigituludesse täies ulatuses välja. TsMS § 190 lg 7 sätestab, et käesoleva paragrahvi lõigetes
    3–6 nimetatud kohtulahendis võib kohus mõjuval põhjusel, muu hulgas kompromissi
    sõlmimise tõttu, ette näha kulude riigituludesse tasumise hilisema tähtpäeva või osadena
    tasumise kohtu määratud tähtaja jooksul, samuti vabastada isiku menetluskulude
    riigituludesse tasumise kohustusest. Kuna pooled sõlmisid kompromissi, siis peab kohus
    põhjendatuks vabastada kostja riigilõivu summas 200 eurot riigituludesse tasumise
    kohustusest.

11. Vastavalt TsMS § 661 lg-le 4 võib poolte kokkuleppel määruskaebuse esitamise tähtaega
    hagimenetluses lühendada või määruskaebuse esitamise õiguse välistada. Pooled on
    leppinud kokku lühendada määruskaebuse esitamise tähtaega kolme päevani. Seega
    lühendab ringkonnakohus käesoleva määruse peale määruskaebuse esitamise tähtaega
    kolme päevani.


(allkirjastatud digitaalselt)      (allkirjastatud digitaalselt)    (allkirjastatud digitaalselt)
       Indrek Soots                        Liis Arrak                      Indrek Parrest




                                                                                                    3

                           KOHTUMÄÄRUS
Kohus                                  Tartu Ringkonnakohus

Määruse tegemise aeg ja koht           15. veebruar 2016, Tartu (kirjalik menetlus)

Kriminaalasja number                   1-10-15536

Kohtukoosseis                          Aarne Sarjas, Maarika Kuusk, Mati Kartau

Vaidlustatud kohtulahend               Viru Maakohtu (Rakvere kohtumaja) 18. jaanuari 2016. a
                                       määrus vangistusest tingimisi enne tähtaega vabastamata
                                       jätmise kohta
Kaebuse esitaja ja kaebuse liik        Süüdimõistetu   Aleksander           Toomik       (isikukood
                                       36906012236), määruskaebus

RESOLUTSIOON

Jätta Viru Maakohtu 18. jaanuari 2016. a määrus muutmata ja Aleksander Toomiku
määruskaebus rahuldamata.

Edasikaebamise kord

KrMS § 384 lg 2 ja § 387 lg 1 kohaselt võib määrusele esitada määruskaebuse Tartu
Ringkonnakohtule prokuratuur, advokaadist kaitsja või advokaadi vahendusel teised
kohtumenetluse pooled 15 päeva jooksul alates päevast, mil isik sai vaidlustatud
määrusest teada või pidi teada saama.


ASJAOLUD JA MENETLUSE KÄIK

1.    Ida-Viru Maakohtu 9. jaanuari 2004. a otsusega tunnistati Aleksander Toomik süüdi KarS
§ 114 p-de 2 ja 3 järgi ja talle mõisteti karistuseks 12 aastat vangistust. KarS § 68 alusel arvestati
karistusaja hulka eelvangistuses viibitud aeg 7 kuud 14 päeva, kandmisele kuulus 11 aastat 4
kuud 16 päeva vangistust. Karistuse kandmise alguseks loeti 9. jaanuar 2004. Viru
Ringkonnakohtu 20. aprilli 2004. a otsusega tühistati Ida-Viru Maakohtu 9. jaanuari 2004. a
otsus A. Toomiku karistamise osas KarS § 114 p-de 2 ja 3 järgi ja A. Toomikule mõisteti
karistuseks KarS § 114 p-de 2 ja 3 järgi 15 aastat vangistust. Karistusest loeti kantuks vahi all
viibimine 7 kuud ja 14 päeva ning alates 9. jaanuarist 2004 jäi karistust kanda 14 aastat 4 kuud
ja 16 päeva. Võimalus vangistusest tingimisi ennetähtaegseks vabanemiseks avanes
süüdimõistetul 29. novembril 2015.

2.   Viru Maakohtu 18. jaanuari 2016. a määrusega jäeti A. Toomik vangistusest tingimisi
ennetähtaegselt vabastamata.
2.1 Kohus jättis kõrvale asjaolu, et kinnipeetavat on vaid ühel korral kriminaalkorras
karistatud ning ta kannab oma esimest vanglakaristust, keskendudes peaasjalikult sellele, et
A. Toomik kannab karistust esimese astme raskeima eluvastase kuriteo, s.o mõrva eest.
Kuritegu oli toime pandud kohtusaalis, s.o kohas, kus iga isik peaks tundma ennast eriti
turvaliselt, kuid kus süüdimõistetu tulistas kaasa võetud revolvrist mitu lasku, mille tagajärjel
suri kaks naist. Kuriteo tagajärjel jäi orvuks aasta ja nelja kuu vanune laps. Arvestades
A. Toomiku toimepandud kuriteo asjaolusid ja ärakandmata karistuse pikkust (karistusaja lõpp
on 24. mai 2018), ei vastaks tema praegusel ajal vangistusest tingimisi ennetähtaegne
vabastamine ühiskonna ja kannatanute lähedaste õiglustundele ega karistuse mõistmise
eesmärkidele ning oleks ilmselgelt ennatlik. Mida raskem on toimepandud kuritegu ja pikem
kandmata karistus, seda erandlikumad peavad olema kinnipeetava ennetähtaegset vabastamist
õigustavad asjaolud. A. Toomiku puhul kohus selliseid erandlikke asjaolusid ei tuvastanud.

2.2 Positiivsena tõi kohus kinnipeetava puhul välja selle, et tal puuduvad
distsiplinaarkaristused vangistuse jooksul, ta on omandanud tisleri ja keevitaja eriala ning
riigikeele B1-taseme, käinud psühholoogi vastuvõttudel ning osalenud vangla tööhõives,
kandes alates 27. septembrist 2013 karistust avavanglaosakonnas. Need kinnipeetavat
positiivselt iseloomustavad asjaolud ei kaalu aga üles negatiivseid, millel kohus eelnevalt
peatus.

3.   A. Toomik esitas maakohtu määruse peale kaebuse, milles taotleb määruse tühistamist ja
enda vangistusest tingimisi ennetähtaegset vabastamist.

3.1 Kohtu väide, et kuriteo toimepanemise asjaolud on vabastamise küsimuse lahendamisel
kaalukamad kui muud asjaolud, on paljasõnaline. A. Toomik tunnistab, et pani toime raske
kuriteo ja sai selle eest väga range karistuse, kuid leiab, et kohus pidanuks arvestama, et see
tegu oli ühekordne. A. Toomik tegutses impulsiivselt ja tegemist ei olnud ettevalmistatud
kuriteoga. Samas kannatanud terroriseerisid mitu aastat teda ja tema lähedasi. Viru Vangla
iseloomustuse kohaselt on A. Toomik emotsionaalselt tasakaalukas ja tema käitumises ei ilmne
agressiivsust. Uue kuriteo toimepanemise tõenäosus on ülimadal. A. Toomiku lähedased on
valmis teda toetama nii materiaalselt kui ka moraalselt.

3.2 A. Toomik on karistusest ära kandnud u 85%, olles vangistuses 12 aastat ja 8 kuud.
Täielikult põhjendamata on kohtu järeldus, et A. Toomiku ennetähtaegsel vabastamisel saaks
riivata ühiskonna õiglustunne ja see ei oleks kooskõlas karistuse mõistmise üldiste
eesmärkidega. Prokuratuur oli A. Toomiku ennetähtaegse vabastamise vastu. A. Toomik
tuletab meelde, et prokuratuur taotles tema karistamist 12-aastase vangistusega. A. Toomik on
vangistuses olnud juba 12 aastat ja 8 kuud. Seega on prokuratuur saanud, mida tahtis, ja enamgi
veel. Abiprokurör A. Tali arvamus on juriidiline nonsenss, millega kohus on nõustunud.


RINGKONNAKOHTU SEISUKOHT JA PÕHJENDUSED

4.    Ringkonnakohus, tutvunud maakohtu määruse ja määruskaebusega, nõustub maakohtu
põhjendustega ja leiab samuti, et A. Toomiku vangistusest tingimisi enne tähtaega vabastamine
ei ole praegusel ajal põhjendatud. Maakohus on süüdimõistetu puhul õigesti käsitlenud ja
hinnanud KarS § 76 lg-s 3 (alates 1. jaanuarist 2015 KarS § 76 lg-s 4) sätestatud asjaolusid ning
määruskaebus ei sisalda asjaolusid, mis maakohtu järelduse ümber lükkaksid. Ringkonnakohus
jagab maakohtu veenvaid ja igati motiveeritud seisukohti, mida ei pea vajalikuks korrata.
Vastuseks määruskaebuses avaldatud seisukohtadele rõhutab ringkonnakohus järgnevat.

5.    Kriminaalkolleegium leiab, et ehkki A. Toomik on tunnistanud oma süüd toimepandud
kuriteos ning avaldanud soovi, et selline tegu poleks kunagi aset leidnud, sisaldab tema
                                               2
määruskaebus ennastõigustavaid seisukohti. Nii pidanuks maakohus A. Toomiku arvates
arvesse võtma asjaolu, et kannatanud terroriseerisid mitu aastat teda ja tema lähedasi.
Ringkonnakohtu hinnangul ei õigusta see asjaolu mingil määral kannatanutelt elu võtmist.
Siinkohal on maakohus põhjendatult võtnud arvesse ka seda, et A. Toomik pani kuriteo toime
kohtusaalis, s.o kohas, kus peaks iga isiku julgeolek olema tagatud. Sellega riivas A. Toomik
oluliselt ühiskonna turvatunnet, mistõttu on ka tema vangistusest tingimisi ennetähtaegse
vabastamise üle otsustamisel tavapärasest enam alust arvestada ühiskonna õiglustundega.
Olukorras, kus A. Toomikul on mõistetud karistusest kanda veel üle kahe aasta, saaks
kannatanute lähedaste ja ühiskonna õiglustunne vaieldamatult riivata.

6.     Asjaolu, et prokuratuur taotles A. Toomiku süüdimõistmisel tema karistamist 12-aastase
vangistusega, milline aeg on tal käesolevaks ajaks kantud, ei oma kohtu hinnangul tähtsust.
Kohus on A. Toomiku süüle vastavaks pidanud tema karistamist 15-aastase vangistusega ning
sellest tuleb tema tingimisi ennetähtaegse vabastamise küsimuse lahendamisel ka lähtuda.

7.    Eelnevast lähtuvalt ja juhindudes KrMS §-st 390 ja § 337 lg 1 p-st 1 jätab ringkonnakohus
vaidlustatud kohtumääruse muutmata ja määruskaebuse rahuldamata.


  /allkiri/                              /allkiri/                                 /allkiri/

 Aarne Sarjas                          Maarika Kuusk                             Mati Kartau




                                               3

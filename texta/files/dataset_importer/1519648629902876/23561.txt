                                     TARTU HALDUSKOHUS
                                        Tartu kohtumaja
                              KOHTUMÄÄRUS
 Kohtuasja number                   3-16-281

 Määruse kuupäev                    15.02.2016

 Kohtunik                           Mare Priks

 Kohtuasi                           I.Ž. esialgse õiguskaitse kohaldamise taotlus seonduvalt
                                    Tartu Vangla 01.02.2016 käskkirjaga nr 6-2/142

 Resolutsioon                           1. Jätta I.Ž. esialgse õiguskaitse kohaldamise taotlus
                                           läbi vaatamata;
                                        2. Määrus edastada I.Ž.

 Edasikaebamise kord                Määruse peale on õigus esitada määruskaebus otse Tartu
                                    Ringkonnakohtule 15 päeva jooksul määruse kättesaamisest
                                    arvates.

Asjaolud

1. Tartu Vanglas kinni peetav isik I.Ž. on esitanud Tartu Halduskohtule esialgse õiguskaitse
kohaldamise taotluse seonduvalt Tartu Vangla 01.02.2016 käskkirjaga nr 6-2/142. Nimetatud
käskkirjaga on I.Ž.it karistatud distsiplinaarkorras kartserisse paigutamisega.

Tartu Halduskohtu 08.02.2016 määrusega jäeti I.Ž. esialgse õiguskaitse kohaldamise taotlus
käiguta. I.Ž. tuli tasuda taotluse esitamisel riigilõiv summas 15 eurot või esitada menetlusabi taotlus.
Lisaks märkis kohus, et mõistab taotlust selliselt, et I.Ž. soovib Tartu Vangla 01.02.2016 käskkirjaga
nr 6-2/142 täitmise peatamist. Kohus palus I.Ž. teatada, kui tema sooviks on mõne muu esialgse
õiguskaitse abinõu rakendamine. I.Ž. anti taotluses esinevate puuduste kõrvaldamiseks aega 3 päeva
alates määruse kättesaamisest. I.Ž. sai halduskohtu 08.02.2016 määruse kätte 09.02.2016.

Kohtu seisukoht

2. Vastavalt halduskohtumenetluse seadustiku (HKMS) § 55 lõikele 2, kui menetlusosaline ei
kõrvalda taotlust sisaldavas avalduses kohtu määratud tähtpäevaks puudusi, jätab kohus avalduse
põhjendatud määrusega läbi vaatamata.

I.Ž. ei ole käesoleva määruse tegemise hetkeks esialgse õiguskaitse taotluse osas kõrvaldanud
puudusi, s.o tasunud riigilõivu. Kuna I.Ž. sai halduskohtu 08.02.2016 määruse kätte 09.02.2016, siis
tuli riigilõiv tasuda hiljemalt 12.02.2016. Samaks kuupäevaks võis esitada kohtule menetlusabi
taotluse. Riigilõivu tasumine või tasumise kohustusest vabastamine on esialgse õiguskaitse taotluse
läbivaatamise üheks eelduseks. Seega ei ole taotlus ilma riigilõivu tasumata menetletav. Eeltoodust
tulenevalt jätab kohus esialgse õiguskaitse kohaldamise taotluse HKMS § 55 lg 2 alusel läbi
vaatamata, kuna kaebaja ei ole tähtaegselt kõrvaldanud taotluses esinenud puuduseid.
3. HKMS § 252 lg 7 kohaselt võib menetlusosaline esialgse õiguskaitse määruse või esialgse
õiguskaitse taotluse rahuldamata jätmise määruse peale esitada määruskaebuse otse
kõrgemalseisvale kohtule.

(allkirjastatud digitaalselt)

Mare Priks
kohtunik




                                            2

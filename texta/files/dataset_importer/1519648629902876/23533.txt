                                                                                   2-15-12945




                              KOHTUOTSUS
                                  EESTI VABARIIGI NIMEL
                                        Tagaseljaotsus

Kohus                              Viru Maakohus
Kohtunik                           Tarmo Tina
Otsuse tegemise aeg ja koht        16. veebruar 2016, Jõhvi kohtumaja
Tsiviilasja number                 2-15-12945

Tsiviilasi, hageja nõue            G. V. hagi R. S. vastu võlgnevuse nõudes
Tsiviilasja hind                   10 381, 10 eurot
Menetlusosalised ja nende          Hageja: G. V. (IK xxx, elukoht xxx)
esindajad                          Kostja: R. S. (IK xxx, elukoht xxx)



Asja lahendamise viis              Kirjalik menetlus

RESOLUTSIOON

1.      Rahuldada hagi tagaseljaotsusega.
2.      Välja mõista R. S.ilt G. V. kasuks võlgnevus 9381, 10 eurot, sh. 03.09.2013 võlakirjast
        tulenev võlgnevus 6800 eurot ja 04.01.2014 üle antud juveeliehete maksumus 2581, 10
        eurot.
3.      Tunnistada tagaseljaotsus tagatiseta viivitamata täidetavaks.

Menetluskulude jaotus ja kindlaksmääramine
4.    Jätta menetluskulud R. S. kanda.
5.    Välja mõista R. S.ilt G. V. kasuks menetluskulu, milleks on hagi esitamisel tasutud
      riigilõiv 600 eurot.

EDASIKAEBAMISE KORD

Hageja, kelle avalduse alusel on tehtud tagaseljaotsus või kelle avaldust kostja vastu
tagaseljaotsuse tegemiseks ei rahuldata ja jäetakse tema hagi rahuldamata, võib esitada otsuse
peale apellatsioonkaebuse. Kaebus esitatakse Tartu Ringkonnakohtule 30 päeva jooksul, alates
otsuse kättetoimetamisest, kuid mitte hiljem kui viie kuu möödumisel esimese astme kohtu otsuse
avalikult teatavakstegemisest. Kaebus võidakse lahendada kirjalikus menetluses, kui kaebuses ei
taotleta selle lahendamist istungil. Tartu Ringkonnakohus võib apellatsioonkaebuse lahendada
kirjalikus menetluses, kui kaebuses endas ei taotleta selle lahendamist istungil.
Apellatsioonkaebuse esitamisel tasutakse riigilõivu sama palju, kui tuleb tasuda esialgsel
esitamisel maakohtule, arvestades kaebuse ulatust.



                                                                                          1/2
                                                                                            2-15-12945
Kostjal on õigus esitada kohtule kaja tagaseljaotsuse kättetoimetamisest alates 30 päeva jooksul,
lisades kajale asja ettevalmistamise lõpuleviimiseks vajalik ning tasudes Rahandusministeeriumi
kontole nr EE571010220229377229 SEB Pank; nr EE062200221059223099 Swedbank; nr
EE513300333522160001 Danske Bank; EE221700017003510302 Nordea Bank kautsjon, mis
vastab riigilõivule poolelt hagihinnalt, kuid mitte vähem kui 100 eurot ja mitte rohkem kui 1500
eurot. Kui tagaseljaotsus toimetatakse kätte avalikult, võib kaja esitada 30 päeva jooksul alates
päevast, kui kostja sai tagaseljaotsusest või selle täitmiseks algatatud täitemenetlusest teada.

Kohus selgitab, et vastavalt TsMS § 187 lg 6 peab menetlusabi taotlemise korral menetlusabi
taotleja seaduses sätestatud tähtaja järgimiseks tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus sellisel juhul mõistliku tähtaja pärast menetlusabi andmise
taotluse lahendamist, kui nimetatud taotlus ei olnud esitatud põhjendamatult või tähtaja
pikendamise eesmärgil. See ei välista menetlustähtaja ennistamist.

Asjaolud

Hageja esitas 01.09.2015 hagi kostja vastu võlgnevuse 10 381, 10 euro nõudes. Kohus võttis hagi
18.09.2015 määrusega menetlusse ja andis tähtaja kirjaliku vastuse esitamiseks. Hageja vähendas
30.11.2015 nõuet ja palub välja mõista kostjalt 9381, 10 eurot. Kostjale saadetud kohtumäärus ja
hagimaterjalid anti kätte allkirja vastu 04.02.2016 kostja emale, Tatjana S.ale (tl 80). Vastuse
esitamise tähtajaks oli 15.02.2016. Kostja ei ole hagile tähtaegselt vastanud ega taotlenud
vastamise tähtaja pikendamist.

Menetluskulude jaotus ja kindlaksmääramine

TsMS § 162 lg 1 järgi kannab hagimenetluse kulud pool, kelle kahjuks otsus tehti. Kuna hagi
kuulub rahuldamisele, tuleb menetluskulud jätta täies ulatuses kostja kanda. Menetluskulude jaotus
tuleb kohtulahendis märkida ka siis, kui menetlusosalised seda ei taotle (TsMS § 173 lg 2).

Menetluskulude rahalise suuruse määrab menetluskulude jaotuse alusel vajalikus ja põhjendatud
ulatuses kindlaks asja menetlev kohus samas tsiviilasjas, millega seoses kulud tekkisid. Kohus
määrab menetluskulude rahalise suuruse kindlaks ka siis, kui menetlusosalised ei esita
menetluskulude kindlaksmääramise taotlust, võttes aluseks menetluskulude nimekirja või
tsiviilasja materjalid (TsMS § 174 lg 1).

TsMS § 138 lg-te 1 ja 2 alusel on menetluskulud menetlusosaliste kohtukulud ja kohtuvälised
kulud. Kohtukulud on riigilõiv, kautsjon ning asja läbivaatamise kulud.

Hageja palub välja mõista kostjalt menetluskulu 600 eurot. Kuna kohus rahuldab hagi
tagaseljaotsusega, mõistab kohus välja kostjalt hageja kasuks menetluskulu, milleks on hagi
esitamisel tasutud riigilõiv 600 eurot.

Viivitamatu täitmine

Vastavalt TsMS § 468 lg 1 p 2 tunnistab kohus omal algatusel tagatiseta viivitamata täidetavaks
tagaseljaotsuse. Kohus tunnistab käesoleva kohtuotsuse tagatiseta viivitamatult täidetavaks.

Tarmo Tina
Kohtunik
/allkirjastatud digitaalselt/

                                                                                                 2/2

                      KOHTUMÄÄRUS

Kohus                                Tartu Ringkonnakohus
Kohtukoosseis                        Üllar Roostoja, Andra Pärsimägi, Kai Kullerkupp
Määruse tegemise aeg ja koht         21. september 2016. a Tartu
Tsiviilasja number                   2-16-800
Tsiviilasi                           A.V. hagi M.K. vastu testamendi kehtetuks tunnistamiseks
Vaidlustatud kohtulahend             Tartu Maakohtu 17. mai 2016. a määrus avalduse menetlusse
                                     võtmisest keeldumise kohta
Kaebuse esitaja ja kaebuse liik      A.V. määruskaebus
Kohtuistungi toimumise aeg           Kirjalik menetlus
Menetlusosalised ja nende            Määruskaebuse esitaja         (avaldaja):    A.V.    (isikukood
esindajad                            XXXXXXXXXX)
RESOLUTSIOON                      1. 1. Rahuldada A.V. määruskaebus.
                                     2. Tühistada Tartu Maakohtu 17. mai 2016. a määrus. Saata
                                     asi samale maakohtule hagiavalduse menetlusse võtmise
                                     otsustamiseks.
Edasikaebamise kord                  Menetlusosalisel on õigus esitada määruskaebus Riigikohtule 15
                                     päeva jooksul alates käesoleva määruse kättetoimetamisest.
                                     Hagimenetluses      Riigikohtus     võib        menetlusosaline
                                     menetlustoiminguid teha ning avaldusi ja taotlusi esitada üksnes
                                     vandeadvokaadi vahendusel, kui seaduses ei ole sätestatud
                                     teisiti.
                                     Juhul, kui menetlusosaline taotleb menetlusabi, peab ta esitama
                                     tähtaja kestel määruskaebuse. Kaebuse põhjendamiseks või
                                     riigilõivu tasumiseks või kaebuses esineva sellise puuduse
                                     kõrvaldamiseks, mis on seotud menetlusabi taotlemisega, annab
                                     kohus mõistliku tähtaja pärast menetlusabi taotluse lahendamist,
                                     kui nimetatud taotlus ei ole esitatud põhjendamatult või tähtaja
                                     pikendamise eesmärgil.

                                              1
ASJAOLUD
1. A.V. esitas 19. jaanuaril 2016. a maakohtule avalduse, milles taotles H.V. testamendi
vaidlustamist ja teavet H.V. pangakontode kohta. Koos hagiavaldusega esitas hageja menetlusabi
taotluse riigilõivu maksmisest vabastamiseks.
Hageja esitas 7. märtsil 2016. a avalduse täienduse koos taotlusega riigi õigusabi saamiseks –
hageja esindamiseks tsiviilasja kohtueelses menetluses ja kohtus. Maakohus rahuldas taotlused
16. märtsil 2016. a määrusega ning Eesti Advokatuur tegi hagejale riigi õigusabi osutamise
ülesandeks vandeadvokaat Li Uigale.
2. Maakohus kohustas 18. märtsil 2016. a määrusega hagejat 14 päeva jooksul määruse
kättesaamisest arvates täpsustama hagiavalduses esitatud nõudeid ja faktilisi asjaolusid ning
esitama kohtule selgelt väljendatud nõudega hagiavalduse.
3. Hageja esindaja esitas 24. märtsil 2016. a maakohtule taotluse riigi õigusabi lõpetamiseks.
Esindaja leidis, et hagejal puudub võimalus saavutada testamendi vaidlustamise näol taotletavat
eesmärki – omandiõigust kinnistule. H.V. testamendi tühistamiseks puuduvad alused, hageja
sellekohased põhjendused on emotsionaalsed ega sisalda õiguslikke aluseid.


MAAKOHTU LAHEND
4. Tartu Maakohus tegi 17. mail 2016 määruse, millega keeldus A.V. hagiavalduse menetlusse
võtmisest, kuna hagiga ei ole hageja taotletavat eesmärki võimalik saavutada. Maakohus lõpetas
riigi õigusabi andmise ja jättis menetluskulud riigi õigusabi kulude näol riigi kanda.
5. Maakohus leidis, et TsMS § 371 lg 2 p 2 alusel tuleb jätta hagi menetlusse võtmata, kuna
hagiga ei ole võimalik saavutada hageja taotletavat eesmärki – H.V. testamendi tühisuse
tuvastamist.
Hageja soovis vaidlustada oma isa, XX. oktoobril 2015 surnud H.V. 18. augustil 2009 koostatud
testamenti, millega H.V. nimetas kogu oma vara pärijaks M.K.. Vara hulka kuulusid ½ mõttelist
osa XXX kinnistust ja ½ mõttelist osa XXX kinnistust.
A.V. leidis, et kuna pärandaja H.V. oli testamendi tegemise ajal otsustusvõimetu või piiratud
teovõimega, tuleb testament kui ühepoolne tehing tühistada. Maakohus leidis, et kuna testament
on tõestatud Põlva notar Ere Kürsa poolt, kes kontrollis tehingu tõestamisel H.V. teo- ja
otsusevõimelisust, siis puudub alus testamendi tühistamiseks. Maakohus märkis, et avaldaja ei
esitanud konkreetseid faktilisi asjaolusid, mis oleks andnud aluse väita, et testamendi tegemise
ajal oli H.V. otsusevõimetu, see tähendab, et tal esines vaimutegevuse ajutine häire või muu
asjaolu, mis välistas tema võime õigesti hinnata seda, kuidas tehing mõjutab tema huve või
piiratud teovõimega, see tähendab vaimuhaiguse, nõrgamõistuslikkuse või muu psüühikahäire
tõttu ei suutnud kestvalt oma tegudest aru saada või neid juhtida. Hageja poolt väljatoodud
asjaolud on oletuslikud („… ilmselt sai isa ajukahjustuse“). Kui avaldaja H.V. pojana sai tema
eluajal juba aru, et isa ei saa oma tegudest täiel määral aru ja teeb endale kahjulikke tehinguid,
oleks ta pidanud pöörduma arstide või kohaliku omavalitsuse poole, et algatada eestkoste
seadmise menetlus. Otsusevõimetuse puhul on tegemist konkreetsel ajal ajutise häire esinemisega
ning sellisel juhul võib isik tehingu ka hiljem heaks kiita. Kuna testaator suri kuus aastat peale
testamendi tegemist, siis oli tal võimalus ka uue testamendi tegemisega testamenti muuta, juhul,
kui ta tõepoolest ei saanud aru, kuidas testament tema huve mõjutab.

MÄÄRUSKAEBUSE ESITAJA TAOTLUS JA PÕHJENDUSED
6. A.V. esitas Tartu Maakohtu 17. mai 2016. a määruse peale määruskaebuse.

                                               2
Määruskaebuse esitaja ei nõustu maakohtu seisukohaga, et hagiga ei ole võimalik saavutada
taotlevat eesmärki. Testamendis väidetu, nagu hageja ei oleks hoolitsenud testaatori eest, on vale.
Maakohus on määruses jõudnud järelduseni, et notar kontrollis testaatori teo- ja
otsustusvõimelisust. Seega hindab notar isiku välimust ja kainust. Selle õigsust, mida testamenti
kirjutatakse, ei kontrolli keegi.
Maakohus jättis tähelepanuta elulised asjaolud, millest lähtudes saab asuda seisukohale, et
testaator oli testamendi koostamise hetkel nõrgamõistuslik, mille tulemusena oli kergesti
mõjutatav. M.K. mõjutuse tõttu kirjutas testaator testamendi M.K. nimele.
XXX kinnistu omanik oli hageja ema. Kuna hageja ema ja testaator ei lahutanud abielu, siis
testaator päris kinnistu seaduse alusel. Testaatoril tekkis õigus pärandada kinnistu, mille
soetamiseks ta ei teinud mitte midagi.


RINGKONNAKOHTU SEISUKOHT
7. Ringkonnakohus leiab, et Tartu Maakohtu 17. mai 2016. a määrus tuleb menetlusnormi
rikkumise tõttu tühistada. Tsiviilasi tuleb saata maakohtule hagiavalduse menetlusse võtmise
otsustamiseks. A.V. määruskaebus kuulub rahuldamisele.
Maakohus jättis hagi menetlusse võtmata põhjendusel, et hageja poolt hagiavalduses esitatud
asjaoludel ei ole võimalik saavutada hagis taotletavat eesmärki. Seega tugines maakohus hagi
menetlusse võtmisest keeldumisel TsMS § 371 lg 2 p-le 2. Viidatud sätte kohaselt võib kohus
jätta hagi menetlusse võtmata juhul, kui hagi ei ole esitatud hageja seadusega kaitstud õiguse
kaitseks ning hagiga ei ole võimalik hageja taotletavat eesmärki saavutada.
8. Ringkonnakohus leiab, et maakohtu põhjendused ei ole õiged selles osas, justkui ei oleks
hagiga põhimõtteliselt võimalik saavutada hageja taotletavat eesmärki, s.o testamendi tühisuse
tuvastamist.
Maakohus on 17.02.2016 kohtunõudes hagejale selgitanud testamendi tühistamise ja tühisuse
tuvastamise erisusi ning sellega seonduvat tõendamiskoormist. Samuti on tõendamiskoormist
hagejale selgitanud talle riigi õigusabi korras määratud advokaat Li Uiga (tl 66-67). Hageja
31.03.2016 menetlusdokumendist nähtuvalt selgitas advokaat talle, et pärandaja teo- või
otsusevõimetuse postuumselt kindlakstegemiseks on vajalik läbi viia kohtupsühhiaatriline
ekspertiis.
Seega on testamendi tühisuse tuvastamine kohtumenetluses postuumselt läbiviidava
kohtupsühhiaatrilise ekspertiisi ning potentsiaalselt ka muude TsMS § 229 lõikes 2 nimetatud
tõendite alusel iseenesest võimalik. Asjaolu, et käesoleva aja seisuga ei ole ekspertiisi läbi viidud
ja hageja ei ole viidanud ka niisuguste tõendite olemasolule, mis võimaldaksid tuvastada H.V.
ajutise teovõimetuse või otsusevõimetuse testamendi tegemise aja seisuga (augustis 2009), ei
välista iseenesest hagi menetlemist. Kohus ei või keelduda TsMS § 371 lg 2 alusel hagi
menetlusse võtmisest üksnes seetõttu, et hageja ei ole esitanud kohtule piisavalt tõendeid oma
väidete kinnituseks. Riigikohus on juhtinud tähelepanu sellele, et viidatud sätte järgi võib jätta
hagi menetlusse võtmata, kui sellise hagi esitamine on õiguslikult võimatu, kuid hagi menetlusse
võtmise otsustamise staadiumis ei saa kohus asuda tõendeid hindama (vt Riigikohtu lahend nr 3-
2-1-149-15 p 10).
9. Hageja on palunud tuvastada XX.10.2015. a surnud H.V. poolt 18.08.2009. a koostatud
notariaalse testamendi tühisus. Testamendi vaidlustamise kaugem eesmärk on see, et ka H.V.
pärandvara hulka kuulunud osas saaks hageja XXX (hagiavalduses märgitud nimekuju Karnistu,
elektroonilise kinnistusraamatu väljatrükis XXX) kinnistu (registriosa nr XXXX) omanikuks.


                                                 3
Asja materjalidest nähtuvalt sai hageja A.V. vaidlusaluse kinnistu ½ mõttelise osa omanikuks
oma venna R.V. seadusjärgse pärijana. Samuti oli R.V. seadusjärgseks pärijaks tema isa H.V.
(kinnistusraamatu registriosa väljatrükk tl 13).
Kui hagi menetlemise tulemusena selguks, et H.V. 18.08.2009. a notariaalne testament oleks
tühine, siis ei oleks vara pärijaks testamendis nimetatud isik M.K., vaid pärimine toimuks seaduse
järgi. Alates 01.01.2009 kehtiva pärimisseaduse § 10 lg 1 ja § 13 lg 1 kohaselt oleksid H.V.
seadusjärgseteks pärijateks tema lapsed. Rahvastikuregistri väljatrüki andmetel (tl 15) on H.V.l
kaks elus olevat last, s.o tütar T.K. ja poeg A.V.. Poeg R.V. suri 2006. aastal. Asjas ei ole esitatud
andmeid selle kohta, kas ka R.V.l oli lapsi, kuid juhul kui oli, siis oleksid ka nemad PärS § 13 lg
3 alusel H.V. seadusjärgseteks pärijateks.
Seega on olemasoleva teabe põhjal alust arvata, et lisaks hagejale on pärandajal veel vähemalt
üks seadusjärgne pärija (T.K.) ning hagejal ei ole võimalik saavutada hagiga oma lõppeesmärki
– saada H.V. ainupärijaks. Küll aga ei ole iseenesest välistatud, et testamendi tühisuse
tuvastamise korral päriksid H.V. järel tema elus olevat alanejad sugulased A.V. ja T.K..
10. Jättes hagi TsMS § 371 lg 2 p 2 alusel menetlusse võtmata, on kohtul kõrgendatud
põhjendamis- ja kaalumiskohustus (Riigikohtu lahendid nr 3-2-1-151-14 p 13, 3-2-1-134-07 p 13,
3-2-1-139-13, p 14). Ringkonnakohus leiab, et käesoleval juhul oleks maakohtul tulnud hagejale
täiendavalt selgitada oma väidete tõendamise vajadust ja võimalusi. Riigi õigusabi korras
määratud advokaadiga suhtlemine ei asenda kohtu selgitamiskohustuse täitmist.
TsMS § 372 lg 3 kohaselt on kohtul võimalik enne hagi menetlusse võtmise otsustamist vajaduse
korral küsida ka kostja seisukohta ning pooled ära kuulata. Ärakuulamise käigus saaks kohus
hagejale selgitada, missuguste tõenditega oleks testamendi tühisust (s.o pärandaja teo- või
otsusevõime puudumist testamendi koostamise aja seisuga) kohtumenetluses võimalik tõendada.
Tõendite esitamine ja kohtule tõendite kogumisega seotud taotluste esitamine on poole otsustada,
kohtul on hagiasjas üldjuhul võimalik vaid teha ettepanek esitada täiendavaid tõendeid, kui mõni
asjaolu on ilmselt ebapiisavalt tõendatud (TsMS § 4 lg 2, § 5, § 230).
Juhul kui hageja ei esita oma väidete kinnituseks piisavaid tõendeid ning ka kohtupsühhiaatrilise
ekspertiisi tulemusel ei selgu, et testaator oleks testamendi teinud vaimutegevuse häire seisundis,
jääb hagi rahuldamata ja menetluskulud hageja kanda.
11. Asjakohased ei ole määruskaebuses esitatud väited selle kohta, mis puudutavad testamendi
sisulise n-ö õigsuse kontrollimist ja seda, millistel asjaoludel omandas H.V. vaidlusaluse kinnistu.
Ringkonnakohus selgitab määruskaebuse esitajale, et käesoleva asja menetlemisel saab kohus
lähtuda asjaolust, et H.V. oli nii testamendi koostamise ajal kui ka oma surma hetkel kinnisasja
mõttelise osa omanik ning tal oli õigus seda pärandada enda valitud isikule.



 /allkirjastatud digitaalselt/      /allkirjastatud digitaalselt/    /allkirjastatud digitaalselt/
          Üllar Roostoja                 Andra Pärsimägi                   Kai Kullerkupp




                                                 4

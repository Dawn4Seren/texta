                           KOHTUOTSUS
                                    Eesti Vabariigi nimel

Kohus                           Tallinna Ringkonnakohus

Kohtukoosseis                   Margo Klaar (eesistuja), Ele Liiv, Imbi Sidok-Toomsalu

Otsuse tegemise aeg ja koht     29.06.2016, Tallinn

Tsiviilasja number              2-15-3753

Tsiviilasi                      GŠ    hagi    VA     vastu   sundtäitmise  lubamatuks
                                tunnistamiseks täiteasjas nr 008/2014/3211 ja alusetult
                                saadud raha tagastamise nõudes

Vaidlustatud kohtulahend        Harju Maakohtu 11.02.2016 otsus

Tsiviilasja hind                Apellatsioonkaebusel 4079,96 eurot
apellatsioonimenetluses         Vastuapellatsioonkaebusel 0 eurot

Kaebuse esitaja ja kaebuse      VA apellatsioonkaebus
liik                            GŠ vastuapellatsioonkaebus

Menetlusosalised ja nende       Hageja (apellatsioonimenetluses vastustaja): GŠ (isikukood
esindajad                       XXXXXXXXXX), lepingulised esindajad vandeadvokaat
                                Edith Sassian ja Marina Smirnova

                                Kostja (apellatsioonimenetluses apellant): VA (isikukood
                                XXXXXXXXXX), lepinguline esindaja Aire Põder

Kohtuistungi toimumise aeg      08.06.2016

Istungil osalenud isikud        Hageja lepingulised esindajad vandeadvokaat Edith Sassian ja
                                Marina Smirnova ning kostja lepinguline esindaja Aire Põder
RESOLUTSIOON
  1. Harju Maakohtu 11.02.2016 otsus jätta muutmata.
  2. Apellatsioonkaebus ja vastuapellatsioonkaebus jätta rahuldamata.
  3. Ringkonnakohtus kantud menetluskulud jätta poolte kanda.

Edasikaebamise kord ja selgitused
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline


                                                                                         1(7)
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada
teise menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb.

Hagi ja selle aluseks olevad asjaolud
  1. 10.03.2015 esitas GŠ (hageja) maakohtule VA (kostja) vastu hagi sundtäitmise
       lubamatuks tunnistamiseks ja 30.04.2015 hagi kohustuse täitmisena saadu
       tagasinõudmiseks (enne liitmist tsiviilasi nr 2-15-6603). 08.01.2016 täpsustatud
       hagiavalduse (II kd, lk 165-171) kohaselt palus hageja tunnistada sundtäitmine
       täiteasjas nr 007/2014/3211 lubamatuks 3062,50 euro osas ja mõista välja kostjalt
       hageja kasuks alusetult saadud 5315 eurot. Hageja tasaarvestas kohtuotsuse alusel
       täitmisele kuuluva nõude oma nõudega kostja vastu ja palus tasaarvestuse tulemusena
       välja mõista 819,96 eurot.

   2. 18.01.2012 suri OA. OA pärijateks vastavalt 24.10.2012 Tallinna notar Merle Saar-
      Johansoni väljaantud pärimistunnistusele nr 3150 olid hageja 1/8 mõttelises osas,
      kostja 3/8 mõttelises osas, NT 3/8 mõttelises osas ja MP 1/8 mõttelises osas. Kuna
      kõik kaaspärijad olid õed ja vend, olid nad 24.10.2012 pärimistunnistuse saamisel
      nõus, et pärandi osad ei olnud arvestatud õigesti. 06.12.2012 leppisid hageja ja kostja
      suuliselt kokku, et hageja tasub pärandvarasse kuuluvate XXX Harku vallas asuva
      kinnistu osa ja XXX Tallinnas asuva korteriomandi osa eest kostjale hüvitist 10 000
      eurot ja kostja ei nõua endale osa pärandist. Kokkuleppe täitmiseks kandis hagejale
      kostjale üle 10 000 eurot.

   3. 30.11.2012 müüsid hageja, kostja, NT ja MP XXX Tallinnas asuva korteriomandi XX
      400 euroga. Hageja tasus maakleritasu 1920 eurot.

   4. Harju Maakohtu 10.06.2014 otsusega tsiviilasjas nr 2-13-33274 rahuldati kostja hagi
      hageja, NT ja MP vastu XXX Harku vallas asuva kinnistu kaasomandi lõpetamiseks ja
      mõisteti hagejalt välja kostja kasuks hüvitis omandi kaotamise eest 9187,50 eurot.
      Kohus lähtus sellest, et kostja mõtteline osa OA pärandvarast on 3/8. Nõude aluseks
      oli notar Merle Saar-Johansoni poolt 24.10.2012 välja antud pärimistunnistus nr 3150.
      Kostja avalduse alusel on alustatud täitemenetlus Harju Maakohtu 10.06.2014
      kohtuotsuse täitmiseks (täiteasi nr 008/2014/3211).

   5. 26.02.2015 tunnistas Tallinna notar Merle Saar-Johanson otsusega nr 499 kehtetuks
      24.10.2012 pärimistunnistuse ja väljastas 27.02.2015 uue pärimistunnistuse nr 507,
      mille järgi on OA pärijateks hageja 1/4 suuruses mõttelises osas, kostja 1/4 suuruses
      mõttelises osas, NT 1/4 suuruses mõttelises osas, MP 1/4 suuruses mõttelises osas.

   6. Hageja on 08.01.2016 seisuga kostjale tasunud pärandvara eest hüvitist kokku
      11 629,96 eurot, s.o 819,96 euro võrra rohkem kui ta oli tegelikult kohustatud.

   7. Kuna kostja leiab, et 06.12.2012 hagejalt saadud hüvitis 10 000 eurot on vaid XXX
      korteriomandi pärandiosa eest, on hageja kostjale tasunud pärandi osade mõttelisi
      suurusi arvestades 5315 eurot enam. Kostjal on kohustus tagastada hagejale enam
      saadud 5315 eurot. Hageja tasaarvestab poolte vastastikused kohutused.


                                                                                        2(7)
Kostja vastuväited
   8. Kostja vaidles hagile vastu ja palus jätta selle rahuldamata.

   9. Täitemenetluses täidetakse jõustunud kohtuotsust. Kostja sai 10 000 eurot, kuid see
      raha on saadud XXX korteriomandi eest. Käesolevas asjas ei oma tähtsust uus
      pärimistunnistus. Lähtuda tuleb varasemast pärimistunnistusest.

Esimese astme kohtu otsus ja selle põhjendused
   10. Harju Maakohus 11.02.2016 otsusega rahuldas hagi, otsustas, et täitemenetlus
       täiteasjas nr 008/2014/3211 on tasaarvestuse tulemusel lubamatu, mõistis
       tasaarvestuse tulemusel kostjalt hageja kasuks välja alusetult saadud 579,96 eurot,
       jättis menetluskulude poolte endi kanda ja tühistas täitemenetluse peatamise.

   11. On tuvastatud asjaolud, mille üle pooled ei vaidle:
       - 18.01.2012 suri OA.
       - OA pärijateks vastavalt 24.10.2012 Tallinna notar Merle Saar-Johansoni välja
          antud pärimistunnistusele (nr 3150) olid GŠ 1/8 suuruses mõttelises osas, VA 3/8
          suuruses mõttelises osas, NT 3/8 suuruses mõttelises osas ja MP 1/8 suuruses
          mõttelises osas (I kd lk 23-24).
       - Harju Maakohtu 27.10.2014 määrusega tsiviilasjas nr 2-14-55935 tuvastati, et GŠ
          isa on FA, kes suri 28.10.2009 (I kd lk 19-21).
       - 26.02.2015 tunnistas Tallinna notar Merle Saar-Johanson otsusega (nr 499)
          kehtetuks 24.10.2012 pärimistunnistuse (I kd lk 28-29).
       - 27.02.2015 väljastas Tallinna notar Merle Saar-Johanson uue pärimistunnistuse (nr
          507), mille järgi on OA pärijateks GŠ 1/4 suuruses mõttelises osas, VA 1/4
          suuruses mõttelises osas, NT 1/4 suuruses mõttelises osas ja MP 1/4 suuruses
          mõttelises osas (I kd lk 25-26).
       - Harju Maakohtu 10.06.2014 otsusega tsiviilasjas nr 2-13-33274 rahuldati VA
          alternatiivnõue GŠ, NT ja MP vastu kaasomandi lõpetamiseks ja mõisteti GŠ-lt
          välja VA kasuks hüvitis omandi kaotamise eest 9187,50 eurot. Hüvitise suuruse
          osas lähtus kohus eeldusest, et OA pärijaks oleva VA pärandi suuruseks on 3/8
          mõttelist osa, s.o vaidlusaluse kinnistu ½ mõttelisest osast 3/8. Nõude aluseks oli
          notar Merle Saar-Johansoni poolt 24.10.2012 välja antud pärimistunnistus nr 3150.
       - Täitedokumendiks täiteasjas nr 008/2014/3211 on jõustunud Harju Maakohtu
          10.06.2014 kohtuotsus tsiviilasjas nr 2-13-33274, millest tuleneb hageja kohustus
          tasuda kostjale 9187,50 eurot (I kd lk 10-18). Kohtutäitur alustas täitemenetlust
          23.12.2014 (I kd lk 48-49).
       - Hageja kanti kinnistusraamatusse kinnistu XXX, asukohaga XXX, XXX küla,
          Harku vald, Harjumaa (registriosa nr XXXXXXX), omanikuna 14.01.2015 (I kd lk
          30).
       - 06.12.2012 tasus hageja kostjale 10 000 eurot, selgitusega võlg (I kd lk 52, tõlge
          53).
       - 05.12.2014 tasus hageja kostjale 1050 eurot selgitusega hüvitis kinnistu eest (I kd
          lk 51).

   12. Asjaolu, et NT ja MP loobusid pärandvara jagamisel hüvitise nõudest, nähtub
       10.06.2014 kohtuotsusest tsiviilasjas nr 2-13-33274 (I kd lk 16).




                                                                                        3(7)
13. Pärast tsiviilasjas nr 2-13-33274 tehtud kohtuotsuse jõustumist on pärandiosa suurused
    muutunud. Tegemist on asjaoluga, mis on tekkinud pärast täidetava kohtulahendi
    jõustumist. Ringkonnakohtu 10.07.2015 määruses toodud hinnangul võib võlgnik
    sellele asjaolule tugineda ka sundtäitmise lubamatuks tunnistamise hagis.
    Ringkonnakohus on märkinud, et praegusel juhul saaks lähtuda kinnistu eest makstava
    hüvitise puhul kehtivast pärimistunnistusest, mille kohaselt on kostja kaotanud omandi
    pärandist 1/4 mõttelise osa suhtes. Maakohtul puudub alus vastupidisele seisukohale
    asumiseks. Notar Merle Saar-Johansoni poolt 24.10.2012 pärimistunnistuse nr 3150
    väljaandmise ajal ei olnud tuvastatud, et GŠ isa on FA, kes suri 28.10.2009 (I kd lk
    19-21). See asjaolu tuvastati Harju Maakohtu 27.10.2014 määrusega tsiviilasjas nr 2-
    14-55935.

14. Tsiviilasjas nr 2-13-33274 lahendati vaidlust, mille esemeks oli hüvitise nõue
    pärandiks olnud kinnistu mõttelise osa eest. Vaidlust ei ole selles, et 10.06.2014
    otsusega tuvastati, et kinnistu XXX turuväärtuseks oli 49 000 eurot. Kuna
    pärandvarasse kuulub ½ suurune mõtteline osa sellest kinnistust ja iga pärija
    pärandiosa suuruseks on pärimistunnistuse nr 507 kohaselt ¼, siis hüvitis kostjale ei
    saa olla suurem kui 6125 eurot (49 000:2:4). Seega täitedokumendiks olev kohtuotsus
    on eelduslikult täidetav 6125 euro osas. Kuna hageja on pärast kohtuotsuse jõustumist
    tasunud kostjale 1050 eurot, on otsus täidetav summas 5075 eurot (6125-1050). Kostja
    on hageja poolt tasutud 1050 eurot täitmisavalduses juba arvestanud, nõudes täitmist
    8137,50 euro osas. Täitemenetluses on kohtutäituri kontole laekunud veel 650,23
    eurot, millest kostjale on üle kantud 579,96 eurot (II kd lk 174). Eelnevat arvestades
    on sundtäitmine lubatav summas 4495,04 eurot.

15. Ringkonnakohus on 10.07.2015 määruses selgitanud, et kuna tsiviilasjas nr 2-13-
    33274 lahendati vaidlust, mille esemeks oli hüvitise nõue pärandiks olnud kinnistu
    XXX mõttelise osa eest, ei ole ka praeguses vaidluses võimalik esitada väidet
    varasema kokkuleppe ja raha tasumise kohta. Kui hageja väitel tasus ta kostjale
    korteriomandi XXX, Tallinn, müügist saadud rahast 10 000 eurot arvestusega, et
    tegemist on kogu pärandvara hõlmava hüvitisega, kuid kostja sellist kokkulepet eitab,
    on hagejal õigus nõuda tasutud raha osaliselt tagasi, tuginedes alusetu rikastumise
    sätetele (lähtuvalt korteriomandi väärtusest ja kehtivast pärimistunnistusest).

16. 30.11.2012 müüsid GŠ, VA, NT ja MP korteriomandi XXX, Tallinnas 39 400 euroga.
    Kuna pärandvarasse kuulub ½ suurune mõtteline osa sellest korteriomandist, on
    lähtuvalt korteriomandi väärtusest ja kehtivast pärimistunnistusest hüvitis kostjale
    korteriomandi kaotuse eest 4925 eurot (39 400:2:4). Kuna hageja on tasunud kostjale
    06.12.2012 summa 10 000 eurot, kuulub kostja poolt tagastamisele alusetult saadud
    5075 eurot.

17. Kuna täitemenetlus on hageja suhtes lubatav summas 4495,04 eurot ja kostjal on
    kohustus tagastada hagejale alusetult saadud 5075 eurot, loeb kohus hageja taotlusel,
    et poolte vastastikused kohutused on tasaarvestuse (VÕS § 197 jj) tulemusel lõppenud
    4495,04 euro ulatuses. Kuivõrd hageja on esitanud hagi alusetult saadud 5315 euro
    väljamõistmiseks, tuleb kostjalt hagejale välja mõista alusetult saadud 579,96 eurot
    (5075-4495,04).

18. Kohus jätab menetluskulud kooskõlas TsMS § 162 lg-ga 4 poolte endi kanda.
    Menetluskulude kostja kanda jätmine oleks äärmiselt ebaõiglane. Asjaolud (et GŠ isa


                                                                                     4(7)
       on FA), millele tuginevalt on hageja käesoleva hagi esitanud, olid teada hagejale juba
       Harju Maakohtu 10.06.2014 otsuse tsiviilasjas nr 2-13-33274 tegemise ajal. Hageja
       oleks saanud juba selle kohtuasja raames esile tuua asjaolu, et tema isa on FA. Samuti
       oli tal võimalus esitada ka selles asjas alusetult saadud 10 000 euro tagastamise nõue
       kostja vastu ja teha tasaarvestusavaldus. Juba tsiviilasjas nr 2-13-33274 väitis hageja,
       et tasus kostjale korteriomandi müügist saadud rahast 10 000 eurot arvestusega, et
       tegemist on kogu pärandvara hõlmava hüvitisega, kuid kostja eitas sellist kokkulepet.
       Sellele vaatamata otsustas hageja lasta vastaval otsusel jõustuda ja kostjal oli õigus
       pöörduda täitedokumendi täitmiseks kohtutäituri poole. See on kaasa toonud
       sundtäitmise menetluse ja käesoleva tsiviilasja menetluse.

Apellatsioonkaebus ja selle põhjendused
   19. Kostja esitas apellatsioonkaebuse, milles palub tühistada maakohtu otsuse osas,
       millega hagi rahuldati, ja teha uue otsuse, millega jätta hagi rahuldamata.

   20. Hageja koos teiste pärijatega jättis notari teadlikult teavitamata sellest, et MP ja GŠ
       olid FA tütred. Pärijad võtsid pärandi vastu, teades, et pärandiosad ei olnud arvestatud
       õigesti. Kohus ei ole pärandi vastuvõtmist 24.10.2012 kehtetuks tunnistanud ega
       pärimisõigust tuvastanud, mis asendaks pärimistunnistust vastavalt PärS § 171 lg-le 7.
       Pärand võeti vastu läbi eksimuse (TsÜS § 92).

   21. Täitedokumendiks olev kohtuotsus jõustus pärast Harju Maakohtu 27.10.2014 määrust
       tsiviilasjas nr 2-14-55935, millega kohus tuvastas, et hageja isa on FA.
       Pärimistunnistus vaid tõendab pärimisõigust, kuid ei ole pärimisõiguse aluseks.
       Notaril puudus alus pärimistunnistuse kehtetuks tunnistamiseks ja uue
       pärimistunnistuse väljastamiseks, sest pärimistunnistuse ebaõigsuse aluseks olevad
       asjaolud olid teada enne pärimistunnistuse tõestamist (PärS § 171 lg 1). 27.02.2015
       pärimistunnistus on tühine ja sellele ei saa tugineda. Maakohus on põhjendamatult
       jätnud analüüsimata tõendid pärimismenetluse kohta.

   22. Hageja põlvnemine FA-st oli pärijatele teada enne pärimismenetlust. Nimetatud
       asjaolu ei saanud tekkida pärast kohtuotsuse jõustumist. Harju Maakohus on
       tsiviilasjas nr 2-13-33274 10.06.2014 otsuse punktis 18 leidnud, et tasaarvestuseks
       puudub alus, sest GŠ väide, et ta on tasunud 10 000 eurot kinnistu eest, on tõendamata.

   23. Hageja väidetud suulisele kokkuleppele 10 000 euro tasumise kohta hüvitisena pärandi
       objekti eest ei saa tugineda, sest selline kokkulepe peab olema notariaalselt tõestatud
       (PärS § 148 lg 4). Isegi kui kokkulepe oleks sõlmitud, oleks see tühine. Maakohus ei
       ole võtnud selle kohta seisukohta. Vastavalt VÕS § 1028 lg 2 punktile 3 ei või hageja
       kostjalt 10 000 eurot tagasi nõuda, sest tühise tehingu täitmisena saadu
       tagasinõudmine oleks vastuolus tehingu tühisust ettenägeva sättega või sätte
       eesmärgiga.

Vastus apellatsioonkaebusele
   24. Hageja vaidleb apellatsioonkaebusele vastu ja palub jätta selle rahuldamata.

Vastuapellatsioonkaebus ja selle põhjendused
   25. Hageja esitas vastuapellatsioonkaebuse, milles palub tühistada maakohtu otsuse
       menetluskulude jaotuse osas ja teha uue otsuse, millega jätta menetluskulud kostja
       kanda.


                                                                                          5(7)
   26. Menetluse lõpuni kostja ei nõustunud hageja väidetega ja jätkab vaidlusega. Ei saa
       nõustuda otsusega, et menetluskulud tuleb jätta poolte endi kanda. TsMS § 162 lg 1
       kohaselt kannab hagimenetluse kulud pool, kelle kahjuks otsus tehti.

Vastus vastuapellatsioonkaebusele
   27. Kostja vaidleb hageja vastuapellatsioonkaebusele vastu ja palub jätta selle
       rahuldamata.

Ringkonnakohtu seisukoht
   28. Ringkonnakohus, ära kuulanud pooled ning tutvunud tsiviilasja materjalidega, leiab, et
       TsMS § 657 lg 1 p 1 alusel tuleb maakohtu otsus jätta muutmata ja apellatsioonkaebus
       ja vastuapellatsioonkaebus rahuldamata. Maakohtu otsus on seaduslik ja põhjendatud
       ning kaebuste väited ei anna alust selle muutmiseks.

   29. TsMS § 652 lg 1 p 1 järgi võtab ringkonnakohus kaebuste läbivaatamisel aluseks
       esimese astme kohtu poolt tuvastatud faktilised asjaolud niivõrd, kui puuduvad
       kahtlused vastavate faktiliste asjaolude tõendamise menetluse või protokolli
       õiguspärasuse või ebapiisava ulatuse kohta ja ringkonnakohus ei pea nimetatud
       asjaolude uut tuvastamist vajalikuks. Ringkonnakohtu arvates ei ole maakohus
       faktiliste asjaolude tuvastamisel menetlusõiguse norme rikkunud. Samuti ei ole
       tuvastatavad materiaalõiguse normide rikkumised, mis annaks aluse maakohtu otsuse
       tühistamiseks. See, et pooled maakohtu järeldustega ei nõustu, ei tähenda, et maakohtu
       järeldused oleksid ebaõiged.

   30. Ringkonnakohus nõustub maakohtu otsuse põhjendustega ning TsMS § 654 lg 6 järgi
       ei korda neid. Vastuseks apellatsioonkaebuse väidetele märgib ringkonnakohus
       järgmist.

   31. Kolleegiumi arvates apellandi poolt rõhutatud asjaolu, et hageja oli 24.10.2012
       pärimistunnistuse väljaandmisel teadlik, et ta isa on FA, kuid notarit ta sellest ei
       teavitanud, ja seetõttu pärand võeti vastu eksimuse läbi, ei anna alust maakohtu otsust
       muuta. Vaidlust ei ole, et 24.10.2012 pärimistunnistuse väljaandmise ajal
       rahvastikuregistrisse ei olnud kantud hageja isana FA. Perekonnaseisutoimingute
       seaduse § 2 lg 5 järgi eeldatakse, et rahvastikuregistrisse kantud
       perekonnaseisuandmed on õiged. Seega sai notar pärimistunnistuse väljaandmisel
       lähtuda rahvastikuregistrisse kantud andmetest. See, et pooled olid pärimistunnistuse
       väljaandmisel teadlikud, et hageja ja kostja põlvnevad ühest isikust, mistõttu oleks
       hagejal olnud õigus pärida rohkem, ei anna alust järelduseks, et pärast kohtumäärusega
       hageja FA-st põlvnemise tuvastamist, ei olnud võimalik ebaõigeks osutunud
       pärimistunnistust muuta. PärS § 175 lg-d 1 ja 2 sätestavad, et kui pärast
       pärimistunnistuse tõestamist ilmneb selle ebaõigsus, tunnistab notar pärimistunnistuse
       asjast huvitatud isiku notariaalselt tõestatud avalduse alusel või omal algatusel
       kehtetuks ja viib läbi uue pärimismenetluse.

   32. Ebaõige on kaebuse käsitlus, mille kohaselt ei oleks saanud notar välja anda uut
       pärimistunnistust pärast uute asjaolude ilmnemist hageja põlvnemise kohta, mistõttu
       on 27.02.2015 väljaantud pärimistunnistus tühine. Kohtu ette ei ole toodud asjaolusid,
       millest saaks järeldada, et pärimistunnistus on tühine. Samuti ei ole kostja uue
       pärimistunnistuse väljaandmist vaidlustanud.


                                                                                         6(7)
    33. Harju Maakohtu tsiviilasjas nr 2-13-33274 10.06.2014 tehtud otsusega, mille
        sundtäitmise lubamatuks tunnistamist hagetakse, lõpetati poolte, NT ja MP ühine
        omand Harku vallas XXX külas XXX asuva ½ mõttelise osa kinnisasjast suhtes, mis
        kuulus pärandvara hulka. Maakohus lähtus otsuse tegemisel sellest, et kostjal on õigus
        pärida 3/8 mõttelist osa pärandvarast ja hagejal 1/8. Pärast 10.06.2014 kohtuotsuse
        jõustumist 27.02.2015 väljaantud pärimistunnistuse kohaselt oli kummalgi
        menetlusosalisel õigus pärida ¼ mõttelist osa OA pärandist. Seega pärast tsiviilasjas nr
        2-13-33274 tehtud otsuse jõustumist väljaantud pärimistunnistuse järgi on hagejal
        võimalik TMS § 221 lg 1 alusel esitatud hagis tugineda selle, et kohtuotsuse järgi
        väljamõistetud summa ei vasta pärandvara osade tegelikule suurusele ja hagejal on
        õigus keelduda otsuse sundtäitmisest osas, mis ületab kehtiva pärimistunnistuse järgi
        arvestatud hüvitise.

    34. Kolleegium nõustub maakohtu otsusega ka osas, milles maakohus lahendas hageja
        nõude alusetult saadu tagastamiseks. Vaidlust ei olnud, et hageja on kostjale
        06.12.2012 tasunud 10 000 eurot. Kostja väidete kohaselt oli see talle tasutud
        hüvitisena pärandvara hulka kuulunud XXX korteriomandi eest. Arvestades
        korteriomandi väärtust ja osade suurust pärandvaras on hageja tasunud kostjale enam,
        kui oli pärandvarast kostja osa suurusele vastav hüvitis. Maakohtu sellekohane
        järeldus on õige. Kolleegium ei nõustu apellandi käsitlusega, et hageja nõude
        rahuldamise välistab PärS § 148 lg 4, mis sätestab, et tehing, millega kaaspärija
        kohustub omandama või võõrandama osa pärandvara ühisusest või käsutab temale
        kuuluvat osa pärandvara ühisusest, peab olema notariaalselt tõestatud. Pooled ei ole
        sõlminud PärS § 148 lg-s 4 nimetatud tehinguid.

    35. Kolleegiumi arvates ei anna vastuapellatsioonkaebuse väited alust tühistada maakohtu
        otsust menetluskulude jaotuse osas. TsMS § 162 lg 4 järgi võib kohus jätta
        menetluskulud täielikult või osaliselt poolte endi kanda, kui vastaspoole kulude
        väljamõistmine poolelt, kelle kahjuks otsus tehti, oleks tema suhtes äärmiselt
        ebaõiglane või ebamõistlik. Eelviidatud sätte alusel menetluskulude poolte kanda
        jätmine on kohtu kaalutlusotsus, kus kohus hindab muuhulgas ka poolte käitumist
        seonduvalt nendevahelise vaidlusega. Maakohus on oma järeldust menetluskulude
        poolte kanda jätmise kohta jälgitavalt põhjendanud ja kolleegium nõustub maakohtu
        põhjendustega. Asjaolu, et hagejal oleks olnud eelnevalt võimalik pärimismenetlust
        korraldada ja eelnevates kohtumenetlustes osaleda viisil, mis oleks praegust
        kohtumenetlust ja sellega tekkinud menetluskulusid vältinud, annab aluse kaaluda
        menetluskulude jätmist poolte endi kanda.

    36. Kuna nii apellatsioonkaebus kui ka vastuapellatsioonkaebus jäävad rahuldamata, siis
        TsMS § 171 lg 1 järgi jäävad poolte menetluskulud nende endi kanda.




        Margo Klaar                     Ele Liiv                   Imbi Sidok-Toomsalu
/allkirjastatud digitaalselt/   /allkirjastatud digitaalselt/     /allkirjastatud digitaalselt/



                                                                                            7(7)

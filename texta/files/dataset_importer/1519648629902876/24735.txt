                                                                                              1-14-2116




                             KOHTUMÄÄRUS
 Kohus                                    Tallinna Ringkonnakohus, kriminaalkolleegium
 Määruse tegemise aeg ja koht             1. veebruar 2016. a, Tallinn, kirjalik menetlus
 Kriminaalasja number                     1-14-2116
 Kohtukoosseis                            Sten Lind, Meelika Aava ja Julia Katškovskaja
 Vaidlustatud kohtulahend                 Harju Maakohtu 29. detsembri 2015. a määrus, millega
                                          pöörati täitmisele Oleg Tšernõšovile Harju Maakohtu
                                          2. aprilli 2014. a otsusega mõistetud ja osaliselt
                                          ärakandmata karistus
 Kaebuse esitaja ja kaebuse liik          süüdimõistetu Oleg Tšernõšov (ik. 37307110335;
                                          viibimiskoht Tallinna vangla), määruskaebus

RESOLUTSIOON
Muuta Harju Maakohtu 29. detsembri 2015. a määruse põhiosa, jättes sellest välja asjaolu,
et Oleg Tšernõšov on 07.03.2015 pannud toime uue vägivallasüüteo. Muus osas jätta Harju
Maakohtu määrus muutmata.
Oleg Tšernõšovi määruskaebus jätta rahuldamata.

Edasikaebamise kord
Käesoleva määruse peale saab esitada määruskaebuse Riigikohtule Tallinna Ringkonnakohtu
kaudu 15 päeva jooksul alates päevast, mil kaebuse esitaja sai vaidlustatavast kohtumäärusest
teada või pidi teada saama. Süüdimõistetu saab määruskaebuse esitada vaid advokaadi vahendusel.

ASJAOLUD JA MENETLUSE KÄIK
1.     Harju Maakohtu 02.04.2014 otsusega tunnistati Oleg Tšernõšov süüdi KarS § 121 järgi ning
talle mõisteti karistuseks 2 aastat vangistust. KarS § 68 lg 1 alusel loeti eelvangistuses viibitud neli
päeva karistusaja hulka ning kandmata karistuseks loeti 1 aasta 11 kuud ja 26 päeva vangistust.
KarS § 74 lg 2 alusel määrati koheselt ärakandmisele kuuluvaks karistuseks 3 kuud vangistust.
Kohus määras, et 3-kuulise vangistuse ärakandmist tuleb arvestada alates karistuse kandmisele
asumisest ning selle ärakandmisele tuleb ilmuda hiljemalt 14.04.2014. a. KarS § 74 lg 1, 3 sätteid
kohaldades määrati, et mõistetud karistust ei pöörata osaliselt, s.o 1 aasta 8 kuu ja 26 päeva osas
täitmisele, kui süüdimõistetu ei pane 3-aastase katseaja vältel toime uut kuritegu ning järgib
KarS § 75 lg 1 p-des 1-6 sätestatud käitumiskontrolli nõudeid. KarS § 75 lg 2 p 2, 8 alusel määrati
O. Tšernõšovile lisakohustus mitte tarvitada alkoholi ja narkootikume ning osaleda
kriminaalhooldaja määratud sotsiaalabiprogrammis. Kohtuotsus jõustus 10.04.2014. a.

2.    Tallinna vangla Ida-Harju kriminaalhooldusosakonna vanemkriminaalhooldusametnik
esitas 16.03.2015. a Harju Maakohtule erakorralise ettekande, milles taotles KarS § 75 lg 2 p 5
alusel lisakohustusena O. Tšernõšovile vabatahtlikule alkoholivastasele ravile allumise kohustuse
panemist. Ettekande kohaselt on kriminaalhooldusalune ise tunnistanud, et ei suuda iseseisvalt

                                                                                                1(4)
                                                                                            1-14-2116

täita temale Harju Maakohtu 02.04.2014 otsusega pandud kohustust – katseajal alkoholi ja
narkootikume mitte tarvitada.
3.     Harju Maakohus pani 19.03.2015. a määrusega O. Tšernõšovile KarS § 75 lg 2 p 5 alusel
lisakohustuse alluda vabatahtlikule alkoholismivastasele ravile.

4.    Vanemkriminaalhooldusametnik esitas 15.09.2015. a Harju Maakohtule erakorralise
ettekande, milles taotles O. Tšernõšovi vangistuse täitmisele pööramist KarS § 74 lg 4 alusel.
O. Tšernõšov ei ole järginud kontrollnõuet ilmuda kriminaalhooldaja määratud ajavahemike järel
kriminaalhooldusosakonda registreerimisele alates 18.08.2015 ning on rikkunud kohtu poolt talle
määratud kohustusi osaleda sotsiaalprogrammis „Eluviisitreening“ ning alluda vabatahtlikule
alkoholivastasele ravile.

5.     Harju Maakohtu 06.10.2015 määrusega kuulutati O. Tšernõšov KrMS § 140 lg 1 alusel
tagaotsitavaks ja määrati ta KrMS § 130 lg 5 alusel vahistada. O. Tšernõšov peeti 20.12.2015. a
kinni.

6.     Harju Maakohtu 21.12.2015. a kohtuistungil jäi kriminaalhooldaja erakorralises ettekandes
toodu juurde ja taotles O. Tšernõšovile mõistetud vangistuse täitmisele pööramist.
Kriminaalhooldaja märkis, et süüdimõistetu ei ole alates 15.08.2015. a enam registreerimisele
ilmunud, samuti ei ilmunud ta sotsiaalprogrammi esimesele kohtumisele 09.09.2015. a.
Kodukülastuse läbiviimisel aadressile XXXXXX X-XX selgus, et O. Tšernõšov ei ela sellel
aadressil. Süüdimõistetu tädi teatel sõitis kriminaalhooldusalune isik tööle, aga ta ei teadnud, kuhu
ja kui kauaks. Seega lahkus O. Tšernõšov oma elukohast kauemaks kui 15 päevaks
kriminaalhooldajalt eelnevalt luba taotlemata.
O. Tšernõšov palus jätta vangistus täitmisele pööramata. Ta väitis, et kui ta ei saanud
registreerimisele ilmuda, siis teavitas ta sellest kriminaalhooldajat telefoni teel. Ta ilmus
sotsiaalprogrammi, kuid mitte 2-3 viimasesse tundi, kuna töötas. Ta tunnistas, et rikkus alkoholi
tarvitamise keeldu, ei käinud registreerimistel ega osalenud sotsiaalprogrammis nõuetekohaselt.
Alkoholismisvastasele ravile ei asunud ta seetõttu, et tal puudus selleks raha. O. Tšernõšov
kinnitas, et soovib asuda alkoholismivastasele ravile.
Ta ei olnud teadlik sellest, et ta peab elukohast rohkemaks kui 15 päevaks lahkumiseks ametnikult
luba taotlema. Tal on olnud mõlemal jalal luumurrud, mis segas kriminaalhoolduse kohustuste
täitmist. Kohtuistungile ei ilmunud ta seetõttu, et kartis vanglasse sattumist. O. Tšernõšov
tunnistab, et valetas kohtule, et sõidab Merimetsa Haiglasse.
Tema suhtes on menetluses uus kriminaalasi sama kannatanu suhtes.

Kaitsja palus jätta O. Tšernõšovi karistus täitmisele pööramata, pikendada katseaega ning anda
süüdimõistetule võimalus täita käitumiskontrolli nõudeid. O. Tšernõšov võttis sotsiaalprogrammi
kolmest kohtumisest osa. Arvestada tuleb, et süüdimõistetul oli probleeme tervisega.

7.    Maakohus leidis, et kriminaalhooldusametniku taotlus O. Tšernõšovile Harju Maakohtu
02.04.2014 otsusega mõistetud ja osaliselt ärakandmata karistuse täitmisele pööramiseks on
põhjendatud ja kuulub rahuldamisele.
Maakohus luges tõendatuks, et O. Tšernõšov ei täitnud alates 18.08.2015. a kohustust ilmuda
kriminaalhooldusosakonda registeerimistele ning ta lahkus elukohast kauemaks kui 15 päevaks
kriminaalhooldajalt selleks eelnevalt luba taotlemata. Samuti ei täitnud O. Tšernõšov talle pandud
lisakohustusi osaleda sotsiaalprogrammis (programm senini läbimata) ja asuda
alkoholismivastsele ravile. O. Tšernõšov ei ilmunud ka kohtuistungile ning kohus oli sunnitud ta
tagaotsitavaks kuulutama.
Maakohtu hinnangul on põhjendatud O. Tšernõšovi karistuse täitmisele pööramine, kuna
kriminaalhooldusalune rikkus tahtlikult talle kohtuotsusega määratud käitumiskontrolli nõudeid ja
                                                                                             2(4)
                                                                                            1-14-2116

lisakohustusi. Lisaks pani O. Tšernõšov 07.03.2015 hoolimata lähenemiskeelust toime uue
vägivallasüüteo sama kannatanu suhtes, kellele on tal kohtuotsusega keelatud läheneda vähem kui
100 m. Samuti leidis tõenamist asjaolu, et süüdimõistetu valetas kohtule selle kohta, et ta toimetati
30.09.2015 kiirabiga kõrge palavikuga haiglasse ravile. O. Tšernõšov esitas kohtule väljavõtte
oma patsiendikaardist, mille kohaselt viibis ta 02.11.2015 vastuvõtul erapolikliinikus Balneom.
Samas jäävad kohtu hinnangul isiku väited selle kohta, et tal olid mõlema jala jalaluu murrud,
paljasõnaliseks – nimelt ei pöördunud süüdimõistetu õigeaegselt arsti poole, mistõttu ei ole tal
sellise väite tõendamiseks kohtule dokumente esitada.
Kohus leidis, et O. Tšernõšovile kohtuotsusega määratud kohustuste rikkumine oli tema teadlik
valik. Kohus andis isikut tingimisi vangistust mõistes võimaluse karistust vabaduses kanda, kuid
kriminaalhooldusalune ei saanud aru talle pakutud võimalusest ning kuritarvitas kohtu usaldust.
Kohtu hinnangul ei ole katseaja pikendamine O. Tšernõšovi suhtes otstarbekas, kuna tegemist on
pika aja vältel aset leidnud korduvate tõsiste üleastmistega.
Kohus asus seisukohale, et O. Tšernõšovi suhtes on karistuse eesmärgi saavutamine võimalik
ainuüksi selle reaalsele täitmisele pööramisega, mistõttu tuleb O. Tšernõšovile Harju Maakohtu
02.04.2014. a otsusega mõistetud ja osaliselt ärakandmata karistus (1 aasta 8 kuud ja 26 päeva
vangistust) KarS § 74 lg 4 alusel täitmisele pöörata.

8. Harju Maakohtu 29.12.2015. a määruse peale esitas O. Tšernõšov määruskaebuse, milles
sisuliselt palub maakohtu määrus tühistada ja jätta temale Harju Maakohtu 02.04.2014. a otsusega
mõistetud ja osaliselt ärakandmata karistus täitmisele pööramata.
O. Tšernõšov palub kaebuses anda talle veel üks võimalus ning pikendada katseaega. Isik lubab
edaspidi kriminaalhooldaja ettekirjutusi täita ja tasuda kõik menetluskulud.


RINGKONNAKOHTU SEISUKOHT
9.   Ringkonnakohus, tutvunud kriminaalasja materjalidega, leiab, et karistuse täitmisele
pööramata jätmiseks alust ei ole.

9.1 KarS § 74 lg 4 võimaldab kohtul kontrollnõuete ja kohustuste rikkumise korral
kriminaalhooldusametniku ettekande alusel määrata süüdimõistetule täiendavaid kohustusi,
pikendada katseaega kuni ühe aasta võrra või pöörata karistus täitmisele. Ringkonnakohus leiab,
et täiendavate kohustuste määramine ega katseaja pikendamine ei ole käesoleval juhul
põhjendatud. Nimelt tuvastas maakohus, et O. Tšernõšov on tahtlikult ja mõjuva põhjuseta eiranud
talle kohtu poolt kehtestatud kontrollnõudeid ning määratud lisakohustusi: ilmuda
kriminaalhooldusametniku         määratud     ajavahemike     järel    kriminaalhooldusosakonda
registreerimisele, saada kriminaalhooldajalt eelnevalt luba elukohast lahkumiseks Eesti
territooriumi piires kauemaks kui 15 päevaks, osaleda sotsiaalprogrammis ja asuda
alkoholivastsele ravile.
O. Tšernõšov ei eita kaebuses kontrollnõuete ja täiendavate lisakohustuste rikkumist ega esita ka
mingeid rikkumisi õigustavaid või kergendavaid asjaolusid, vaid palub anda talle veel üks
võimalus ning pikendada tema katseaega.
Ringkonnakohus ei pea võimalikuks karistuse täitmisele pööramise asemel mõne muu meetme
kohaldamist. O. Tšernõšov on rikkunud mitmeid kontrollnõudeid ning määratud lisakohustusi.
Seejuures ei ole rikkumised olnud lühiajalised või väikesemahulised: asja materjalidest nähtuvalt
ei ole kriminaalhooldusametnikul olnud võimalik süüdimõistetut kätte saada alates 18.08.2015. a.
Harju Maakohus kuulutas O. Tšernõšovi 06.10.2015. a määrusega tagaotsitavaks ja ta tabati alles
20.12.2015. a, s.o süüdimõistetu ei täitnud temale kohtu poolt pandud kriminaalhoolduse nõudeid
sisuliselt nelja ja poole kuu jooksul. Tema maakohtus antud selgitustest ei nähtu, et tal oleks olnud
selleks mõjuvaid põhjuseid. Lisaks tuleb arvestada, et kriminaalhooldusaluse suhtes on juba
leebemat meedet kohaldatud: Harju Maakohus määras 19.03.2015. a määrusega O. Tšernõšovile
                                                                                             3(4)
                                                                                         1-14-2116

lisakohustuse alluda vabatahtlikule alkoholivastasele ravile, kui ilmnes, et ta oli katseajal
tarvitanud alkoholi. Tähelepanu väärib, et praegusel juhul heidetakse O. Tšernõšovile muuhulgas
ette seda, et ta ei asunud alkoholismivastasele ravile. Seega rikkus O. Tšernõšov muuhulgas ka
talle KarS § 74 lg 4 alusel täiendavalt pandud lisakohustust. O. Tšernõšovi toimepandud
rikkumiste hulk ja maht näitavad, et O. Tšernõšov ei suuda pidada kinni talle kehtestatud
kontrollnõuetest ning määratud lisakohustustest ning ringkonnakohus ei näe võimalust jätta
karistust täitmisele pööramata.

9.2 Nagu eespool märgitud, nõustus ringkonnakohus sisuliselt maakohtu seisukohtadega, mis
puudutasid kontrollnõuete rikkumist ja lisakohustuste täitmata jätmist. Ringkonnakohus peab aga
vajalikuks märkida, et maakohus on viidanud oma määruses ka asjaolule, millele tuginemiseks
kohtul alust ei olnud. Nimelt on kohus märkinud, et O. Tšernõšov mitte ainult ei rikkunud
kontrollnõudeid ja lisakohustusi, vaid pani 07.03.2015 hoolimata lähenemiskeelust toime uue
vägivallasüüteo sama kannatanu suhtes. Esiteks tuleb märkida, et kriminaalhooldaja ei ole
taotlenud karistuse täitmisele pööramist põhjusel, et kriminaalhooldusalune on pannud katseajal
toime uue kuriteo. Teiseks juhib ringkonnakohus tähelepanu sellele, et kuigi maaakohus on
viidanud uue kuriteo toimepanemisele kui tuvastatud faktile, puuduvad andmed, et nimetatud
küsimuses oleks O. Tšernõšovi suhtes tehtud ja jõustunud süüdimõistev kohtuotsus.
Täitmiskohtunik ise seda tuvastanud, s.t tõendite alusel kindlaks teinud ei ole. Ka ei ole
täitmiskohtunikul ringkonnakohtu hinnangul pädevust tuvastada isiku süüd kuriteo
toimepanemises, vaid selline seisukoht peaks tuginema jõustunud kohtuotsusele. Toimikus sellist
otsust ei leidu. Kohtute infosüsteemi andmetel on kriminaalasi, milles O. Tšernõšovi nimetatud
kuriteos süüdistatakse, Harju Maakohtu menetluses. Seega, lähtuvalt KrMS § 7 lg 1 sätestatud
süütuse presunptsioonist, ei olnud täitmiskohtunik õigustatud väitma, nagu oleks O. Tšernõšov
pannud katseajal toime uue kuriteo. Seega tuleb see asjaolu jätta maakohtu määruse põhjendustest
välja. Kuivõrd maakohus tugines karistuse täitmisele pööramisel siiski eelkõige kontrollnõuete ja
lisakohustuste rikkumistele ning ka ringkonnakohus pidas neid rikkumisi oluliseks, ei too see
kaasa maakohtu määruse sisulist muutmist.

9.3 Ringkonnakohus märgib, et karistuse täitmisele pööramise seisukohalt omavad tähtsust
kontrollnõuete ja lisakohustuste rikkumise iseloom, ulatus ja põhjused. See, kas isik on valmis
tasuma menetluskulusid, nimetatud küsimuse üle otsustamisel tähtsust ei oma.

10. Eelnevast lähtuvalt ning juhindudes KrMS § 337 lg 1 p-st 3 ja §-st 390 jätab ringkonnakohus
vaidlustatud Harju Maakohtu 29.12.2015. a kohtumääruse põhiosast välja asjaolu, et O. Tšernõšov
pani 07.03.2015 hoolimata lähenemiskeelust toime uue vägivallasüüteo sama kannatanu suhtes.
Muus osas jätab ringkonnakohus täitmiskohtuniku määruse muutmata ja esitatud määruskaebuse
rahuldamata.




/allkirjastatud digitaalselt/       /allkirjastatud digitaalselt/       /allkirjastatud digitaalselt/

       Sten Lind                         Meelika Aava                      Julia Katškovskaja




                                                                                           4(4)

                              KOHTUOTSUS
                                  EESTI VABARIIGI NIMEL



Kohus                                  Harju Maakohus

Kohtunik                               Kristi Rickberg

Otsuse tegemise aeg ja koht            18. juuli 2016, Tallinnas, Kentmanni Kohtumaja

Tsiviilasja number                     2-15-127038

Tsiviilasi                             Aktsiaseltsi XXXX hagi XXXX vastu võlgnevuse
                                       väljamõistmiseks

Tsiviilasja hind                       228,89 eurot
                                       Hageja: Aktsiaselts XXXX (registrikood XXXX,
Menetlusosalised ja nende esindajad
                                       asukoht XXXX);
                                       Hageja esindaja: Kadri Timuska (OÜ Julianuse
                                       Õigusbüroo, e-post jurist@julianus.ee);
                                       Kostja: XXXX(isikukood      XXXX,     viibimiskoht
                                       XXXX).

Asja läbivaatamine                     Kirjalikus menetluses


Resolutsioon
   1. Rahuldada Aktsiaseltsi XXXX hagi XXXX vastu võlgnevuse väljamõistmiseks.
   2. Välja mõista XXXX võlgnevus 203,48 eurot (kakssada kolm eurot ja 48 senti)
      Aktsiaseltsi XXXX kasuks.
   3. Välja mõista XXXX viivis 0,05% päevas põhivõlgnevuselt summas 139,22 eurot alates
      01.02.2016 kuni kohustuse täitmiseni Aktsiaseltsi XXXX kasuks.
Menetluskulud
   4. Tsiviilasja menetluskulud jätta XXXXkanda.
   5. Välja mõista XXXX menetluskulud 208,15 eurot (kakssada kaheksa eurot ja 15 senti)
      Aktsiaseltsi XXXX kasuks.
   6. Välja mõista XXXX viivis VÕS § 113 lg-s 1 sätestatud määras menetluskuludelt summas
      208,15 eurot alates lahendi jõustumisest kuni kohustuse täitmiseni Aktsiaseltsi XXXX
      kasuks.
Edasikaebamise kord
   7. Kohtuotsusele võib esitada Tallinna Ringkonnakohtule apellatsioonkaebuse 30 päeva
      jooksul otsuse kättetoimetamisest. Kaebus võidakse lahendada kirjalikus menetluses, kui
      kaebuses ei taotleta selle lahendamist istungil. Kohus selgitab, et kui menetlusosaline
      taotleb apellatsioonkaebuse esitamisel menetlusabi, peab ta seaduses sätestatud tähtaja
      järgmiseks tegema tähtaja kestel ka menetlustoimingu, mille tegemiseks ta menetlusabi
      taotleb, eelkõige esitama kaebuse.

Hagi aluseks olevad asjaolud ja hageja nõue
  1. Kostja on sõlminud Aktsiaseltsiga XXXX liitumise- ja teenuseosutamise lepingu, mille
       alusel Aktsiaselts XXXX osutas järgmiseid teenuseid: S-ZuumTV postiaadressil
       XXXXning sama lepinguga rentis kostja hagejalt teenuse kasutamiseks vajaminevad
       seadmed. Lepingu alusel oli kostja kohustatud tagastama lepingu lõpetamise korral kõik
       komplektiosad.
  2. Kostja kohustus osutatud teenuste eest tasuma õigeaegselt vastavalt esitatud arvetele.
       Hageja on endale võetud kohustusi täitnud ja esitanud kostjale igakuiseid arveid teenuste
       kasutamise eest. Kostja ei ole nõutud summasid tasunud. Vaatamata korduvatele
       meeldetuletustele ei ole kostja sellest hoolimata teinud midagi võlgnevuse
       likvideerimiseks. Maksetähtaeg, arvelduskonto number ja muu vajalik informatsioon
       makse sooritamiseks oli kirjas hageja poolt regulaarselt esitatud arvetel.
  3. Hagiavalduse esitamise seisuga on kostjale esitatud arved tasumata kokku summas 139,22
       eurot. Lepingu järgi oli kostja kohustatud tagastama kõik komplektiosad. Aktsiaseltsi
       XXXX üldtingimuste punkt 12.4 teise lause järgi seadme või kiipkaardi mittetagastamisel
       kohustub klient tasuma Aktsiaseltsile XXXX selle maksumuse Aktsiaseltsi XXXX poolt
       esitatava arve alusel vastavuses hinnakirjaga või seadme üürilepinguga. Kostjale on
       esitatud vastavad tagastamata seadmete eest nõudearved nr NA-40181 ja NA-40182.
  4. Lepingu alusel kohustus klient kasutama Aktsiaseltsi XXXX Start S, M või L-Interneti
       teenust ja Start digiTV teenust 12 kuu jooksul alates lepingu sõlmimisest. Kui klient
       lõpetab nimetatud teenuste kasutamise, vormistab teenused ümber teise isiku nimele või
       teenuseid piiratakse kliendist tuleneva asjaolu tõttu enne kohustusliku tarbimisperioodi
       lõppu, kohustub klient tasuma leppetrahvi vastavalt lepingule 29,91 eurot. Kostjal on
       võlgnevus seoses tasumata arvetega, mis tõi omakorda kaasa teenuse piiramise hageja
       poolt. Kõik vajalik informatsioon oli ka kirjas kostjale saadetud arvetel (näiteks arvel nr
       A-19661864).
  5. VÕS § 113 lg 1 kohaselt võib võlausaldaja rahalise kohustuse täitmisega viivitamise korral
       nõuda võlgnikult viivist. Aktsiaseltsi XXXX teenuste kasutamise üldtingimuste punkti
       10.1 järgi oli poolte vahel kokkulepitud viivise määraks 0,05 % tasumata summalt
       kalendripäevas. Hageja on arvestanud viiviseid kokku summas 64,26 eurot.
  6. Hageja leiab, et esitatud nõue ei ole aegunud. TsÜS § 146 lõike 1 alusel tehingust tuleneva
       nõude aegumistähtaeg on kolm aastat. TsÜS § 147 lõike 3 teise lause kohaselt, kui nõue
       muutub sissenõutavaks arve esitamisega, algab nõude aegumistähtaeg selle kalendriaasta
       lõppemisest, mil õigustatud isik võib arve esitada. TsÜS § 160 lõike 1 järgi aegumine
       peatub õigustatud isiku poolt hagi esitamisega nõude rahuldamiseks või tunnustamiseks ja
       sama paragrahvi lõike 2 punkti 3 alusel hagi esitamisega on võrdsustatud avalduse
       esitamine maksekäsu kiirmenetluses. Hagiavalduse aluseks on perioodil 01.07.2012 kuni
       05.12.2012 esitatud ja kostja poolt tasumata arved, seega kostjale esitatud arved oleks
       aegunud 31.12.2015 kell 23:59 või 01.01.2016 kell 00:00. Hageja esitas maksekäsu
       kiirmenetluse avalduse kohtule 11.12.2015, seega enne aegumistähtaja lõppu. Kostja
       vastane nõue ei ole aegunud.
  7. Hageja palub mõista kostjalt hageja kasuks välja võlgnevus 139,22 eurot ja viivised 64,26
       eurot. Mõista kostjalt hageja kasuks välja viivised perioodi hagi esitamisest 01.02.2016
                                                                                                2
       kuni põhinõude summas 139,22 täitmiseni 0,05% päevas tasumata võlasummalt. Jätta
       menetluskulud kostja kanda ning mõista kostjalt välja menetluskuluna tasutud riigilõiv 75
       eurot ja õigusabikulud 159,78 eurot. Mõista kostjalt hageja kasuks väljamõistetud
       menetluskuludelt menetluskulude suurust kindlakstegeva lahendi jõustumisest alates kuni
       täitmiseni viivist VÕS § 113 lõike 1 teises lauses ettenähtud ulatuses tasumata summalt.

Kostja vastuväited
   8. Kostja vaidleb nõudele vastu. Kostja viibib vanglas alates 22.07.2012 ega ole jõudnud AS
       XXXXi teenust kasutada. Kostja palub peatada viiviste nõudmise. Kostja on seisukohal, et
       hageja nõue on aegunud.

KOHTUOTSUSE PÕHJENDUSED
  9. Kohus, tutvunud hagiavalduse, kostja vastuse, asjas esitatud tõenditega, leiab, et hagi tuleb
     rahuldada.

   10. Poolte vahel puudub vaidlus, et hageja ja kostja sõlmisid 02.06.2012 liitumis- ja teenuse
       osutamise lepingu, mille alusel hageja osutas kostjale aadressil XXXX S-ZuumTV
       näitamise teenust (tlk 24). Hageja esitas kostjale arveid perioodil 31.07.2012-31.12.2012
       kokku summas 139,22 eurot, kuid kostja ei ole arveid tasunud.

   11. Hageja nõuab kostjalt võlgnevust summas 139,22 eurot, hagi esitamise ajaks
       sissenõutavaks muutunud viiviseid 64,26 eurot ning hagi esitamise ajaks veel
       sissenõutavaks mitte muutunud viiviseid. Kostja vaidleb hageja nõudele vastu põhjendusel,
       et tal ei olnud võimalik hageja teenust tarbida, kuna viibis vanglas, ning samuti on hageja
       esitatud nõue kostja hinnangul aegunud.

   12. Kostja on käesolevas asjas esitanud aegumise vastuväite, millest tulenevalt kohus
       analüüsib esmalt, kas hageja on esitanud oma nõude selleks seaduses ettenähtud tähtaja
       jooksul. Riigikohus on lahendi nr 3-2-1-54-13 p-s 11 märkinud, et nõude aegumise
       tuvastamiseks tuleb esmalt hageja nõue kvalifitseerida.

   13. Antud juhul on poolte vahel sõlmitud leping võlaõigusseaduse (VÕS) § 8 mõttes, seega on
       poolte vahel tegemist tehingulise suhtega. Tsiviilseadustiku üldosa seaduse (TsÜS) § 146
       lg 1 kohaselt on tehingust tuleneva nõude aegumistähtaeg kolm aastat. TsÜS § 147 lg-st 3
       tulenevalt, kui nõue muutub sissenõutavaks arve esitamisega, algab nõude aegumistähtaeg
       selle kalendriaasta lõppemisest, mil õigustatud isik võib arve esitada.

   14. Hageja on esitanud kostjale arved perioodil 31.07.2012-31.12.2012 (tlk 25-33), seega pidi
       hageja oma nõude esitama hiljemalt 31.12.2015. Hageja esitas maksekäsukiirmenetluse
       avalduse 11.12.2015 (tlk 4), seega on hageja järginud nõude esitamiseks seadusest
       tulenevat tähtaega, kuna TsÜS § 160 lg 2 p 3 kohaselt on maksekäsukiirmenetluse avalduse
       esitamine võrdsustatud hagiavalduse esitamisega. Tulenevalt eeltoodust asub kohus
       seisukohale, et hageja esitatud nõue ei ole aegunud.

   15. Täiendavalt on kostja esitanud vastuväite, et tal ei olnud võimalik hageja osutatud teenust
       kasutada, kuna ta viibis vanglas. Kohus märgib, et hageja üldtingimuste, mis on hageja ja
       kostja vahel sõlmitud lepingu osa, punkti 5.2.2 kohaselt on kostja kohustatud hagejat
       koheselt informeerima isiku- või kontaktandmete muutumisest, samuti muudest
       asjaoludest, mis võivad takistada või mõjutada lepingu ja üldtingimuste nõuetekohast
       täitmist. Lähtuvalt eeltoodud lepingu punktist oleks kostja pidanud olukorras, kus tal ei
       olnud enam võimalik hageja teenust tarbida, hagejat vastavast asjaolust kirja teel

                                                                                                3
      teavitama. Kostja seda teinud ei ole, seega ei vabane kostja võlgnevuse tasumise
      kohustusest seoses asjaoluga, et kostja viibis vangistuses.

   16. Kohus märgib, et VÕS § 76 lg 1 järgi tuleb kohustus täita vastavalt lepingule või seadusele.
       VÕS 82 lõikest 1 tulenevalt, kui kohustuse täitmise tähtpäev on kindlaks määratud või
       tuleneb võlasuhte olemusest, tuleb kohustus täita sellel tähtpäeval. VÕS § 100 kohaselt on
       kohustuse rikkumine võlasuhtest tuleneva kohustuse täitmata jätmine või mittekohane
       täitmine, sealhulgas täitmisega viivitamine. VÕS § 101 lõike 1 punktist 1 tulenevalt, kui
       võlgnik on kohustust rikkunud, võib võlausaldaja nõuda kohustuse täitmist.

   17. Hageja ja kostja sõlmitud lepingut kostja tähtaegselt täitnud ei ole, kuna kostja ei ole hageja
       esitatud arveid tähtaegselt tasunud. Seega on kostja jätnud VÕS § 76 lg-st 1, §-st 82
       tulenevad kohustused täitmata.

   18. Võlakohustuse täitmata jätmisega on kostja VÕS §-st 100 tulenevat kohustust rikkunud
       ning hagejal on VÕS § 101 lg 1 punkti 1 alusel õigus nõuda kohustuse täitmist. Seega tuleb
       hageja ja kostja vahel sõlmitud lepingu alusel kostjalt välja mõista põhivõlgnevus summas
       139,22 eurot.

   19. Hageja nõuab kostjalt sissenõutavaks muutunud viivise väljamõistmist summas 64,26.
       VÕS § 113 lg 1 kohaselt võib rahalise kohustuse täitmisega viivitamise korral võlausaldaja
       nõuda võlgnikult viivitusintressi (viivis), arvates kohustuse sissenõutavaks muutumisest
       kuni kohase täitmiseni. Viivise määraks loetakse käesoleva seaduse §-s 94 sätestatud
       intressimäär, millele lisandub kaheksa protsenti aastas. Kui lepinguga on ette nähtud
       kõrgem intressimäär kui seadusjärgne viivisemäär, loetakse viivise määraks lepinguga
       ettenähtud intressimäär. Antud juhul on hageja ja kostja lepingu üldtingimuste punktis
       10.1 kokku leppinud viivise määra 0,05% päevas (tlk 44). VÕS § 101 lg 1 p-st 6 tulenevalt,
       kui võlgnik on kohustust rikkunud, võib võlausaldaja nõuda viivist. Hageja on tõendanud
       viivise summa kujunemist viivisearvestuse väljavõttega (tlk 19-20). Võttes arvesse, et
       tuvastamist on leidnud, et kostja on rikkunud võlgnevuse tagastamise kohustust, tuleb
       kostjalt VÕS § 101 lg 1 p 6, § 113 lg 1 alusel välja mõista 31.01.2016 seisuga
       sissenõutavaks muutunud viivis summas 64,26 eurot.

   20. Hageja nõuab kostjalt hagi esitamise ajaks mitte sissenõutavaks muutunud viiviste
       väljamõistmist. TsMS § 367 alusel võib viivisenõude koos põhinõudega esitada hagis
       selliselt, et taotletakse viivise, mis ei ole hagi esitamise ajaks veel sissenõutavaks
       muutunud, väljamõistmist kohtult mitte kindla summana, vaid täielikult või osaliselt
       protsendina põhinõudest kuni põhinõude täitmiseni. Eelkõige võib viivist nõuda selliselt,
       et kohus mõistaks selle välja kindla summana kuni otsuse tegemiseni ja edasi protsendina
       põhinõudest. Kohus leiab, et hageja vastav nõue kuulub TsMS § 367 alusel rahuldamisele
       ning kostjalt tuleb hageja kasuks välja mõista viivis põhinõudelt summas 139,22 eurot
       määras 0,05% päevas alates 01.02.2016 kuni põhinõude täitmiseni.

   21. Kohus on seisukohal, et hagi tuleb rahuldada ja kostjalt tuleb hageja kasuks välja mõista
       võlgnevus 203,48 eurot ja alates 01.02.2016 täiendav viivis.

   22. Tulenevalt TsMS § 124 lg-st 1on hagihind 228,89 eurot.

Menetluskulud
  23. TsMS § 173 lg 1 kohaselt märgib asja menetlenud kohus menetluskulude jaotuse
      menetlusosaliste vahel kohtuotsuses. TsMS § 162 lg 1 kohaselt kannab hagimenetluse

                                                                                                    4
        kulud pool, kelle kahjuks otsus tehti. Kuivõrd kohus rahuldab esitatud hagi, tuleb
        menetluskulud jätta kostja kanda.

    24. TsMS § 174 lg 2 kohaselt määrab maakohus menetluskulude rahalise suuruse kindlaks
        kohtuotsuses või menetlust lõpetavas määruses, kui menetluskulude kindlaksmääramine ei
        takista kohtuotsuse või menetlust lõpetava määruse tegemist.

    25. TsMS § 138 lg 1 kohaselt on menetluskulud menetlusosaliste kohtukulud ja kohtuvälised
        kulud. TsMS § 138 lg 2 kohaselt on kohtukuluks muu hulgas riigilõiv. TsMS § 144 p 1
        kohaselt on kohtuvälised kulud menetlusosaliste esindajate ja nõustajate kulud. TsMS §
        175 lg 1 sätestab, et kui menetlusosaline peab menetluskulude jaotust kindlaksmäärava
        kohtulahendi kohaselt kandma teist menetlusosalist esindanud lepingulise esindaja kulud,
        mõistab kohus kulud välja põhjendatud ja vajalikus ulatuses. Lepinguline esindaja on
        menetlusosalist menetluses esindav advokaat või muu esindaja käesoleva seadustiku §-s
        218 sätestatu kohaselt.

    26. Tsiviilasja toimikust nähtuvalt on hageja käesolevas kohtumenetluses tasunud riigilõivu
        hagiavalduselt 75 eurot (tlk 55). Kohus leiab, et hageja on tõendanud riigilõivu tasumist 75
        euro ulatuses ning see kuulub kostjalt väljamõistmisele.

    27. Hageja lepingulise esindaja menetluskulude nimekirja kohaselt on hageja õigusabile
        kulunud 133,15 eurot (ilma käibemaksuta). Hageja on menetluses esitanud hagiavalduse
        ning vastanud kostja vastuväidetele. Kohus leiab, et hageja nimetatud õigusabi kulu
        summas 133,15 eurot on põhjendatud. Võttes arvesse, et hageja on kinnitanud, et tegemist
        on käibemaksukohuslasega, tuleb hageja esindaja menetluskulud välja mõista ilma
        käibemaksuta.

    28. Tulenevalt eeltoodust loeb kohus põhjendatuks hageja menetluskulud 208,15 euro
        ulatuses, mis koosnevad lepingulise esindaja tasust 133,15 eurot ja riigilõivust 75 eurot.

    29. Hageja taotleb menetluskuludelt ka viivise väljamõistmist. TsMS § 177 lg 4 alusel tuleb
        kostjal menetluskuludelt tasuda viivist VÕS § 113 lg-s 1 sätestatud määras.

(allkirjastatud digitaalselt)
Kristi Rickberg
kohtunik




                                                                                                  5

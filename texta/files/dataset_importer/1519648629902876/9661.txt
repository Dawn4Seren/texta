                           KOHTUMÄÄRUS
Kohus                                 Tartu Ringkonnakohus
Määruse tegemise aeg ja koht          9. august 2016, kirjalikus menetluses
Väärteoasja number                    4-15-4252
Kohtukoosseis                         Maarika Kuusk
Vaidlustatud kohtulahend              Viru Maakohtu (Narva kohtumaja) 7. juuli 2016 määrus,
                                      millega jäeti rahuldamata Georgi Šubini taotlus aresti
                                      kandmise kohustusest vabastamiseks
Kaebuse esitaja ja kaebuse liik       Georgi Šubin, määruskaebus
RESOLUTSIOON

1.      Jätta Viru Maakohtu 7. juuli 2016 määrus muutmata.
2.      Georgi Šubini määruskaebus jätta rahuldamata.

VTMS § 198 alusel ei ole käesolev määrus edasikaevatav.

ASJAOLUD JA MENETLUSE KÄIK

1.     02.06.2015 esitas Tallinna Linnavalitsus (Tallinna Munitsipaalpolitsei Ameti kaudu) Viru
Maakohtule avalduse Georgi Šubinile määratud rahatrahvide asendamiseks. Tallinna
Munitsipaalpolitsei Ameti 11.06.2012 väärteootsusega nr 12022788, milline jõustus 28.06.2012,
määrati G. Šubinile karistuseks rahatrahv 5 trahviühikut, s.o 20 eurot. 11.12.2012
väärteootsusega nr 12052295, milline jõustus 04.01.2013, määrati G. Šubinile karistuseks
rahatrahv 7 trahviühikut, s.o 28 eurot. 14.10.2013 väärteootsusega nr 13029533, milline jõustus
30.10.2013, määrati G. Šubinile karistuseks rahatrahv 4 trahviühikut, s.o 16 eurot. 09.11.2012
väärteootsusega nr 12050209, milline jõustus 25.11.2012, määrati G. Šubinile karistuseks
rahatrahv 10 trahviühikut, s.o 40 eurot. Otsused olid edastatud kohtutäituritele sundtäitmisele,
kuid kohtutäiturid teavitasid Tallinna Linnavalitsust sundtäitmise võimatusest.

2.     Viru Maakohtu 10.08.2015 kohtumäärusega rahuldati Tallinna Linnavalitsuse Tallinna
Munitsipaalpolitsei Ameti taotlus G. Šubinile asenduskaristuse kohaldamiseks. G. Šubinile
Tallinna Linnavalitsuse Tallinna Munitsipaalpolitsei Ameti 11.06.2012, 11.12.2012, 14.10.2013,
09.12.2012 otsustega määratud rahatrahvid asendati 4 päeva arestiga ning G. Šubinile määratud
arest üldkasuliku tööga. G. Šubin oli kohustatud sooritama 8 tundi üldkasulikku tööd, mille
tegemise tähtajaks määrati 4 kuud alates kohtumääruse jõustumisest. Kohtumäärus jõustus
22.08.2015.

3.     Politsei- ja Piirivalveameti Ida prefektuur esitas kohtule 03.02.2016 taotluse G. Šubinile
mõistetud aresti täitmisele pööramiseks, kuna isik on hoidunud kõrvale üldkasuliku töö
tegemisest. Viru Maakohtu 28.03.2016 kohtumäärusega rahuldati Politsei- ja Piirivalveameti Ida
prefektuuri taotlus, tühistati üldkasuliku töö kohaldamine ja pöörati täitmisele G. Šubinile Viru
Maakohtu 10.08.2015 kohtumäärusega mõistetud arest 4 päeva. Kohtumäärus jõustus
21.04.2016 Tartu Ringkonnakohtu määrusega.

4.     Viru Maakohtu 06.05.2016 teatisega kohustati G. Šubinit ilmuma 30.05.2016 Ida
prefektuuri Narva arestimajja kohtumääruse täitmisele. 20.05.2016 koostati Viru Maakohtu poolt
uus aresti kohustus, kuna G. Šubin läks 16.05.2016 karistust kandma kriminaalasjas nr 1-15-621
ning tema karistusaeg lõpeb 11.02.2019. Viru Maakohtu 28.03.2016 määrusega mõistetud arest 4
päeva kuulub koheselt ärakandmisele peale kriminaalasjas 1-15-621 oleva karistusaja
lõppu/tingimisi enne tähtaega vabanemisel.

5.      29.06.2016 saabus Viru Maakohtule G. Šubini taotlus talle Viru Maakohtu 28.03.2016
määrusega täitmisele pööratud aresti kandmise kohustusest vabastamiseks, kuna tema poolt
toimepandud väärteod on aegunud. Väärteod on toime pandud 2012. aasta juunis ja detsembris
ning 2013. aasta oktoobris. Kohtumäärused nende tegude suhtes on tehtud 2015. aasta augustis ja
2016. aasta märtsis. Tema viimasest teost 14.10.2013 kuni 28.03.2016 kohtumääruseni on
möödas rohkem kui 2 aastat. Karistusseadustiku § 81 lg 3 kohaselt väärtegu on aegunud, kui
selle lõpuleviimisest kuni selle kohta tehtud otsuse jõustumiseni on möödunud kaks aastat, kui
seadus ei näe selle eest ette kolmeaastast aegumistähtaega. Eeltoodust tulenevalt ning lähtuvalt
KarS § 81 lg 3 palub G. Šubin, et kohus vabastaks ta 4-päevase aresti kandmise kohustusest,
kuna tema poolt 2012-2013 toimepandud väärteod on aegunud.

6.     Viru Maakohus jättis G. Šubini taotluse aresti kandmise kohustusest vabastamiseks
rahuldamata.

6.1    Taotleja poolt viidatud KarS § 81 lg 3 näeb ette, millise aja jooksul tohib isikut
toimepandud väärteo eest karistada. Käesoleval juhul on G. Šubinit karistatud kohtuvälise
menetleja Tallinna Linnavalitsuse Tallinna Munitsipaalpolitsei Ameti poolt, mitte kohtu poolt,
ning karistuseks on talle määratud rahatrahvid. Kohtuväline menetleja ei ole ületanud väärteo
aegumistähtaega, kuivõrd kohtuvälise menetleja 11.06.2012 otsusega väärteoasjas nr 12022788
on isikut karistatud 14.05.2012 toimepandud väärteo eest, 11.12.2012 otsusega väärteoasjas nr
12052295 on isikut karistatud 20.11.2012 toimepandud väärteo eest, 14.10.2013 otsusega
väärteoasjas nr 13029533 on isikut karistatud 14.10.2013 toimepandud väärteo eest ja
09.11.2012 otsusega väärteoasjas nr 12050209 on isikut karistatud 09.11.2012 toimepandud
väärteo eest.

6.2     Mis puudutab maakohtu poolt tehtud rahatrahvi asendamise ning mõistetud aresti
täitmisele pööramise määruseid, siis nende osas kuuluvad kohaldamisele otsuse täitmise
aegumist käsitlevad sätted.

6.3    KarS § 82 lg 4 sätestab, et täitmisele pööratud rahatrahvi sissenõue aegub, kui rahatrahvi
ei ole sisse nõutud nelja aasta jooksul väärteoasjas tehtud otsuse jõustumisest. Täitmise
aegumine peatub võlgniku vangistuses viibimise või aresti kandmise ajaks.

6.4     Tallinna Linnavalitsuse Tallinna Munitsipaalpolitsei Ameti poolt tehtud otsused jõustusid
vastavalt 28.06.2012, 04.01.2013, 30.10.2013 ning 25.11.2012. Viru Maakohtu Rakvere
kohtumaja aresti täitmisele pööramise määrus on tehtud 28.03.2016 ning jõustunud 21.04.2016,
seega nelja aasta sees. G. Šubini kohustati esmalt asuma aresti kandma 30.05.2016, mis samuti
jäi nelja-aastase sissenõude tähtaja sisse. Kuid kuna G. Šubin asus 16.05.2016 kandma
vanglakaristust, siis sellest päevast kuni tema karistusaja lõpuni või ennetähtaegse vabanemiseni
on täitmise aegumine peatunud ning G. Šubin peab talle mõistetud ja täitmisele pööratud aresti, 4
päeva, ära kandma koheselt peale vangistuse kandmiselt vabanemist.


2                                              2
MÄÄRUSKAEBUS

7.     Viru Maakohtu määruse peale esitas kaebuse G. Šubin, kes taotleb maakohtu määruse
tühistamist. Ta leiab, et kohus on valesti kohaldanud materiaalõigust. G. Šubin taotleb kohaldada
KarS § 81 lg 1 p 3 ja vabastada ta 4-päevasest arestist süüteo aegumise tõttu.

RINGKONNAKOHTU SEISUKOHT

8.      Tutvunud maakohtu määruse ning määruskaebuse väidetega, asub ringkonnakohus
seisukohale, et Viru Maakohtu 7. juuli 2016. a määrus, millega jäeti rahuldamata G. Šubini
taotlus aresti kandmise kohustusest vabastamiseks, on seaduslik ja põhjendatud ning alused selle
tühistamiseks puuduvad.

8.1      Maakohus on osundanud asjakohastele normidele ning selgitanud G. Šubinile, et KarS § 81 lg 3 reguleerib
süüteo aegumisega seotud küsimusi. Maakohus on tuvastanud, et G. Šubini väärteo lõpuleviimisest kuni selle kohta
tehtud kohtuvälise menetleja otsuse jõustumiseni ei ole möödunud seaduses sätestatud aegumistähtaega (vt määruse
p 6.1).

8.2      Otsuse täitmise aegumist reguleerib aga KarS § 82, millele lõikele 4 maakohus asjakohaselt ka on
osundanud. Ühtlasi tuvastas maakohus, et G. Šubinile Tallinna Linnavalitsuse Tallinna Munitsipaalpolitsei Ameti
poolt tehtud otsuste jõustumisest rahatrahvi sissenõudmiseni ei olnud Viru Maakohtu Rakvere kohtumaja aresti
täitmisele pööramise määruse tegemise ajaks möödunud 4 aastat (määrus on tehtud 28.03.2016 ning jõustunud
21.04.2016).

9.     Eeltoodust tulenevalt ja juhindudes VTMS § 194 ja § 147 lg 1 p-st 1                                jätab
ringkonnakohus G. Šubini määruskaebuse rahuldamata ja maakohtu määruse muutmata.


/allkiri/
Maarika Kuusk
Kohtunik




3                                                      3

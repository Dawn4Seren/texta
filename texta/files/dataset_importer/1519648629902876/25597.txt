                              KOHTUOTSUS
                                EESTI VABARIIGI NIMEL

Kohus                                Viru Maakohus

Kohtunik                             Heli Väinaste

Otsuse tegemise aeg ja koht          21. jaanuar 2016, Rakvere kohtumaja

Väärteoasja number                   4-15-6129

Väärteoasi                           Arvi Lahe (Laht) väärteoasi liiklusseaduse § 227 lg 1
                                     järgi

Vaidlustatud lahend                  Politsei- ja Piirivalveameti Lõuna prefektuuri Tartu
                                     politseijaoskonna ennetus- ja menetlustalituse
                                     menetlusteenistuse vanemkorrakaitseametniku Anatoli
                                     Šuvalovi     15.07.2015 otsus     väärteoasjas   nr:
                                     2590,15,002386

Kohtumenetluse pooled                Kaebuse esitaja: menetlusalune isik Arvi Laht
                                     (isikukood 37004302735, elukoht xxxx, e-post: xxxx ;
                                     Kohtuväline menetleja: Politsei- ja Piirivalveameti
                                     Lõuna prefektuuri Tartu politseijaoskond, Riia 132,
                                     50096 Tartu

Menetluse liik                       Kirjalik menetlus

RESOLUTSIOON:

Jätta Arvi Lahe (Laht) kaebus rahuldamata ning Politsei- ja Piirivalveameti (registrikood
70008747, Pärnu mnt 139 Tallinn) Lõuna prefektuuri Tartu politseijaoskonna ennetus-
ja menetlustalituse menetlusteenistuse vanemkorrakaitseametniku Anatoli Šuvalovi
15.07.2015 otsus väärteoasjas nr: 2590,15,002386, millega määrati Arvi Lahele (Laht)
liiklusseaduse § 227 lg 1 alusel karistuseks rahatrahv 20 trahviühiku ulatuses, s.o 80 eurot,
muutmata.

Edasikaebamise kord:

Kohtuotsuse peale on õigus esitada kassatsioon Riigikohtule Viru Maakohtu kaudu.
Kassatsioon esitatakse Riigikohtule kirjalikult 30 päeva jooksul kohtuotsuse
kättesaamisele järgnevast päevast arvates. VTMS § 155 lg 2 kohaselt on kassatsiooni


                                                                                            1
esitamise õigus menetlusaluse isiku advokaadist kaitsjal, kohtuvälisel menetlejal või tema
advokaadist esindajal.


ASJAOLUD JA MENETLUSE KÄIK.

1.Ida prefektuuri Rakvere politseijaoskonna liikluspolitseinik Toomas Kivilo koostas
menetlusalusele isikule Arvi Lahele 21.06.2015 väärteoprotokolli nr AB 1411364 selle kohta,
et Arvi Laht 21.06.2015 kell 15.19 Lääne-Viru maakonnas Tamsalu vallas Rakvere-Väike-
Maarja-Vägeva tee 17. km-l, liikudes Rakvere suunas, juhtis autot kiirusega 118 +/- 8 km/h,
kus lubatud kuni 90 km/h. Ületas suurimat lubatud sõidukiirust mitte vähem kui 20 km/h.
Sellega rikkus menetlusalune isik Arvi Laht liiklusseaduse § 15 lg 1 p 1 nõudeid ja väärtegu
kvalifitseeriti liiklusseaduse § 227 lg 1 järgi.

2. 25.06.2015 tegi menetlusalune isik Arvi Laht Ida prefektuuri Rakvere politseijaoskonnale
taotluse väärteoasja menetlemise koha muutmiseks oma elukoha järgi, paludes väärteoasja
menetleda Lõuna prefektuuri piirkonnas Tartu linnas. 29.06.2015 tegi Ida prefektuuri Rakvere
politseijaoskond menetlusalluvuse muutmise määruse, millega rahuldati Arvi Lahe taotlus ja
edastati väärteoasi nr: 2590,15,002386 menetlemiseks Lõuna prefektuuri Tartu
politseijaoskonnale.

Menetlusalune isik Arvi Laht väärteoprotokollile vastulauset ei esitanud.

3. Politsei- ja Piirivalveameti Lõuna prefektuuri Tartu politseijaoskonna ennetus- ja
menetlustalituse menetlusteenistuse vanemkorrakaitseametniku Anatoli Šuvalovi 15.07.2015
otsusega väärteoasjas nr: 2590,15,002386 määrati Arvi Lahele liiklusseaduse § 227 lg 1 alusel
karistuseks rahatrahv 20 trahviühiku ulatuses, s.o 80 eurot selle eest, et tema 21.06.2015 kell
15.19 Lääne-Viru maakonnas Tamsalu vallas Rakvere-Väike-Maarja-Vägeva tee 17. km-l
juhtis autot kiirusega 118 +/- 8 km/h teel, kus lubatud kuni 90 km/h. Ületas suurimat lubatud
sõidukiirust mitte vähem kui 20 km/h. Otsuse kohaselt rikkus menetlusalune isik liiklusseaduse
§ 15 lg 1 p 1 nõudeid. Väärteo toimepanemine on tõendatud mõõteseadme kasutamise
protokolliga, menetlusaluse isiku Arvi Lahe ülekuulamise protokolliga 21.06.2015 ja
videosalvestusega. Menetlusalune isik pani nimetatud teo toime tahtlikult. Kergendavad ja
raskendavad asjaolud puuduvad.

Kohtuväline menetleja, tutvunud väärteoasjas kogutud materjalidega, on seisukohal, et Arvi
Lahe süüline käitumine LS § 15 lg 1 p 1 nõuete rikkumisel on aset leidnud, tema poolt toime
pandud ja tõendatud väärteoasjas kogutud materjalidega ning väärtegu on õigesti
kvalifitseeritud LS § 227 lg 1 järgi. Menetlusaluse isiku poolt toime pandud väärtegu on
õigusvastane ja KarS § 27 ja § 30 alusel õigusvastasust välistavad asjaolud puuduvad.
Mootorsõiduki juht on kohustatud jälgima ja järgima ümbritsevat liikluskeskkonda, sinna alla
käib ka liikluskorraldusvahenditest ja liiklusreeglitest kinnipidamine. Kiiruspiirangud on
kehtestatud liiklusohutuse tagamiseks, lähtudes normaaloludes ohutust sõidukiirusest. Lubatud
sõidukiiruse ületamine on raske liiklusalane õiguserikkumine. Suurem lubatud sõidukiirus
tähendab pikenenud peatumisteekonda ja ohuolukorras traagilisi tagajärgi. Sellest tulenevalt on
tegemist riigi poolt rangelt karistatava rikkumisega. Väärteona on karistatav nii tahtlik kui ka
ettevaatamatusest toime pandud tegu, mistõttu mõjutab tahtluse liik süüteokoosseisu
subjektiivse tunnusena süü suurust. Väärteo subjektiivse tunnusena loeb kohtuväline menetleja
tuvastatuks menetlusaluse isiku käitumises tahtluse ja tahtluse liigiks kavatsetuse.
Menetlusaluse isiku poolt juhitud sõiduki kiirus mõõdeti liiklusjärelevalve käigus taadeldud
(taatlustunnistus nr TTRSS-15/00076) ja tehniliselt korras kiirusmõõteseadmega Stalker DSR

                                                                                              2
2X nr DP009666. Juhile näidati kiirusmõõteseadme tabloole fikseeritud näitu. Mõõteseaduse §
5 lg 1 kohaselt on mõõtetulemus jälgitav, kui selle on teinud pädev mõõtja, kasutades taadeldud
või kalibreeritud mõõtevahendit ning järgides mõõtemetoodikat. Sõidukiirus mõõdeti vastava
koolituse läbinud ja pädeva politseiametniku poolt. Mõõtevahend oli taadeldud ning
kiirusmõõteseadme kasutamise protokolli kohaselt on järgitud mõõtmisel mõõtemetoodikat.
Seega on mõõtetulemus jälgitav ning Mõõteseaduse § 5 lg 2 p 2 kohaselt väärteomenetluses
aluseks karistuse määramisel. Karistuse määramisel peab juhinduma KarS § 56, mille lõike 1
kohaselt on karistamise aluseks isiku süü ning karistuse mõistmisel arvestatakse kergendavaid
ja raskendavaid asjaolusid, võimalust mõjutada süüdlast edaspidi hoiduma süütegude
toimepanemisest ja õiguskorra kaitsmise huvisid. Kohtuväline menetleja leiab, et kohaldatud
karistus on kooskõlas menetlusaluse isiku süü raskuse ja karistuse eesmärgiga.

4. 29.07.2015 esitas menetlusalune isik Arvi Laht Viru Maakohtu Rakvere kohtumajja kaebuse
kohtuvälise menetleja otsuse peale. Arvi Laht märgib oma kaebuses, et ta juhtis 21.06.2015
sõidukit xxxx reg nr xxxx, mis kuulub OÜ-le xxxx, Lääne-Viru maakonnas Rakvere-Väike-
Maarja-Vägeva teel kiirusega umbes 90 km/h. Liikluspolitseinik Toomas Kivilo pidas kaebaja
kinni. Kaebaja leiab, et tema poolt juhitud sõiduki kiirus oli nõuetekohane ning ta ei saanud
seda ületada kohtuvälise menetleja poolt otsuses märgitud määral. Politseinik ei ole kaebaja
sõidukiirust nõuetekohaselt kindlaks teinud, mistõttu mõõdetud kiirus on ebausaldusväärne.

Kaebaja leiab, et väärteo menetlejad on oluliselt rikkunud tema kaitseõigust, kuna see tõi kaasa
ebaseadusliku ja põhjendamatu otsuse. Väärteoprotokollis on üheselt ja selgelt väljendatud
kaebaja soov kaitsja osalemiseks menetluses. Samas ei ole väärteomenetluse läbiviija ja
väärteoprotokolli koostaja võimaldanud kaebajal kaitsjat kasutada VTMS § 19 lg 2 esimese
lause kohaselt. Menetleja ei ole selgitanud kaebajale sellise õiguse kasutamist ega reaalselt seda
võimaldanud. Vastupidi, menetleja on asjas tehtud videost nähtuvalt kamandanud kaebaja
liikluspolitseiniku mootorratta juurde menetlustoimingu tegemiseks, kuigi kaebaja on
järjepidevalt esitanud vastuväiteid ja kahtlusi kiirusemõõtja jm asjaolude usaldusväärsuse osas.
Menetleja ametnik on väärteoprotokolli koostamise ajaks isegi videosalvestuse välja lülitanud,
millest nähtuks asjaolu, et väärteoprotokolli täitmisel ja kaitsja soovist sõnaselgelt teada
saamisel pidanuks menetleja ametiisik andma kaebajale võimaluse kaitsjaga ühenduse
võtmiseks. Menetleja ametnik on asjast nähtuvalt kaebaja kõigepealt üle kuulanud, selgitamata
kaebajale, et enne ülekuulamist on kaebajal õigus kaitsja menetlustoimingu juurde kutsuda.
Videosalvestusest nähtuvalt oli kaebajal politseiniku tegevuse suhtes palju vastuväiteid ja
kaitsja osavõtt oli seega vajalik, kuid menetleja ametiisik on kaebaja õigusi järjekindlalt
ignoreerinud. Samuti on väärteoasjas otsuse teinud ametiisik ignoreerinud varasema menetleja
ametniku poolt toime pandud kaitseõiguse rikkumisi ning ei ole menetlusse kaasanud kaebaja
kaitsjat. Asjast nähtuvalt oli politseiniku kiirusemõõtja defektne (tabloo numbrid olid
ebaselged, puudusid taatlemiskleebised jms), mistõttu vajanuks kiirusemõõtjaga seotud
asjaolud täiendavat fikseerimist ja kontrollimist.

VTMS § 150 lg 2 kohaselt kohus võib tunnistada oluliseks ka väärteomenetlusõiguse muu
rikkumise, kui see on toonud kaasa ebaseadusliku või põhjendamatu kohtuotsuse. Juhul, kui
kohus ei tunnista kaitsja mittevõimaldamist oluliseks väärteomenetluse rikkumiseks, on
vaieldamatult tegemist väärteomenetlusõiguse rikkumisega. Riigikohus on asjas nr 3-1-1-56-
12 leidnud, et VTMS § 19 lg 2 viimases lauses sätestatut ei saa tõlgendada kohtuvälise
menetleja absoluutse õigusena teha eranditult kõiki menetlustoiminguid kaitsja osavõtuta, kui
menetlusalune isik on kaitsja osavõttu soovinud. Praegusel juhul on menetleja kogu menetluse
vältel eiranud kaebaja soovi kaitsja osavõtuks menetlusest, tõlgendades VTMS § 19 lg 2 sätet
menetleja absoluutse õigusena, muutes kaitsja osalemise õiguse tühiseks ja mittetäidetavaks
formaalsuseks. Mõistetavalt juhul, kui menetlusalune isik soovib kaitsjat ja menetleja on isiku

                                                                                                3
kinni pidanud maanteel, asustatud kohast eemal, peab väärteomenetleja ametiisik mõistlikult
andma menetlusalusele isikule võimaluse kaitsjaga kontakteerumiseks ja menetlustoimingu
juurde kutsumiseks. Vaadeldaval juhul on väärteomenetleja ametiisik rikkunud VTMS § 19 lg
1 p 2 ja § 19 lg 2 sätestatud õigusi, kuna VTMS § 19 lg 2 sätestab üheselt, et „menetleja peab
võimaldama menetlusalusel isikul kasutada temal olemasolevaid sidevahendeid kaitsjaga
ühenduse võtmiseks, mis kahtlemata hõlmab menetleja poolt ka vastavat käitumist, st viidatud
õiguse kasutamisele selgesõnaliselt tähelepanu juhtimist ja selleks vaba ja vajaliku aja ja ruumi
eraldamist. Vaadeldavas asjas nähtub salvestusest, et politseiametnik kamandas kaebaja autost
välja menetlustoimingute tegemiseks, andmata kaebajale piisavalt vajalikku aega oma õiguste
kaitsmiseks. Kaebaja ei julgenud politseinikule vastu vaielda, kuna täitis politseiametniku
korraldusi autost välja tulla politseiniku mootorratta juurde.

Asjas on lubamatu, et väärteoprotokoll, mis on salvestatud politsei poolt e-keskkonda
väärteoasjas nr AB1411364 (väärteoasi nr: 2590,15,002386) esitab hoopis täielikult vale
informatsiooni, mille kohaselt menetlusalune isik ei soovigi kaitsjat, kuna sinna on märgitud:
„teave kaitsja osavõtu kohta: EI“.

Väärteoprotokoll ja vaidlustatud otsus on ebaseaduslikud ka seetõttu, et nii väärteoprotokollis,
aga ka otsuses on ebaõigesti kirjeldatud väärtegu. Liiklusseaduse § 227 lg 1 kohaselt
karistatakse mootorsõiduki juhi poolt lubatud suurima sõidukiiruse ületamise eest kuni 20
kilomeetrit tunnis. Seaduse tekstist nähtub, et karistatav on tegu, kui sõidukiirust ületatakse
kuni 20 km/h. Väärteoprotokollis ja otsuses on seaduse selgest ja ühemõttelisest sõnastusest
mööda mindud ja märgitud, et „…Ületas suurimat lubatud sõidukiirust mitte vähem kui 20
km/h“. Sellisest väärteoprotokolli ja otsuse sõnastusest nähtub, et kaebaja tegelik sõidukiirus
on fikseerimata, kuna kaebaja ületas lubatud sõidukiirust mitte vähem kui 20 km/h, st
sõidukiiruse ületamine oli vähemalt 20 km/h ja edasi arvulise suuruseni, mida ei fikseeritud.
Seega on menetlejad lubamatult moonutanud eelviidatud seaduse süüteokoosseisu koosseisu ja
väidetava rikkumise kirjeldust, kuna on lähtunud seaduses sätestatust hoopis teistsugustest
hindamis- ja rikkumiskriteeriumidest. Sisuliselt on tekitatud uus süüteokoosseis.
Väärteoprotokolli ja -otsuse eelviidatud teksti ei ole isegi kõige parema tahtmise juures
võimalik tõlgendada selliselt, et lubatud suurimat sõidukiirust ületati kuni 20 km/h, vaid
viidatud väärteoprotokolli ja -otsuse tekstist nähtub, et kaebajapoolne kiiruse ületamine oli
vähemalt 20 km/h, sh 20 km/h ülespoole, mis viitab hoopis LS §-s 227 lg 2 kuni lg 4 sätestatud
rikkumiste toimepanemisele. Seega on omavahel suures vastuolus väärteoprotokollis ja -
otsuses esitatud väited ja neile antud hinnang, kuna ühes kohas on menetleja märkinud, et kiirus
oli 118 +/- 8 km/h, kuid teisalt on sõnaselgelt märgitud, et sõidukiirust on ületatud mitte vähem
kui 20 km/h, st 20 km/h rohkem. Politseiametnikud peaksid seejuures eesti keeles oskama
arusaadavalt ja vastuoludeta suutma väljendada asja tehiolusid. Ometigi tuleneb eeltoodust, et
politseinikud on teadlikult soovinud sõnastada kaebaja väidetav rikkumine selliselt, mis näitab
kaebaja käitumist raskemana. Vaadeldaval juhul on menetlejad leidnud, et kaebaja ületas
lubatud sõidukiirust vähemalt 20 km/h, kusjuures kaebaja poolt juhitud mootorsõiduki täpne
kiirus on tuvastamata, kuna termini „vähemalt“ kasutamine viitab mõõdetava suuruse alumist
piiri ja tõdemust, et kiiruse ülemine piir on fikseerimata. Seega ei olnud vaadeldavas asjas
võimalik hinnata objektiivset süüteokoosseisu, kuna menetleja poolt antud hinnang irdub
täielikult olemasolevatest andmetest. Asjas on oluline seegi, et omavahel peavad ühtima
väidetavale rikkumisele antud sõnaline kvalifikatsioon ja üldine viide seaduse paragrahvile.
Praegusel juhul nähtub sõnalisest kvalifikatsiooni kirjeldusest süüteo toimepanemine, mis ei
tulene seadusest ja faktilistest asjaoludest.

Riigikohtu lahendist (kaebuses on viidatud lahendile asjas nr 3-1-1-43-14) tulenevalt peab
väärteoprotokollist nähtuma ka see, kas rikkuja subjektiivne süüteokoosseis on täidetud.

                                                                                               4
Viidatud asjaolu kohta ei ole menetleja väärteoprotokollis teinud ühtegi märget. Ometigi ja
üllatavalt on väärteootsuses asutud seisukohale, nagu oleks kaebaja lubatud sõidukiirust
ületanud tahtlikult. Samas ei nähtu väärteootsusest konkreetsete asjaolude kirjeldus, millest
tulenevalt otsuse teinud menetleja tuvastas menetlusaluse isiku käitumises tahtluse, st kaebaja
pani teo toime kavatsetult, kuna ta seadis eesmärgiks süüteokoosseisule vastava asjaolu
teostamise ja teab, et see saabub, või vähemalt peab seda võimalikuks.

Kaebaja leiab, et väärteomenetluses ei ole välja selgitatud kõiki sisulisi asjas tähtsust omavaid
asjaolusid, millele kaebaja soovis menetluses tähelepanu juhtida. Kaebaja viitas muuhulgas
majandus- ja kommunikatsiooniministri 15.05.2006 määruse nr 46 § 28 lg-le 2, mille kohaselt
mõõtevahendite mis tahes mõõtetulemuse esitusviis peab olema selge ja ühetähenduslik ning
sisaldama tähiseid ja kirjeid kasutaja teavitamiseks tulemuse tähendusest. Kasutamise
tavatingimustes peab olema võimalik tulemust kergesti lugeda. Vaadeldaval juhul ei ole
vaidlusaluse kiirusemõõtja tablool mõõdetava kiiruse suurus selgelt ja üheselt tuvastatav, kuna
viimase numbri kuvamine on ebaühtlase valgustugevusega – viimane number on poolenisti
kustunud või on tegemist muu kuvamishäirega või hoopis muu tähisega. Isegi sellisel juhul on
tegemist lubamatu oletusega, et tegu on pooliku numbriga, kuna üldiselt teadaolevalt on igal
numbril oma kokkulepitud ja üldteadaolev kuju, mis vaadeldaval juhul ei ole ühegi teadaoleva
numbriga samastatav. Kui tehniline mõõtevahend ei kuva kokkulepitud numbri kuju tervikuna,
siis ei ole võimalik ka seda numbrit tuvastada ja hakata mõistatama, kas kuvatav kuju meenutab
või on sarnane mõne numbri kujule. Sellisel juhul, kui on tegemist vähe või halvasti kuvatud
numbriga on kahtlemata tegemist tehnilise rikkega ja tabloo numbrinäit ei vasta selgelt
tehnilistele nõuetele, mis võib omakorda viidata tõsisematele tehnilistele riketele kui pelgalt
tabloorikkele. Kohtuvälise menetleja ametnik ei tohi hakata oletama või tõlgendama tehnilise
mõõtevahendi näitu, mis ei ole ettenähtud korras esitatud ning selgelt ei vasta tehases toodetule.
Kohtuväline menetleja pidanuks sellisel juhul esitama tehase juhise või muu asjakohase
dokumendi, millest nähtuks, et selliste häiretega kiirusmõõtja kasutamine on tootja poolt ette
nähtud ja lubatav. Mõistetavalt ei ole tootjatehas sellist hägust või puudulikku numbri kuvamist
soovinud, mistõttu on selgelt tegemist kiirusemõõtja tehnilise puudusega. Hinnangut selle
olulisusele ei saa anda aga politseiametnik, kellel puudub piisav väljaõpe ja pädevus, vaid
ikkagi akrediteeritud hindamisasutus nt AS Metrosert kooskõlas tootjatehase juhenditega ja
tehniliste eeskirjadega. Kaebaja on veendunud, et sellise ilmse puudusega mõõtevahendit ei ole
lubatud kasutada ja sellist mõõtevahendit ei olnud võimalik ka nõuetekohaselt taadelda. Juhul,
kui mootorsõiduki juht kasutaks sellist raskestiloetavat elektroonilist tehnilist vahendit oma
sõidukis nt kiiruse mõõtmisel, ei läbiks selline sõiduk tehnilist ülevaatust. Politseiametnik,
töötades teadlikult vigase kiirusmõõtjaga, oli selgelt ametialaselt lohakas ja hoolimatu oma
teenistusülesannete suhtes.

Väärteootsusesse ja mõõteprotokolli märgitud asjaolu nagu oleks kiirusemõõtja taadeldud ja
selle kohta välja antud taatlemistunnistus nr TTRSS-15/00076, ei tekita usaldusväärsust
kiirusemõõtja korrasoleku suhtes. Kaebajal ei õnnestunud kiirusemõõtja vaatlemisel tuvastada
sellel taatlusele viitavaid taatluskleebiseid või muid märgiseid vastavalt majandus- ja
kommunikatsiooniministri 21.06.2006 määrusele nr 56 „Taatlusmärgiste kirjeldus, nende
valmistamise, kasutamise ja hoidmise kord ning taatlustunnistuse ja nõuetele mittevastavuse
tõendi kohustuslike kirjete loetelu“. Juhul, kui selline mõõtevahend taadeldi koos kuvari
puudustega, pidanuks selline asjaolu nähtuma ka taatluse mõõteprotokollist. Kuvari puudused
on niivõrd ilmsed, et kohtuvälise menetleja ametnikud pidid sellisele asjaolule tingimata
tähelepanu pöörama ja puudused kõrvaldama või vigast mõõtevahendit mitte kasutama. Ida
prefektuuris on kiirusemõõtjate, sh nende taatlemisega üldteadaolevalt alles hiljuti esinenud
massilisi rikkumisi, kuid eelkirjeldatud näitest tulenevalt on politseinikud endiselt
pahatahtlikult seaduse nõudeid eiravad. Kohtuväline menetleja pidanuks vältimatult andma

                                                                                                5
hinnangu menetlusaluse isiku vastuväidetele, kuid need on seadusevastaselt jäetud täielikult
tähelepanuta.

Sõidukite kiiruse mõõtmine toimub vastavalt VV poolt 16.06.2011 vastu võetud määrusele
„Nõuded kiirusmõõturi ja kiirusmõõtesüsteemi mõõteprotseduurile ning mõõtetulemuste
töötlemisele“. Tulenevalt eeltoodud määruse nõuetest selgub, et politseiametnik ei ole järginud
mõõteprotseduuri ja tulemuste töötlemise nõudeid. Kaebajale ei ole politseiniku poolt edastatud
andmeid, mille põhjal võiks teha järelduse mõõtmise seaduslikkuse kohta. Ei nähtu, kas kiirust
mõõtnud isik ise vastas viidatud nõuete §-le 3 lg 1, st kas ametnik oli läbinud, kus ja millal
mõõtevahendi kasutamiseks vajaliku väljaõppe; kas mõõturi taatlus on kehtiv ja
taatluskleebiseid ei ole vigastatud (§ 6 lg 1), kas ja millal enne kasutamist viidi läbi vajalikud
testid (§ 6 lg 4) jms. Mõõteseaduse § 5 lg 3 kohaselt mõõtja pädevust hinnatakse ja tõendatakse
akrediteerimise ja erialase pädevuse hindamise ja tõendamise teel. Kaebaja leiab, et Politsei- ja
Piirivalveameti ning nende teenistujate käitumine ning pädevus ei vasta korrale, mis on
reguleeritud majandus- ja kommunikatsiooniministri 05.10.2006 määruses nr 85 „Mõõtja
erialase pädevuse hindamise ja tõendamise kord“. Viidatud asjaolu nähtub üheselt ka
politseiametniku käitumises, kes järjekindlalt ja kangekaelselt püüdis süüdistavalt lugeda
kiirusemõõtja kuvarilt andmeid, mis oleks menetlusaluse isiku süülist käitumist kinnitavad ning
eiras kuvari tehnilist ilmset mittekorrasolekut. Eeltoodust tulenevalt on kiirusmõõteseadme
kasutamise protokollis esitatud teadvalt valesid väiteid, kuna politseinik kasutas varem
valmistrükitud blanketti, mille valmistrükitud tekst ei arvestanud kiirusemõõtja ilmselgete
tõrgetega. Protokolli p-s 4 on seega ekslikult protokollitud tõrgeteta töötingimuste tagamine.
Samuti on väär protokolli lause, mille kohaselt järgiti seadme kasutamise juhendit ja
mõõtemetoodikat, kuna juhendist ei nähtu, et on lubatud häguselt või ebaühtlaselt kuvava
monitoriga töötamine. Menetlusalusel isikul on eeltoodu tõttu tekkinud tõsine ja põhjendatud
kahtlus, kas politseinikud ei kasuta taadeldud kiirusemõõtja kohta koostatud blanketti, mis ei
vasta konkreetsele sõidukile paigaldatud kiirusemõõtjale. Kaebuse esitajal ei õnnestunud
tuvastada kiirusemõõtmise plangile kantud kiirusemõõtja andmeid selle kiirusemõõtjaga, mis
oli paigaldatud politseisõidukile. Arusaamatuks jääb seegi, mida tähendab eestikeelses
protokollis sõna „target“ (sõiduki kiirust jälgiti kuvari target või fast aknas…), mida politseinik
ei tõlkinud ega selgitanud kaebajale.

E-toimikusse üleslaetud väärteoprotokoll väärteoasjas nr: 2590,15,002386 erineb kohapeal
koostatud väärteoprotokollist oluliselt. Kaebaja on väärteo menetleja poolt viidud segadusse
sellest, millisest protokollist peab kaebaja lähtuma. Ometigi peab e-toimikusse sisestatud
dokument olema käsikirjalise dokumendiga identne. Asjast nähtuvalt on e-toimikusse
sisestatud väärteoprotokoll, võrreldes kohapeal koostatuga, sisestaja poolt võltsitud. Täiesti
erinevad on kahe protokolli preambula andmed, kusjuures käsikirjalises protokollis on
kajastatud Ida prefektuuri andmed, kuid e-toimikus põhjalikult ka vastava ameti andmed.
Mõistetavalt on menetlejaks Ida prefektuur, kuid näiteks e-toimiku protokollis puudub
prefektuuri registrikood. E-toimiku päises figureerib suurelt „TAMSALU“, mis käsikirjalisest
ei nähtu jms. E-toimiku variandist nähtuvalt ei ole kaebaja soovinud kaitsjat, kuigi käsikirjalises
on seda soovinud. E-toimiku variandis on väärteo toimepanemise asjaolud tõendatud
kiirusemõõturi kasutamise protokolliga ja kaebaja ülekuulamise protokolliga, kuid
käsikirjalisest nähtub lisaks eeltoodule ka veel videosalvestuse tegemine. E-toimiku
protokollist ei nähtu üldse kaebaja poolt juhtunu kohta antud ütlused jms. Eeltoodust nähtuvalt
on kaebaja viidanud mitte kõigile vastuoludele, vaid üksikutele olulisematele vastuoludele kahe
protokolli vahel ja ka protokolli sisuliste andmete osas. Eeltoodust jääb mulje, et menetleja
ametnik ei ole asja lahendamisel piisavalt adekvaatne, kuna on toime pannud massiliselt sisulisi
rikkumisi väärteomenetluse läbiviimisel. Viidatud vastuoludega ja faktiliste väärandmetega
protokollid ei saa olla õiguslikuks aluseks kaebaja karistamisel.

                                                                                                 6
Väärteoprotokolli koostanud ja asja algselt menetlenud politseinik ei vasta ilmselt oma
isikuomaduste poolest politseinikule esitatavatele nõuetele, kuna viidatud politseiametnik on
muuhulgas kaebajale esitatud videosalvestusest nähtuvalt ise tahtlikult toime pannud
liiklusseaduse rikkumisi, st väärteotunnustega tegusid. Seetõttu võib politseiniku käitumist ja
suhtumist hinnata seadust rikkuvaks, arrogantseks, kuna politseinik on ennast pidanud
seadusest kõrgemal olevaks isikuks, kes ei ole teiste isikutega seaduse ees võrdne. Ida
prefektuuris tehtud videosalvestusest, mis edastati kaebajale väärteoasjas otsuse teinud Lõuna
prefektuurist DVD-l, nähtub failist 21.06moto arvi laht kiirus üld MP4 videosalvestuse 01-12
sekundist, et väärteomenetleja sõidab liikluskontrolli teostades oma sõidukiga liiklusohtlikult
parklast välja üle maantee sõiduradasid poolitava teekattemärgise 913. Kahekordse
pidevjoonega, rääkimata ühekordsest pidevjoonest, märgist ületada ei tohi, kuid politseinik on
seda kuritahtlikult eiranud. Vaadeldavas kohas pööras politseinik välja parklast, mis oli
paremalt puudega piiratud ja ilmselt mille tõttu kasutatigi teemärgistusel topeltjoont.
Politseinikul puudus sellises situatsioonis igasugune mõistlik vajadus liiklusseadust rikkuda.
Lisaks eeltoodule ei nähtu videosalvestusest, et politseinik, tehes vasakpööret, oleks andnud
suunamärguannet. Viidatud juhul ei olnud tegemist LS §-s 84 lg 2 kirjeldatud olukorraga
(alarmsõiduki juhiga, kelle sõidukil on sisse lülitatud sinine vilkur või sinine märgutuli koos
erilise helisignaaliga või helisignaalita) ja videolt ei nähtu samuti, et politseinik oleks vilkuri
või helisignaali sisse lülitanud. Tulenevalt eeltoodust on väärteo menetleja ametiisik loonud
endale kaksikmoraali, mis ei vasta siseministri poolt 12.04.2013 kehtestatud „Politseiametniku
ning Politsei- ja Piirivalveameti struktuuriüksuse juhi ametikohal teenistuses oleva ametniku
kutsesobivusnõuded, nende kontrollimise tingimused ja kord“ § 2 lg 1 p-dele 1 ja 3, kuna
politseiametnik ei ole selgelt seaduskuulekas, kohusetundlik ja vastutusvõimeline, sest ei ole
soovinud vastutada tema enda poolt toime pandud seaduserikkumiste eest. Eeltoodust nähtuvalt
esinevad kaebaja arvates õiguslikud alused Toomas Kivilo vastutusele võtmiseks LS § 242 lg
1 alusel, kuna politseiniku poolt on tegemist liiklusnõuete rikkumisega.

Asjas on oluline seegi, et kaebajale inkrimineeritud LS § 227 lg 1 rikkumine ei ole mingil juhul
raske rikkumine, kuna selle eest on karistusena ette nähtud rahatrahv kuni 30 trahviühikut, kuid
analoogiliste rikkumiste eest võib karistada rahatrahviga kuni 300 trahviühikut. Toomas Kivilo
poolt toime pandud ilmsete rikkumiste eest on võimalik määrata rahatrahv kuni 20 trahviühikut,
millest nähtub, et seadusandja on pidanud kaebaja poolt toime pandud väidetavat rikkumist
raskusastmelt samaväärseks, mis on lähedane politseiniku poolt toime pandud
hulgirikkumistega.

VTMS § 31 lg 1 kohaselt väärteo tunnuste ilmnemisel on kohtuväline menetleja kohustatud
alustama ja läbi viima väärteomenetluse, kui tegu ei ole kohtuvälise menetleja veendumuse
kohaselt vähetähtis või puuduvad käesoleva seadustiku §-s 29 sätestatud väärteomenetlust
välistavad asjaolud. Vaadeldaval juhul pidi Lõuna prefektuuri ametnik videosalvestustest
vältimatult nägema Ida prefektuuri menetleja rikkumisi, kuid ei ole selles osas seisukohta
võtnud, mis viitab aususkohustuse rikkumisele. Sama moodi on aususkohustust rikkunud ka
Ida prefektuuri ametnik. Kuna politsei eirab pahatahtlikult kaebaja asjakohaseid väiteid ja
viiteid seaduserikkumistele kohtuvälise menetleja ametniku poolt, palub kaebaja kohut saata
vajalikud materjalid Ida prefektuuri väärteo- ja distsiplinaarmenetluse alustamiseks
liikluspolitseinik Toomas Kivilo suhtes. Asjaolu, et politseiametnik lausa provokatiivselt ja
epateerivalt saadab menetlusalusele isikule politseiniku enda rikkumist kajastava tõendi, viitab
politseiniku poolt oma erilise üleoleku rõhutamisele. Kaebaja märgib, et politsei peab
distsiplinaarmenetluse algatama juba käesoleva kaebuse saamisel (Politsei ja piirivalve seaduse
§ 90 lg 2 kohaselt on distsiplinaarmenetluse algatamise aluseks esimene dokument, milles
süüteo tunnustega tegu kirjeldatakse).


                                                                                                 7
Kaebaja leiab, et kohtuvälise menetleja 15.07.2015 otsus väärteoasjas kuulub tühistamisele ja
asjas menetlus lõpetamisele VTMS § 29 lg 1 p 1 alusel, kuna asjas puuduvad väärteo tunnused.
Juhul, kui kohus leiab, et kaebaja käitumises esinevad tunnused, mis viitavad väärteo
tunnustega teo toimepanemisele, tuleb menetlus lõpetada VTMS § 30 lg 1 p 1 alusel
otstarbekuse kaalutlusel. Kaebaja ei soovi asja arutamist kohtuistungil, kuna kardab võõrasse
asukohta sõitmisel politseinike poolt tagakiusamist. Kui asja arutamine toimub kohtuistungil,
siis soovib kaebaja kaitsjat, kelle valib ise.

Arvestades eeltoodut ja juhindudes VTMS § 29 lg 1 p 1, § 114 lg 1 p 1, § 115 ja § 132 p 3
palub kaebuse esitaja: 1) tühistada kohtuvälise menetleja otsus 15.07.2015 väärteoasjas nr:
2590,15,002386 ja lõpetada asjas menetlus või lahendada kaebus vastavalt kaebuses esitatud
alternatiivsele taotlusele; 2) kohustada Rahandusministeeriumi kaebajale tagastama
põhjendamatult tasutud rahatrahv 80 eurot (rahatrahv tasutud 15.07.2015); 3) välja mõista riigilt
kaebaja menetluskulud kaebaja kasuks.

5. 02.09.2015 kohtule saabunud vastuskirja kohaselt on kohtuväline menetleja Politsei- ja
Piirivalveameti Lõuna prefektuur, olles tutvunud väärteomenetluses kogutud materjalidega ja
vaadanud videosalvestusi, seisukohal, et Arvi Laht on toime pannud temale süüks arvatud
väärteo. Kohtuväline menetleja ei tuvastanud Arvi Lahe teos süüd ja õigusvastasust välistavaid
asjaolusid. Kiirusemõõteseade oli tehniliselt korras, omas kehtivat taatlus ja kiirust mõõtis
vastava koolituse läbinud pädev politseiametnik. Kiirusmõõturil on selgesti tuvastatav, et
mõõturi aknas on näit 118. Mootorsõiduki juht on kohustatud jälgima ja järgima ümbritsevat
liikluskeskkonda, sinna alla käib ka liikluskorraldusvahenditest ja liiklusreeglitest
kinnipidamine. Kiiruspiirangud on kehtestatud liiklusohutuse tagamiseks, lähtudes
normaaloludes ohutust sõidukiirusest. Karistusseadustik § 15 (tahtlik tegu ja ettevaatamatu
tegu) lg 3 väärteona on karistatav nii tahtlik kui ettevaatamatu tegu. Karistusseadustik § 18
(ettevaatamatus) lg 1 ettevaatamatus on kergemeelsus ja hooletus; lg 3 isik paneb teo toime
hooletusest, kui ta ei tea süüteokoosseisule vastava asjaolu esinemist, kuid oleks seda
tähelepaneliku ja kohusetundliku suhtumise korral pidanud ette nägema. Karistusseadustik §
17 (süüteokoosseisule vastava asjaolu mitteteadmine) lg 3 seaduse mittetundmine ei välista
tahtlust ega ettevaatamatust. Videosalvestistelt nähtuvalt ei eita Arvi Laht kiiruse ületamist,
korduvalt palub vabandust ja andestamist. Samas, kui andestust ei saa, siis ei soovi Arvi Laht
kuulata ära politseiametniku selgitusi, vaid teatab järjepidevalt kohtusse minekust. Kohtuväline
menetleja ei nõustu väitega, et ei võimaldatud kaitsjat kasutada. Salvestiselt ei nähtu, et
menetlusalusel isikul ei võimaldata kaitsjaga ühendust võtta. Menetlusalune isik kasutas temaga
kaasas olevat sidevahendit fotografeerimiseks ja samuti ka helistamiseks. On kuulda, et Arvi
Laht konsulteerib kellegagi, kuidas käituda menetluses. Menetlusalusele isikule on tutvustatud
tema õigused ja kohustused, ta on need läbi lugenud ja salvestiselt nähtuvalt on need ka selged.
Enne ülekuulamist on menetlusalusele isikule tema õigused ja kohustused selgeks tehtud.
Kohtuväline menetleja ei tuvasta VTMS § 150 lõigete 1 ja 2 kohaselt väärteomenetluse
rikkumisi. On selge, et politseiametnik ei sunni kedagi autost välja tulema, vaid teatab, et te
võite ka autos istuda, kuid siis läheb kauem aega. Menetlusalune isik soovib hoopis käia ära
ujulas ja hiljem tagasi tulla. Kuigi menetlusalune isik peale õiguste ja kohustustega (VTMS §
19) tutvumist teatab, et selge ja allkirjastab selle tutvumise, ei avaldata kordagi soovi kaitsjaga
ühendust võtta. Kohapeal koostatud väärteoprotokollis on kirjutatud, et kaitsja osalemist
menetluses soovib. Väärteoprotokolli andmete sisestamisel menetluse info süsteemi on
spetsialist jätnud tegemata „linnukese“, mistõttu ei kandunud e-keskkonda kaitsja soov edasi.
Kohtuväline menetleja on seisukohal, et tegemist on õiguslikult mitteolulise asjaga, kuna
menetlusalusel isikul on õigus igal ajal menetluse kestel kaitsja abile. Samuti on protokollil
olemas ka lahter, kus kirjas kohtust osa võtta soovin/ei soovi. Samuti ei oma see lahter


                                                                                                 8
õiguslikult tähendust, sest kui protokolli koostamisel ei soovita kohtust osa võtta, siis on alati
õigus soovi korral kohtust osa võtta.

LS § 227 lg 1 järgi mootorsõidukijuhi poolt lubatud suurima sõidukiiruse ületamise eest kuni
20 km/h karistatakse rahatrahviga kuni 30 trahviühikut. Seega LS § 227 lg 1 kvalifitseerib
sõidukiiruse ületamise vahemiku ühest kuni kahekümne kilomeetrini tunnis. Järgmine vahemik
tuleb lõike 2 järgi, sõidukiiruse ületamine 21 kuni 40 km/h. Vabariigi Valitsuse 16.06.2011
määruse nr 78 „Nõuded kiirusmõõturi ja kiirusmõõtesüsteemi mõõteprotseduurile ning
mõõtetulemuste töötlemisele“ lisa 1 on ära toodud kiirusmõõturiga mõõtmisel saadava sõiduki
kiiruse väärtuse laiendmääramatused. Kiirust mõõtnud politseiametnik selle lisa vastu ei ole
eksinud ja on võtnud laiendmääramatuse +/- 8 km/h. Seega, kui teel on lubatud sõita 90 km/h
ja sõiduk liikus 118 km/h ning arvestada laiendmääramatust -8, siis saame summaks 20, mille
järgi võibki öelda, et ei ületatud kiirust mitte vähem, kui 20 km/h. Kui teel on lubatud sõita 90
km/h ja sõiduk liigub 118 km/h ning arvestada laiendmääramatust, mitte -8, vaid +8, siis saame
summaks 28, mille järgi võib öelda, et ei ületatud kiirust mitte rohkem, kui 28 km/h. Reeglina
kiirust mõõtvad politseiametnikud +/- -st arvestades, arvestavad miinust. Kohtuväline
menetleja leiab, et menetlusaluse isiku teos on süü koosseisud täidetud.

Videosalvestiselt ei nähtu küll menetlusaluse isiku taga sõitvaid autosid, kuid tema sõnade
kohaselt tahtis ta teistelt eest ära sõita, et mitte jalgu jääda. Kohtuväline menetleja on
seisukohal, et Arvi Lahe poolt toimepandud tegu on õigusvastane, koosseisupärane kui ka
süüline. Kohtuväline menetleja ei tuvastanud Arvi Lahe suhtes kohaldatud väärteomenetluses
selliseid rikkumisi, mis tooks kaasa väärteomenetluse lõpetamise. Kohtuväline menetleja ei
nõustu ka menetluse lõpetamisega VTMS § 30 lg 1 p 1 alusel, kuna sõidukiiruse ületamine ei
ole vähetähtis väärtegu. Seda enam, sõidukis millega ületati kiirust, viibisid ka reisijad.
Keskmise kiiruse suurenemise 1 km/h võrra suurendab õnnetuse riski 3% võrra. Iga
õigusvastase teo toimepanemine ohustab üldist turvalisust. Üldohtlike süütegude kaitsvaks
õigushüveks on eelkõige inimese elu. Sõidukiiruse valik on juhi teadlik otsus, mis ei sõltu
teistest liiklejatest. Juht peab olema liikluses tähelepanelik, s.h jälgima ka valitavat sõidukiirust.
Puudu jäi 1 km/h, et sanktsioon oleks olnud raskem. Liiklusseaduse koosseisud ei eelda
tagajärgede saabumist ning teo karistamisväärsus põhineb teo üldisel ohtlikkusel.

Kohtuväline menetleja taotles jätta kaebus rahuldamata ja väärteootsus nr: 2590,15,002386
muutmata. Kohtuväline menetleja nõustus asja arutamisega kirjalikus menetluses ja
kohtuistungist osa võtta ei soovi.

Kohtuvälise menetleja kirjaliku seisukoha lisadena esitati kohtule mõõtevahendi
taatlustunnistus, Stalker DSR 2X kasutusjuhend ja teatis pädeva mõõtja täiendkoolituse kohta.



KOHTUOTSUSE PÕHJENDUSED.

6. Väärteomenetluse seadustiku (VTMS) § 117 lg 1 p 4 kohaselt maakohtunik lahendab asja
kirjalikus menetluses vastavalt käesoleva seadustiku §-le 120. VTMS § 120 lg 1 kohaselt võib
maakohtunik kohtuistungit korraldamata lahendada kaebuse kirjalikus menetluses ja teha
lahendi käesoleva seadustiku § 132 sätteid järgides, kui kohus on saatnud kaebuse koopia
kohtumenetluse teisele poolele ning selgitanud tema seisukoha kaebuse suhtes ning
kohtumenetluse pooled on kaebuses või selle vastuses teatanud, et nad ei soovi kohtuistungist
osa võtta.



                                                                                                    9
Antud juhul on kohtumenetluse pooled taotlenud asja lahendamist kirjalikus menetluses,
mistõttu kuulub käesolev asi lahendamisele kirjalikus menetluses.

7. Menetledes väärteoasja kohtuvälise menetleja otsuse peale esitatud kaebuse alusel, ei
kontrolli maakohus üksnes kohtuvälise menetleja tegevuse õiguspärasust väärteoasja
lahendamisel, vaid kontrollib ka kohtuvälise menetleja otsuse tegemise aluseks olnud faktilisi
ja õiguslikke asjaolusid. Väärteomenetluses lasub tõendamiskoormis kohtuvälisel menetlejal.

Vastavalt VTMS §-le 133 peab kohus käesolevat kaebust lahendades otsustama järgmised
küsimused: 1) kas väärteoasjas ei esine VTMS §-s 29 sätestatud väärteomenetlust välistavad
asjaolud; 2) kas leidis aset tegu, milles menetlusalust isikut süüdistatakse; 3) kas teo on pannud
toime menetlusalune isik; 4) kas tegu on väärtegu ning kas see on õigesti kvalifitseeritud; 5)
kas karistus väärteo eest määrati selleks pädeva kohtuvälise menetleja poolt; 6) kas väärteo
menetlemisel kohtuvälise menetleja poolt on järgitud väärteomenetlusõigust; 7) kas
menetlusalusele isikule karistuse määramine on toimunud kooskõlas karistuse kohaldamise
alustega; 8) kas väärteomenetlus ei kuulu lõpetamisele VTMS §-s 30 sätestatud alustel.

8. Liiklusseaduse (LS) § 15 lg 1 p 1 kohaselt on suurim lubatud sõidukiirus asulavälisel teel 90
kilomeetrit tunnis.

LS § 227 lg 1 näeb ette vastutuse mootorsõidukijuhi poolt lubatud suurima sõidukiiruse
ületamise eest kuni 20 kilomeetrit tunnis.

KrMS § 61 lg 1 ja lg 2 kohaselt hindab kohus tõendeid nende kogumis oma siseveendumuse
kohaselt, kusjuures ühelgi tõendil ei ole ette kindlaksmääratud jõudu. Ühe või teise tõendi
usaldusväärsus on küsimus sellest, millise kaalu omistab talle tõendi hindaja, kõrvutades ja
analüüsides teda koostoimes teiste asjas kogutud tõenditega. Riigikohus on korduvalt
rõhutanud, et KrMS § 61 lg 1 keelab ühtede tõendite eelistamise teistele aprioorselt, neid
kogumis hindamata. Kõigi tõendite hindamine kogumis kohtu siseveendumuse alusel KrMS §
61 lg 2 järgi eeldab tõendite kaalumist, nende usaldusväärsuse hindamist ja vastuolu korral
otsustamist, millisele tõendile tugineda.

Isiku käitumises karistatava teo olemasolu või puudumise kontrollimisel tuleb alustada
süüteokoosseisust, seejuures lõpuleviidud delikti korral süüteokoosseisu objektiivsest küljest,
liikudes selle tuvastamise korral subjektiivse koosseisu juurde, edasiselt õigusvastasuse ning
süü tasandite kontrollimisele. Kui ühel kontrolltasandil tuvastatakse mõne nõutava tunnuse
puudumine, puudub alus siirduda järgmisele kontrollitasandile (Riigikohtu otsus nr 3-1-1-74-
10). Kohus süüteokoosseisu olemasolu kontrollimisel peab seega alustama süüteokoosseisu
objektiivsest küljest.

Käesolevas väärteoasjas kogutud tõendite kogumi pinnalt loeb kohus tuvastatuks selle, et
menetlusalune isik Arvi Laht 21.06.2015 kell 15.19 Lääne-Viru maakonnas Tamsalu vallas
Rakvere-Väike-Maarja-Vägeva tee 17. km-l, liikudes Rakvere suunas, juhtis mootorsõidukit
xxxx registreerimismärgiga xxxx asulavälisel teel kiirusega 118 +/- 8 km/h, kui lubatud kiirus
antud teelõigul on 90 km/h, ületades seega lubatud kiirust mitte vähem kui 20 km/h.

Kiirusmõõteseadme kasutamise protokollist (tl 30) nähtub, et Politsei- ja Piirivalveameti Ida
prefektuuri Rakvere politseijaoskonna patrulltalituse liikluspolitseinik Toomas Kivilo teostas
riikliku liiklusjärelevalve korras Arvi Laht, isikukood 37004302735, poolt juhitud
mootorsõiduki (mark: xxxx, mudel: xxxx, registreerimismärk: xxxx) liikumiskiiruse mõõtmist
21.06.2015.a kell 15.19 Lääne-Viru maakonnas Tamsalu vallas Rakvere-Väike-Maarja-Vägeva

                                                                                               10
tee 17. kilomeetril, kasutades liiklusjärelevalve kiirusemõõteseadet Stalker DSR 2X nr
DP009666, esimene antenn:KC030769, näidik nr 200-0723-00, taatlustunnistuse nr TTRSS-
15/00076. Seade oli testitud 21.06.2015.a kell 14.00 ja seade oli töökorras. Mõõtmise tehiolude
kirjeldus: asulaväline tee, nähtavus hea, valge aeg, sademeteta, teeolud – kuiv, kattega tee,
sõiduridade arv 1, kahesuunaline tee. Patrullsõiduk liikus 1 sõidurajal, patrullsõiduki kiirus 90
km/h. Kiirusemõõteseadet kasutades järgiti seadme kasutamise juhendit ja mõõtemetoodikat.
Sõiduki sõidukiiruse mõõtmiseks valiti mõõterežiim – vastassuunas liikuva objekti kiiruse
mõõtmine liikuvast sõidukist. Mootorsõiduk liikus 1 sõidurajal, vastassuunalisel, lähenes,
liikus üksinda. Kiirusmõõteseade kinnitatud sõidukile. Seadme helisignaal ühtlane. Sõiduki
kiirust jälgiti kuvari target aknas, seadmel lukustati näit. Seadme lugem 118 km/h. Lubatud
sõidukiirus mõõdetaval teelõigul: 90 km/h. Kiiruse mõõtmise laiendmääramatus: +/- 8 km/h.
Ületas mõõdetaval teelõigul lubatud sõidukiirust mitte vähem, kui 20 km/h. Juhile näidati
seadme tabloole fikseeritud näitu. Juht tutvus kiirusemõõteseadme näiduga, kinnitades seda
allkirjaga. Arvi Laht on protokollile omakäeliselt märkinud: Kuna mõõteseadmel olev number
8 on poolik, siis kahtlen ka ülejäänud seadme tehnilises seisukorras. Mõõtmise ajal kasutati
video-/helitehnikat. Arvi Laht ja mõõtja/protokollija Toomas Kivilo on allkirjastanud
protokolli.

Arvi Lahe menetlusaluse isiku ülekuulamise protokolli 21.06.2015 (tl 29) on ülekuulamist
teostanud Politsei- ja Piirivalveameti Ida prefektuuri Rakvere politseijaoskonna
liikluspolitseinik Toomas Kivilo märkinud, et isik ei soovi mingeid ütlusi anda. Protokolli on
menetlusalune isik ja kohtuvälise menetleja ametnik allkirjastanud.

Käesolevas väärteoasjas on objektiivseks tõendiks veel videosalvestis (tl 39). VTMS § 31 lg 11
sätestab, et kui väärteo toimepanemise aeg, koht või viis või muud väärteo tehiolud on riikliku
järelevalve käigus foto- või videosalvestatud, võib see salvestis olla väärteomenetluses
iseseisvaks tõendiks, kui salvestisest nähtuvad selle seos väärteoasjaga, salvestise loomise
tingimused ja väärteoasja lahendamiseks olulised asjaolud. Videosalvestisest nähtub, et
menetlusalune isik Arvi Laht kiiruse ületamist ei eita, väites, et tegi möödasõidu, sõites neilt
eest ära, et mitte neile jalgu jääda. Samas videosalvestisest ei nähtu möödasõitu ega seda, et
menetlusaluse isiku poolt juhitud sõiduki taga liiguks veel mingeid sõidukeid. Arvi Laht
vabandas, palus puhtsüdamlikult, et talle andestataks, küsides, kas tegemata ei saa jätta. Kui
kohtuvälise menetleja ametnik Toomas Kivilo tema ettepanekuga ei nõustunud, siis ta ärritus
silmnähtavalt, öeldes, et ei ole mitte millegagi nõus, lubades korduvalt kohtusse pöörduda,
samuti korduvalt juhtides tähelepanu sellele, et vaadataks ohtlikumaid rikkujaid.
Videosalvestisest nähtuvalt tegi Arvi Laht kaasas olnud mobiiltelefoniga pilti
kiirusmõõteseadme Stalker DSR 2X näidikust, esitades pildid kohtule kaebuse lisadena. Arvi
Laht on kiirusmõõteseadme kasutamise protokollile märkinud, et kuna mõõteseadmel olev
number 8 on poolik, siis kahtleb ta ka ülejäänud seadme tehnilises seisukorras. Kohus märgib,
et kiirusmõõtur Stalker DSR 2X nr DP009666 oli nõuetele vastav ja omas kehtivat taatlust
(mõõtevahendi taatlustunnistus nr TTRSS-15/00076, taadeldud AS-s Metrosert 17.03.2015
ning vastab majandus- ja kommunikatsiooniministri 12.12.2006 määruse nr 104 lisa 2 p 8.2
nõuetele, taatluskleebis – näidiku korpusel), kiirust mõõtis sellekohase koolituse läbinud, seega
pädev politseiametnik Toomas Kivilo. Videosalvestisest nähtub, et Toomas Kivilo näitas
menetlusalusele isikule taatlustunnistust. Videosalvestisest on üheselt tuvastatav
kiirusmõõtevahendi näit 118 ning puudub alus väita seda, et selle viimane number oleks
kuvatud ebaühtlase valgustugevusega või poolenisti kustunud. Väärteomenetluses on kasutatud
mõõteseaduse nõuetele vastavat mõõtevahendit, kiiruse mõõtmise tulemus on olnud jälgitav.
Seega on menetlusaluse isiku poolt juhitud sõiduki sõidukiirus kindlaks tehtud nõuetekohaselt.



                                                                                              11
Menetlusaluse isiku kaitsja puudumist ei loeta kohtuvälises menetluses VTMS § 150 lg-s 1
sõnaselgelt väärteomenetlusõiguse oluliseks rikkumiseks, kuid see rikkumine võidakse
tunnistada oluliseks väärteomenetlusõiguse rikkumiseks VTMS § 150 lg 2 alusel, kui see on
toonud kaasa ebaseadusliku või põhjendamatu kohtuotsuse. Menetlusalune isik Arvi Laht oli
enne ülekuulamist teadlik oma õigustest, sealhulgas VTMS § 19 lg 1 p 2 nimetatud õigusest –
õigus kaitsjale käesoleva paragrahvi lõigetes 2 ja 3 sätestatud korras. VTMS § 19 lg 2 kohaselt
on menetlusalusel isikul õigus kaitsjaga ühendust võtta alates tema kinnipidamisest või muu
esimese menetlustoimingu tegemisest. Menetleja peab isiku kinnipidamisel või muu esimese
menetlustoimingu tegemisel võimaldama menetlusalusel isikul kasutada temal olemasolevaid
sidevahendeid kaitsjaga ühenduse võtmiseks. Kaitsja võib osaleda kaitstava menetlusaluse
isiku suhtes läbiviidava menetlustoimingu tegemisel, kuid tema mitteilmumine ei peata
menetlustoimingu tegemist. Videosalvestisest nähtub, et menetlusalusel isikul oli kaasas
sidevahend (mobiiltelefon), mida ta kasutas fotografeerimiseks ning samuti ka helistamiseks,
sest on kuulda, et Arvi Laht konsulteeris kellegagi selles osas, kuidas menetluses käituda.
Asjaolu, et isik oleks taotlenud kaitsjaga ühenduse võtmist menetleja ametialaste sidevahendite
teel, kuid talle seda ei võimaldatud, kogutud tõenditest ei nähtu. Kohus ei leia väärteoasjas
kogutud tõenditele tuginedes, et Arvi Lahe kaitseõigust oleks rikutud. Menetlusalusel isikul on
väärteomenetluse kestel igal ajal õigus kaitsja abile. Kohtuvälise menetleja ametnik ei
kamandanud menetlusalust isikut autost välja tulema mootorratta juurde, vaid teatas, et
menetlusalune isik võib ka autos istuda, kuid siis läheb kauem aega.

LS § 227 lg 1 järgi kvalifitseeritakse mootorsõidukijuhi poolt lubatud suurima sõidukiiruse
ületamine kuni 20 km/h. Seega LS § 227 lg 1 järgi kvalifitseeritakse sõidukiiruse ületamine
vahemikus ühest kuni kahekümne kilomeetrini tunnis. Järgmine vahemik tuleb juba lõike 2
järgi, sõidukiiruse ületamine 21 kuni 40 km/h. Asulavälisel teel on lubatud sõita 90 km/h ja kui
mootorsõiduk liikus 118 km/h ning arvestada laiendmääramatust -8, siis selle järgi on ületatud
kiirust mitte vähem, kui 20 km/h. Rikkumise kirjeldusest, ületas suurimat lubatud sõidukiirust
mitte vähem kui 20 km/h, ei saa järeldada, et lubatud suurimat sõidukiirust oleks ületatud
rohkem kui 20 km/h, sest siis oleks tegemist juba LS § 227 lõikega 2, mis näeb ette vastutuse
mootorsõiduki juhi poolt lubatud suurima sõidukiiruse ületamise eest 21 kuni 40 km/h. Seega
on väärtegu õigesti kvalifitseeritud ning väärteo kirjeldus on kooskõlas LS §-s 227 lg 1
sätestatud väärteokoosseisuga.

Kohus loeb menetlusalusele isikule Arvi Lahele süüks arvatud väärteo objektiivse koosseisu
tõendatuks kiirusmõõteseadme kasutamise protokolliga ning videosalvestisega. Nimetatud
tõendites kajastatud asjaolud on omavahel kattuvad. Selle kohta, kas menetlusalune isik Arvi
Laht teostas ka tegelikult eelnevalt tema ees liikunud sõidukitest möödasõitu või mitte,
objektiivsed tõendid puuduvad.

KarS § 15 lg 3 kohaselt on väärteona karistatav nii tahtlik kui ettevaatamatu tegu. KarS § 16 lg
2 kohaselt paneb isik teo toime kavatsetult, kui ta seab eesmärgiks süüteokoosseisule vastava
asjaolu teostamise ja teab, et see saabub, või vähemalt peab seda võimalikuks. Isik paneb teo
toime kavatsetult ka siis, kui ta kujutab endale ette, et süüteokoosseisule vastav asjaolu on
eesmärgi saavutamiseks hädavajalik tingimus. LS § 227 lg 1 järgi kvalifitseeritav väärtegu on
videosalvestisest nähtuvalt, kuivõrd Arvi Laht menetlusaluse isikuna ütlusi ei andnud, toime
pandud kavatsetult. Seega on täidetud ka väärteo subjektiivse koosseisu tunnused. Kohus on
seisukohal, et antud juhul ei esine VTMS §-s 29 sätestatud väärteomenetlust välistavaid
asjaolusid, samuti ei kuulu väärteomenetlus lõpetamisele VTMS §-s 30 lg 1 p 1 sätestatud
alusel. Väärteoasja otstarbekuse kaalutlusel lõpetades tuleb lähtuda kriminaalmenetlusõigusest,
eeskätt KrMS §-s 202 sätestatust. Otstarbekuse kaalutlusel võib menetluse lõpetada juhul, kui
menetlusaluse isiku süü on väike ja kui avalik menetlushuvi ei nõua asja menetlemist.
                                                                                             12
Nimetatud kriteeriumid ei ole kohtu hinnangul täidetud, sest arvestamata ei saa jätta selle teoga
rünnatava õigushüve kaalukust.

9. KarS § 2 lg 2 sätestab, et karistatakse teo eest, kui see vastab süüteokoosseisule, on
õigusvastane ja isik on selle toimepanemises süüdi. KarS § 56 lg 1 esimese lause kohaselt on
karistamise alus isiku süü. Kohtulikul uurimisel leidis tõendamist, et LS §-s 227 lg 1 sätestatud
väärteo on süüliselt ja õigusvastaselt toime pannud menetlusalune isik Arvi Laht. Väärteo
menetlemisel on järgitud väärteomenetlusõigust. Karistus väärteo eest määrati selleks pädeva
kohtuvälise menetleja poolt.

LS § 227 lg 1 näeb karistusena ette rahatrahvi kuni 30 trahviühikut. KarS § 47 lg 1 sätestab, et
kohus või kohtuväline menetleja võib väärteo eest kohaldada rahatrahvi kolm kuni kolmsada
trahviühikut, kusjuures trahviühik on rahatrahvi baassumma, mille suurus on neli eurot.
Menetlusalusele isikule Arvi Lahele määras kohtuväline menetleja LS § 227 lg 1 alusel
karistuseks rahatrahvi 20 trahviühiku ulatuses, s.o 80 eurot, milline karistus on suurem
ettenähtud sanktsiooni keskmisest määrast. KarS § 56 lg 1 teise lause kohaselt karistuse
mõistmisel kohtu poolt või määramisel kohtuvälise menetleja poolt arvestatakse kergendavaid
ja raskendavaid asjaolusid, võimalust mõjutada süüdlast edaspidi hoiduma süütegude
toimepanemisest ja õiguskorra kaitsmise huvisid.

Karistusregistri väljavõttest (tl 38) nähtub, et menetlusalusel isikul Arvi Lahel puudub kehtiv
karistus. Kohtuvälise menetleja otsuse kohaselt on Arvi Lahe puhul karistust kergendavad ja
raskendavad asjaolud puudunud. Kohus märgib, et lubatud suurimat sõidukiirust ületav juht
ohustab oma teoga nii ennast kui ka teisi liiklejaid, kuna juhil ei ole võimalik õigeaegselt ja
ohutult reageerida ootamatult tekkivatele olukordadele. Antud rikkumise puhul väärib
märkimist, et sõidukis viibisid videosalvestise kohaselt ka kaassõitjad, sh laps juhi kõrvalistmel.
Kohtu hinnangul on kohtuvälise menetleja poolt määratud karistus proportsionaalne
menetlusaluse isiku süüga. Kohus on seisukohal, et kohtuväline menetleja on menetlusalusele
isikule Arvi Lahele ettenähtud sanktsiooni keskmisest määrast suurema rahatrahvi
määramisega arvestanud karistuse määramise üld- ja eripreventiivseid eesmärke ning võimalust
teda just sellise karistusega mõjutada hoidumaks edasistest LS nõuete rikkumistest.

Arvestades kõike eeltoodut puudub kohtu hinnangul alus rahuldada menetlusaluse isiku Arvi
Lahe taotlus saata vajalikud materjalid Ida prefektuuri väärteo- ja distsiplinaarmenetluse
alustamiseks Ida prefektuuri Rakvere politseijaoskonna liikluspolitseinik Toomas Kivilo
suhtes.

VTMS § 38 lg 1 kohaselt järgitakse kohtuvälises menetluses ja kohtumenetluses
menetlustähtaegade ja menetluskulude arvestamisel ning menetlustähtaja ennistamisel
kriminaalmenetluse sätteid. KrMS § 180 lg 1 kohaselt hüvitab süüdimõistva kohtuotsuse korral
menetluskulud süüdimõistetu.

10. Lähtudes eeltoodust ja juhindudes VTMS § 132 p-st 1, § 133-134 jätab kohus Politsei- ja
Piirivalveameti Lõuna prefektuuri Tartu politseijaoskonna ennetus- ja menetlustalituse
menetlusteenistuse vanemkorrakaitseametniku Anatoli Šuvalovi 15.07.2015 otsuse
väärteoasjas nr: 2590,15,002386 muutmata ja Arvi Lahe kaebuse rahuldamata.

/allkirjastatud digitaalselt/

Heli Väinaste
Kohtunik
                                                                                                13

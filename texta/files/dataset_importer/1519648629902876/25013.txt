                                                                                      4-16-90




                           KOHTUOTSUS
                                EESTI VABARIIGI NIMEL


Kohus                              Harju Maakohus
Otsuse tegemise aeg ja koht        28. jaanuar 2016 a Tallinn
Väärteoasja number                 4-16-90 (2302,15,017939)
Kohtunik                           Märt Toming
Kohtuistungisekretär               Eda Loor
Tõlk                               Maksim Tšurkin
Väärteoasi                         Juri Vladimirovi kaebus Politsei- ja Piirivalveameti Põhja
                                   prefektuuri korrakaitsebüroo liiklusjärelevalvekeskuse
                                   liiklusmenetlustalituse juhi politseikolonelleitnant Oleg
                                   Lodeikini 15.12.2015 otsusele nr 2302,15,017939 Juri
                                   Vladimirovi karistamises LS § 227 lg 2 ettenähtud väärteo
                                   toimepanemise eest mootorsõiduki juhtimisõiguse
                                   äravõtmisega 5 kuuks.
Menetlusest osa võtnud isikud      Kohtuvälise menetleja esindaja: Hannes Küünarpuu
                                   Kaebuse esitaja: Juri Vladimirov, ik: 38608085716,
                                   elukoht: XXX
RESOLUTSIOON
1. Jätta Juri Vladimirovi kaebus Politsei- ja Piirivalveameti Põhja prefektuuri
   korrakaitsebüroo          liiklusjärelevalvekeskuse       liiklusmenetlustalituse       juhi
   politseikolonelleitnant Oleg Lodeikini 15.12.2015 otsusele nr 2302,15,017939 Juri
   Vladimirovi karistamises LS § 227 lg 2 ettenähtud väärteo toimepanemise eest
   mootorsõiduki juhtimisõiguse äravõtmisega 5 kuuks rahuldamata.
2. Jätta     Politsei-    ja      Piirivalveameti     Põhja    prefektuuri    korrakaitsebüroo
   liiklusjärelevalvekeskuse liiklusmenetlustalituse juhi politseikolonelleitnant Oleg
   Lodeikini 15.12.2015 otsus nr 2302,15,017939 Juri Vladimirovi karistamises LS § 227 lg 2
   ettenähtud väärteo toimepanemise eest mootorsõiduki juhtimisõiguse äravõtmisega 5
   kuuks muutmata ja tühistamata.
3. Kohaldatud põhikaristuse, s.o mootorsõiduki juhtimisõiguse äravõtmise 5-kuuline tähtaeg
   algab kohtuotsuse jõustumisest ning lõpeb 5-kuulise tähtaja möödumisel.
4. Vastavalt LS § 127 sätetele tuleb pärast otsuse jõustumist viie tööpäeva jooksul juhiluba
   loovutada Maanteeametile.
Edasikaebamise kord
Kohtuotsusele võib menetlusaluse isiku advokaadist kaitsja, kohtuväline menetleja või tema
advokaadist esindaja esitada kassatsioonkaebuse. Kui kohtumenetluse pool soovib kasutada
kassatsiooniõigust, peab ta sellest kirjalikult teatama maakohtule seitsme päeva jooksul alates
                                              1
kohtuotsuse lõpposa kuulutamisest. Kui üks kohtumenetluse pool on seitsmepäevase tähtaja
jooksul teatanud kassatsiooniõiguse kasutamise soovist ega ole sellest loobunud, on ülejäänud
kohtumenetluse pooltel kassatsiooniõigus olenemata sellest, kas nad ise on kassatsiooniõiguse
kasutamise soovist teatanud. Kassatsioon esitatakse Riigikohtule kirjalikult 30 päeva jooksul
alates otsuse avalikult teatavakstegemisest. Kohtuotsus on Harju Maakohtu Liivalaia
kohtumaja kantseleis Liivalaia 24 tutvumiseks kättesaadav alates 28.01.2016. Kui
kassatsioonkaebuse esitamise soovist 7 päeva jooksul ei teatata, jõustub kohtuotsus
05.02.2016. Kassatsiooniõiguse soovist 7 päevase teatamistähtaja jooksul teatamise korral on
kassatsiooni esitamise viimane tähtaeg 29.02.2016. Kui kassatsioonkaebuse esitamisest
teatamise järgselt kassatsiooni ei esitata, jõustub kohtuotsus 01.03.2016.
Kaebuse läbivaatamisel kohus tuvastas:
Politsei- ja Piirivalveameti Põhja prefektuuri korrakaitsebüroo liiklusjärelevalvekeskuse
liiklusmenetlustalituse juhi politseikolonelleitnant Oleg Lodeikini 15.12.2015 otsusega nr
2302,15,017939 karistati Juri Vladimirovi LS § 227 lg 2 ettenähtud väärteo toimepanemise
eest mootorsõiduki juhtimisõiguse äravõtmisega 5 kuuks selles, et Juri Vladimirov
20.11.2015 kell 11.10 Punane 74 maja juures Tallinnas juhtis mootorsõidukit BMW 525D
registreerimismärgiga XXX kiirusega 75 km/h +/- 3 km/h. Suurim lubatud sõidukiirus sellel
teelõigul 50 km/h. Ületas lubatud sõidukiirust mitte vähem kui 22 km/h. Taolise käitumisega
rikkus menetlusalune isik LS § 15 lg 1 p 2 nõudeid ning pani toime LS § 227 lg 2 ettenähtud
väärteo.
Otsusele esitas menetlusalune isik kaebuse, milles märkis, et ei ole nõus selle otsusega
väärteoasjas nr 2302,15,017939. Tema ofitsaalne töö on seotud juhilubadega ja saab
materiaalsed tulud. Veel on tal 8 kuune laps keda viib vahepeal haiglasse Maardust
Tallinnasse. On sõitnud haiglasse laste järgi, väga kiirustas, sest laps nuttis. Väga kahtleb, et
ületas kiirust. Palub anda talle rahakaristus või vähendada karistust.
Kohtuistungil jäi kaebuse esitaja kaebuse juurde ja selgitas, et autos last ei olnud, laps oli
haiglas. Rääkis elukaaslasega ja laps oli vaja haiglast Maardusse viia. Lapse ema käis nii
intensiivselt peale, tuli kiiresti sõita. Saab aru, et ega ema või laps ole süüdi, vaid ise. Lapse
emaga on suhted muutunud keeruliseks. Varasematest karistustest on teinud järelduse, et
rikkuda ei tohi. Kui helistatakse, et ruumid on üle ujutatud, siis tahab võimalikult kiiresti
kohale jõuda, et näha, mis toimub. Endine elukaaslane räägib, et tule kiiresti kohale. Kui
keegi ei tülita, sõidab hommikul rahulikult tööle, aga vahepeal ei suuda ennast vaos hoida. Ei
ole selline rikkuja, kes hommikust õhtuni kihutab, vahel lihtsalt tekivad sellised situatsioonid,
aga see on puhtalt tema enda süü. Oleks vaja lihtsalt rahulikult sõita, jõuda kohale 10 minutit
hiljem. Sama, mis eelmine kord, sõidab, aga teised ei lase vahele. Sõitis lapse järele, tahtis
kiiremini kohale jõuda. Vajab juhtimisõigust, ilma selleta muutub elu keeruliseks. Palub
määrata miinimumtrahv, mille saab ära tasuda. Suuremat trahvi on raskem maksta, lapsele on
vaja elatist maksta. Kui ei ole võimalik trahvi määrata, siis vähendada juhtimisõiguse
äravõtmist miinimumini.
Kohtuvälise menetleja esindaja asus seisukohale, et tehtud on täiesti õige otsus ja määratud
õige karistus. Tuleb arvestada, et trahv ei mõjutanud seaduskuulekalt käituma. Õigesti on
juhtimisõigus ära võetud.
Maakohtu seisukoht
Kohus, tutvunud kohtule esitatud kaebusega, kuulanud ära kaebuse esitaja selgitused ja
kohtuvälise menetleja arvamuse ning tutvunud kohtule edastatud väärteotoimikuga, asub
alljärgnevale seisukohale.
Tulenevalt asjaolust, et VTMS § 123 lg 2 kohustab maakohut arutama väärteoasja täies
ulatuses, sõltumata esitatud kaebuse piiridest, kontrollides kohtuvälise menetleja otsuse
tegemise aluseks olnud faktilisi ja õiguslikke asjaolusid, peab kohus sellele järgnevalt
lahendama VTMS § 133 loetletud küsimused.
                                            2
VTMS § 133 kohaselt peab kohus välja selgitama, kas ei esine väärteoasjas VTMS § 29
sätestatud väärteomenetlust välistavaid asjaolusid (p 1), kas leidis aset tegu, milles
menetlusalust isikut süüdistatakse (p 2), kas teo on toime pannud menetlusalune isik (p 3), kas
tegu on väärtegu ning kas see on õigesti kvalifitseeritud (p 4), kas karistus väärteo eest
määrati selleks pädeva kohtuvälise menetleja poolt (p 5), kas väärteo menetlemisel
kohtuvälise menetleja poolt on järgitud väärteomenetlusõigust (p 6), kas menetlusalusele
isikule karistuse määramine on toimunud kooskõlas karistuse kohaldamise alustega (p 7), kas
väärteomenetlus ei kuulu lõpetamisele VTMS § 30 sätestatud alustel (p 8) ning kas lõpetada
väärteomenetlus ja kohaldada karistusseadustiku §-s 87 sätestatud alaealisele kohaldatavaid
mõjutusvahendeid või anda väärteoasja materjalid üle alaealiste komisjonile (p 9), kuidas
lahendada taotlus hüvitada süüteomenetluses tekitatud kahju süüteomenetluses tekitatud kahju
hüvitamise seaduse kohaselt (p 10).
Kiirusmõõturi kasutamise salvestuse väljatrükist nähtub, et kaebuse esitaja Juri Vladimirovi
juhitud sõiduki BMW 525D registreerimismärgiga XXX sõidukiiruse mõõtmiseks kasutati
20.11.2015 kell 11.10 kiirusmõõturit LaserCam 4 nr LE0046, milline oli taadeldud
(taatlustunnistus nr TTRSS-15/00134). Kiirusmõõturi näidu kohaselt oli kaebuse esitaja
juhitud sõiduki sõidukiiruseks 75 km/h asulasisesel teel, kus suurimaks lubatud sõidukiiruseks
oli 50 km/h. Vastavalt mõõtemetoodikale arvestati mõõtmisel laiendmääramatust +/- 3 km/h,
mistõttu oli lõplikuks mõõtetulemuseks 72 km/h ja lubatud sõidukiiruse ületamise määraks oli
seega mitte vähem kui 22 km/h. Taolistest andmetest saab tulla järeldusele, et mõõtetulemus
on mõõteseaduse § 5 lg 1 mõttes jälgitav, kuivõrd mõõtmist on teostanud pädev mõõtja,
kasutades taadeldud mõõtevahendit, järgides seejuures mõõtemetoodikat. Kohus leiab, et
väärteomenetluses tehtud mõõtmise tulemusega on väärteokoosseisu olemasolu menetlusaluse
isiku käitumises tuvastatud ning mõõtetulemusest sõltuvalt on menetlusaluse isiku käitumine
õigesti kvalifitseeritud LS § 227 lg-s 2 ettenähtud väärteona. Seega puuduvad väärteoasjas
VTMS § 29 sätestatud väärteomenetlust välistavad asjaolud VTMS § 133 p 1 mõttes. Samuti
on tuvastatud, et menetlusalusele isikule süüks arvatud tegu on aset leidnud (§ 133 p 2) ning
selle on toime pannud menetlusalune isik (§ 133 p 3). Kuna menetlusalune isik juhtis sõidukit
kiirusega, mis ületas lubatud suurimat sõidukiirust (50 km/h) mitte vähem kui 22 km/h, siis
rikkus menetlusalune isik LS § 15 lg 1 p 2 nõudeid ja tegemist on väärteoga LS § 227 lg 2
mõttes ja see süütegu on õigesti kvalifitseeritud (§ 133 p 4).
Vaidlustatud otsusest nähtuvalt määras menetlusalusele isikule karistuse Politsei- ja
Piirivalveameti      Põhja      prefektuuri      korrakaitsebüroo     liiklusjärelevalvekeskuse
liiklusmenetlustalituse juht, kes on täidesaatva riigivõimu volitustega asutuse ametnik VTMS
§ 9 p 1 ja § 10 lg 1, 2 mõttes ning kuna tegemist on politseiametnikuga, on ta pädev otsust
koostama (§ 133 p 5). Väärteoasja materjalidest ei ilmnenud, et kohtuväline menetleja oleks
kohtuvälises menetluses väärteoasja menetledes või otsust koostades jätnud järgimata
väärteomenetlusõiguse nõudeid (§ 133 p 6).
Menetlusalust isikut karistati LS § 227 lg-s 2 ettenähtud väärteo toimepanemise eest
põhikaristusena mootorsõiduki juhtimisõiguse äravõtmisega 5 kuuks. LS § 227 lg 2 kohaselt
karistatakse mootorsõidukijuhi poolt lubatud suurima sõidukiiruse ületamise eest 21-40
kilomeetrit tunnis rahatrahviga kuni 100 trahviühikut või sõiduki juhtimisõiguse äravõtmisega
kuni kuue kuuni ning LS § 227 lg 5 p 1 kohaselt võib kohaldada ka lisakaristusena sõiduki
juhtimise õiguse äravõtmist ühest kuust kuni kolme kuuni. Seega järeldub, et kohtuvälise
menetleja määratud põhikaristus, 5 kuuline juhtimisõiguse äravõtmine, on LS § 227 lg 2 järgi
ettenähtud sanktsiooni keskmist määra ületavas määras.
Kohtuväline menetleja on oma otsuses leidnud, et menetlusalune isik on varasemalt toime
pannud mitu liiklusalast väärtegu, millede eest määratud karistused ei ole suutnud teda
mõjutada seaduskuulekalt käituma, määratud rahatrahvid on jäetud seadusega ettenähtud aja
jooksul tasumata ning isik jätkab üha uute rikkumiste toimepanemist. Seetõttu ning lähtudes
õiguskorra kaitsmise huvidest tuleb menetlusaluse isiku suhtes kohaldada põhikaristusena
mootorsõiduki juhtimisõiguse äravõtmist. Eripreventiivselt aitab juhtimisõiguse äravõtmine
                                              3
menetlusalusel isikul vahetult tunnetada oma vastutust liikluses osalejana ning kujundada ja
süvendada endas õigeid ja ohutuid liiklusvõtteid, mõista, et lubatud liikumiskiiruse ületamine
on keelatud nii tema enda kui kaasliiklejate elu, tervise ja vara säästmiseks ja et vastava keelu
eiramisele järgneb igal juhul tema õigusi ja vabadusi ebameeldivalt piirav tagajärg.
Kohus nõustub kohtuvälise menetleja määratud karistuse liigi ja karistuse määraga ning leiab,
et karistuse määramine on toimunud kooskõlas karistamise kohaldamise alustega (p 7). Seega
puudub ka alus väärteomenetluse lõpetamiseks VTMS § 30 alustel (§ 133 p 8).
Väärteoasja materjalidest ja menetlusaluse isiku isikuandmetest nähtuvalt on menetlusaluse
isiku puhul tegemist täisealise isikuga, mistõttu puuduvad ka alused väärteomenetluse
lõpetamiseks ja alaealisele kohaldatavate mõjutusvahendite kohaldamiseks VTMS § 133 p 9
mõttes. Ja kuna puudub taotlus hüvitada süüteomenetluses tekitatud kahju, siis puudub ka
vajadus lahendada küsimus süüteomenetluses tekitatud kahju hüvitamiseks (§ 133 p 10).
Arvestades süüteo asjaolusid, s.h seda, et kiiruse ületamine mitte vähem kui 22 km/h ei
saanud menetlusalusele isikule kuidagi jääda märkamata ja menetlusaluse isiku ütlusi, et ta
ületas sõidukiirust jõudmaks kiiremini haiglasse, leiab kohus, et antud süütegu pandi toime
kavatsetult.
Süüd välistavaid ja õigusvastasust välistavaid asjaolusid kohus ei tuvastanud.
Seega on kohtu arvates tuvastamist leidnud, et menetlusalune isik ületas lubatud
suurimat sõidukiirust (50 km/h) mitte vähem kui 22 km/h võrra, millega rikkus LS § 15
lg 1 p 2 nõudeid ja pani toime LS § 227 lg 2 ettenähtud väärteo.
Kohus nõustub kohtuvälise menetleja määratud karistuse liigi ja karistuse määraga ning
põhjendab seda järgnevalt.
Vastavalt KarS § 56 lg 1 sätetele on karistamise aluseks isiku süü. Karistuse mõistmisel kohtu
poolt või määramisel kohtuvälise menetleja poolt arvestatakse kergendavaid ja raskendavaid
asjaolusid, võimalust mõjutada süüdlast edaspidi hoiduma süütegude toimepanemisest ja
õiguskorra kaitsmise huvisid.
Käesoleval juhul võib lubatud suurima sõidukiiruse ületamise määra arvestades öelda, et
menetlusaluse isiku süü LS § 227 lg 2 mõttes on alla keskmise, kuna lubatud suurimat
sõidukiirust on LS § 227 lg-s 2 nimetatud vahemikku silmas pidades ületatud suhteliselt
alammäära lähedases määras, s.o 22 km/h võrra. Antud väärteo eripära arvestades sõltub süü
suurus isiku lubatud piirmäära ületavast sõidukiiruse ületamise määrast ehk mida rohkem
suurimat lubatud sõidukiirust ületatakse, seda suurem on süü ja seda suurem peab olema ka
määratud karistus. See on tuletatav juba seadusest endast, kus on sätestatud karistuse määrad
diferentseeritult vastavalt lubatud piirmäära ületamisele. Arvestades LS § 227 lg 2
piirmäärasid, milleks on 21-40 km/h, siis menetlusaluse isiku lubatud piirmäära ületamine oli
22 km/h ehk sätestatud piirmäära alammäära lähedane, seega on ka isiku süü alla keskmise ja
karistus peaks vastama vastava karistuse määra keskmise määra lähedasele määrale.
Karistuseks on LS § 227 lg 2 ettenähtud väärteo toimepanemise eest rahatrahv kuni 100
trahviühikut või sõiduki juhtimisõiguse äravõtmine kuni 6 kuuks. Karistuse liigi valikul tuleb
lähtuda nii menetlusaluse isiku süü suurusest, kui varasemast liikluskäitumisest. Arvestades
menetlusaluse isiku süü suurust, mis on alla keskmise ja asjaolu, et menetlusalust isikut on
2015 aasta jooksul korduvalt karistatud liiklusalaste väärtegude toimepanemise eest, kuid
need karistused ei ole soovitud mõju avaldanud, siis leiab kohus, et antud juhul ei ole
otstarbekas mõista rahalist karistust, kuna selline karistusliik ei ole oodatud eesmärki
saavutanud, määratud trahvid on ettenähtud tähtaja jooksul jäetud maksmata ja kaebuse
esitaja jätkab õigusvastast käitumist.
Süü kõrval arvestatakse ka karistust kergendavate ja raskendavate asjaolude olemasolu.
Kohtuvälise menetleja otsusest nähtuvalt ei ole karistust kergendavaid ega raskendavaid
asjaolusid tuvastatud ning selliseid asjaolusid ei tuvastanud ka kohus. Kohtuistungil kaebuse
                                               4
esitaja küll kahetses, kuid selgitustest nähtuvalt oli see kahetsusavaldus suunatud eesmärgile
saavutada karistusliigi muutmine ning arvestades kaebuse esitaja käitumist liikluses ei saa
kohus seda kahetsust siirana võtta. Kaebuse esitaja sõnade kohaselt helistas talle endine
elukaaslane ja käis peale, et ta tuleks haiglasse lapse järele, mistõttu ta ületas kiirust. Seega on
kaebuse esitaja selgituste kohaselt mõjutanud teda süütegu toime panema kõrvaline isik.
Taolise selgituse pinnalt saab järeldada, et kaebuse esitaja püüab oma süüd vähendada ja
põhjendada süüteo toimepanemist kolmanda isiku mõjutusega. Ometigi oli juhiks ja juhi
kohustusi täitma pidanud isikuks kaebuse esitaja, mitte temale helistaja.
KarS § 56 lg 1 kohaselt tuleb karistuse valikul lähtuda ka võimalusest, et karistus sunnib
isikut edaspidi loobuma uute süütegude toimepanemisest. Sõiduki juhtimisõiguse äravõtmise
esmane eesmärk on tagada, et isik ei saaks enam samalaadseid rikkumisi toime panna.
Kaebuse esitajale süüks arvatud määral suurimat lubatud sõidukiirust saab ületada vaid
teadlikult ja tahtlikult, kuivõrd kiiruste vahe lubatu ja tegeliku vahel on niivõrd suur. Kohus
leiab, et kuna antud juhul on tuvastatud nii piirmäära oluline ületamine kui ka menetlusaluse
isiku hoolimatu suhtumine oma teosse, saab juba eripreventiivsetest kaalutlustest lähtuvalt
asuda seisukohale, et juhtimisõiguse äravõtmine põhikaristusena on põhjendatud.
Kohtupraktika kohaselt arvestatakse karistuse määramisel/mõistmisel ka isiku käitumisega
enne ja pärast süüteo toimepanemist ning need andmed iseloomustavad isiku
käitumisharjumusi ning hinnata uue samalaadse süüteo toimepanemise tõenäosust. Kohtu
menetluses on käesoleval ajal kaks kaebuse esitaja kaebust kohtuvälise menetleja otsustele
ning kaebuse esitajat on karistatud viie kuulise vahega toime pandud samalaadsete väärtegude
toimepanemise eest. Seega menetlusesemeks olevale väärteole eelnevalt peeti kaebuse esitaja
viis kuud varem kinni samalaadse väärteo toimepanemiselt ning see asjaolu ei sundinud
kaebuse esitajat õiguskuulekusele. Lisaks sellele on kaebuse esitajat ainuüksi 2015 aasta
jooksul korduvalt karistatud liiklusalaste väärtegude toimepanemise eest, mis viitab sellele, et
korduvad kinnipidamised ja karistamised kaebuse esitajat ei mõjuta. Selline süsteemne
õigusvastane käitumine viitab üheselt sellele, et kaebuse esitaja suhtub liiklusnõuetesse,
liiklusohutusse ja juhi kohustustesse ning võimalikku järgmisesse karistusse üleolevalt ning
kohtu arvates on sellise suhtumisega juht liikluses ohtlik. Omaks võetud kohtupraktika
kohaselt võib ka keskmise süü korral määrata/mõista süüdlasele karistust ettenähtud
sanktsiooni keskmist määra ületavas määras kui varem korduvalt karistatud isikus on vaja
kinnistada arusaama keelunormi kehtivusest. Antud juhul on sellise põhimõtte kohaldamine
kaebuse esitaja suhtes kohane ja seda on kohtuväline menetleja ka teinud.
Karistuse määramisel tuleb lisaks lähtuda ka õiguskorra kaitsmise huvidest ning kohtu arvates
kuulub õiguskorra alla ka liikluskord. Liikluses on aga suurima ohu allikaks teistele
liiklejatele mootorsõidukijuhid, kes korduvalt ei täida liikluskorda tagavaid õigusnorme
korrektselt. Kaebuse esitanud isiku väärteoasja materjalidest nähtuvalt eiras kaebuse esitaja
teadlikult liiklusnõudeid. Seetõttu, arvestades menetlusaluse isiku poolt toimepandud teo
iseloomu, ja eelnevate väärteokaristuste olemasolu, mis on määratud ainuüksi 2015 aasta
jooksul, leiab kohus, et kohtuväline menetleja on põhjendatult asunud seisukohale, et ka
õiguskorra kaitsmise huvidest lähtuvalt pelgalt rahaline mõjutamine kaebuse esitajat liikluses
õiguskuulekalt ja teiste ohustamist vältivalt käituma ei sunni ja kaebuse esitaja suhtes tuleb
kohaldada teiseliigilist põhikaristust, mille tulemusena ohtlik liikleja liiklusest kõrvaldatakse.
Üldpreventsiooni arvestades, leiab kohus, et teadmine, et ohtlikud juhid kõrvaldatakse
liiklusest, võib suurendada ka teiste liiklejate turvalisust. Neil asjaoludel on kohus seisukohal,
et kohtuvälise menetleja poolt põhikaristusena mootorsõiduki juhtimisõiguse äravõtmine on
peale süü suuruse põhjendatud ka eri- ja üldpreventiivsetest kaalutlustest lähtudes.
Samuti juhib kohus tähelepanu asjaolule, et menetlusaluse isiku kaebus kannab endas ainsat
eesmärki kergendada oma olukorda, so saavutada karistusliigi muutmine ja saada võimalus
jätkuvalt juhina liikluses osaleda. Selline seisukoht ilmneb ka kohtuistungil kaebuse esitaja
antud selgitustest. Seejuures taotletakse kaebuses karistuse asendamist kergema liigilise
karistuse, so rahatrahviga ja seda miinimummääras. Kui seadusandja on antud väärteo puhul
ette näinud karistuse, milleks on rahatrahv või juhtimisõiguse äravõtmine, siis kohus juhib
                                                 5
tähelepanu ka LS § 227 lg 5 p 1, mille kohaselt võib lisaks põhikaristusele määrata ka
lisakaristuseks juhtimisõiguse äravõtmist, s.t liiklusseaduse alusel oleks ka esmakordse
rikkumise puhul võimalik määrata põhikaristusele lisaks lisakaristus juhtimisõiguse
äravõtmise näol. Seega võinuks rahatrahviga kaasneda ka lisakaristus. Antud juhul on
rahatrahvi kui tulemusteta jäänud karistusliigi kohaldamisest loobutud. Karistusregistri
andmetest nähtuvalt on kaebuse esitajat juba korduvalt rahatrahvidega karistatud, kuid
oodatud mõju see karistusliik avaldanud ei ole, kuivõrd rahaliste vahendite puudumisel on
määratud trahvid seaduses ettenähtud tähtaja jooksul jäetud tasumata. Seega ei saa sellist
mõju avaldada ka järgmine rahatrahv või järgmised rahatrahvid ja rahatrahv kui karistusliik
on ennast ammendanud, mistõttu on juhtimisõiguse äravõtmine karistusliigina põhjendatud.
Kaebuse esitaja on põhjendanud juhtimisõiguse vajalikkust seoses tööga. Seejuures eelmise
väärteomenetluse menetlusesemeks olnud väärteo toimepanemisel kiirustaski kaebuse esitaja
tööobjektile. Seega oli menetlusalune isik ka käesolevas väärteomenetluses menetlusesemeks
oleva väärteo toimepanemise ajal teadlik sellest, et talle on juhtimisõigus töötamiseks vajalik.
Seonduvalt kaebuses osutatud juhtimisõiguse vajalikkusega võimaliku tehtava töö iseloomu
kohta märgib kohus, et see on küll inimlikust aspektist vaadatuna mõistetav, kuid ei ole
aluseks juhtimisõiguse ära võtmata jätmiseks. Senise kohtupraktika kohaselt ei ole töökoha
kaotamise võimalus iseenesest mootorsõiduki juhtimise õiguse äravõtmist välistav asjaolu,
sest KarS § 50 lg 2 kohaselt ei või mootorsõiduki juhtimise õigust ära võtta üksnes isikult, kes
kasutab seda sõidukit liikumispuude tõttu (RK 3-1-1-26-10). Kaebuse esitanud isikul
liikumispuude olemasolu kohta aga kohtule andmeid esitatud ei ole. Seega kaaludes
riivatavaid õigushüvesid, asub kohus seisukohale, et antud olukorras kaaluvad kollektiivsed
õigushüved kaasliiklejate ning ka kaebuse esitaja enda elu ja tervise näol üles kaebuse esitaja
võimaliku muutuse ja ebamugavuse edasisel töötamisel ning elu korraldamisel. Kohus peab
vajalikuks märkida, et juhtimisõiguse olemasolu ei saa olla töötamise eeltingimus. Kui aga
isik leiab, et temal on töötamine võimalik vaid juhtimisõiguse olemasolul, siis peab isik ka
liikluses käituma viisil, mis juhtimisõiguse säilimise tagab, s.o käituma liikluses
õiguskuulekalt ja liiklusnõudeid järgides, mistõttu peaks isik piisava huvi ja hoolsuse
ülesnäitamisel tegema kõik enesest oleneva, et tema ja temast sõltuvate isikute olukord tema
enese tahtliku õigusvastase käitumise tõttu liikluses ei halveneks. Menetlusesemeks oleva
väärteo toimepanemine aga viitab üheselt sellele, et kaebuse esitaja suhtub nii võimalikesse
karistustesse kui ka enese ja teiste ohutusse ükskõikselt ning menetlusaluse isiku objektiivne
käitumine liikluses viitab üheselt sellele, et ka võimalik ebamugavus edasisel töö tegemisel ei
sunni kaebuse esitajat liikluses õiguskuulekalt käituma.
Kokkuvõtvalt asub kohus seisukohale, et kaebuse lahendamisel ei ilmnenud menetlus- või
materiaalõiguse ebaõiget kohaldamist ning ka kaebuse argumentides ei osutatud sellistele
minetustele, millega kaasneks või võiks kaasneda kohtueelse menetleja otsuse muutmine või
tühistamine. Seega puudub õiguslik alus kohtueelse menetleja seadusliku ja põhjendatud
otsuse muutmiseks või tühistamiseks ning esitatud kaebus tuleb jätta rahuldamata.




Märt Toming
Kohtunik
/allkirjastatud digitaalselt/




                                               6

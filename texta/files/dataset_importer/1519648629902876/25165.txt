                          KOHTUOTSUS
                                  Eesti Vabariigi nimel

Kohus                             Tallinna Ringkonnakohus

Kohtukoosseis                     Eesistuja Indrek Parrest, liikmed Ülle Jänes ja Imbi Sidok-
                                  Toomsalu

Otsuse tegemise aeg ja koht       27. jaanuar 2016, Tallinn

Tsiviilasja number                2-13-18872

Tsiviilasi                        TS hagi AS-i RMW vastu tekitatud kahju hüvitamiseks

Tsiviilasja hind                  756 eurot 97 senti
apellatsioonimenetluses

Vaidlustatud kohtulahend          Pärnu Maakohtu 11.03.2015 otsus

Kaebuse esitaja ja kaebuse liik   TS apellatsioonkaebus

Menetluse liik                    Kirjalik menetlus

Menetlusosalised ja nende         Hageja (apellatsioonimenetluses apellant): TS (isikukood:
esindajad                         XXXXXXXXXXX), tehinguline esindaja vandeadvokaat
                                  Senny Pello

                                  Kostja (apellatsioonimenetluses vastustaja): AS RMW
                                  (registrikood     10048485),    tehinguline    esindaja
                                  vandeadvokaat Martin Lepp


RESOLUTSIOON
  1. Pärnu Maakohtu 11.03.2015 otsuse resolutsioon jätta muutmata, muutes otsuse
     põhjendusi.
  2. Apellatsioonkaebus jätta rahuldamata.
  3. Apellatsioonimenetluses kantud menetluskulud jätta hageja, TS kanda.
  4. Jätta kostja avaldus apellatsioonimenetluses kantud menetluskulude suuruse
     kindlaksmääramise rahuldamata.
                                                                                                  2


Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist otsuse
avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada teise
menetlusosalise kaebuse või muu taotluse kohta seisukohti ja vastuväiteid. Menetlusabi andmise
taotlus ei peata seaduses sätestatud ega kohtu poolt määratud tähtaja kulgemist. Seaduses sätestatud
tähtaja järgimiseks peab menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb.

Hagi ja selle aluseks olevad asjaolud
  1. 26.04.2013 esitas TS (hageja) Pärnu Maakohtule hagi AS-i RMW (kostja) vastu
       kahjuhüvitise 696,06 euro ja lisanduva viivise väljamõistmiseks alates hagi esitamisest kuni
       põhinõude täitmiseni.

   2. Hagiavalduse kohaselt esitas kostja hageja vastu hagi 127 903 krooni ehk 8174,49 euro
      nõudes (tsiviilasi nr 2-10-50197). Pärnu Maakohtu 18.01.2011 määrusega tagati hagi, seati
      hüpoteek TS-le kuuluvale kinnistule asukohaga XXXXX, XXXX XX hagihinna, s.o
      8174,49 euro, ulatuses, ja arestiti hagejale kuuluvad sõidukid. Hageja soovis müüa oma
      kinnistu, kuid hagi tagamise abinõu asendamiseks raha maksmisega puudusid hagejal
      rahalised vahendid. Hageja laenas raha oma isalt. Hageja pidi tasuma laenult intressi 4%
      aastas ja tagastama laenu hagi rahuldamata jätmise korral pärast raha tagastamist hagejale.

   3. Pärnu Maakohus rahuldas AS-i RMW hagi osaliselt, kuid Tallinna Ringkonnakohus tühistas
      19.11.2012 otsusega maakohtu otsuse ja tegi uue otsuse, millega jättis hagi rahuldamata.
      Hagejal tekkis laenulepingust tulenevalt intressi tasumise kohustus 696,06 eurot. Hageja
      leiab, et tegemist on kahjuga, mis tekkis tsiviilasjas nr 2-10-50197 hagi tagamise tagajärjel.
      Kui AS RMW ei oleks hagi esitanud ja hagi tagamist taotlenud, ei oleks TS-l kahju tekkinud
      (tsiviilkohtumenetluse seadustiku (TsMS) § 391 lg 2).

Kostja vastuväited
   4. Kostja palus jätta hagi rahuldamata ning menetluskulud hageja kanda. Hageja ei ole
       tõendanud seda, et ta võttis oma isalt laenu ja kohustus selle pealt tasuma intressi. Hageja
       ei ole tõendanud põhjuslikku seost tekkinud kahju ja kostja tegevuse vahel (kas hagejale
       tekkis kahju just hagi tagamisega). Hageja poolt esitatud tõend - kinnituskiri - ei ole
       asjakohane ega usaldusväärne ning sellega ei saa tõendada kahju tekkimist. Seega ei ole
       hageja tõendanud laenulepingu olemasolu ning on kostja vastu esitanud kunstliku
       kahjunõude. Kõik laenusuhtega seotud kokkulepped on sõlmitud suuliselt ja summad on
       liikunud sularahas. Samuti erinesid hageja ja tema isa ütlused oluliste laenulepingu
       tingimuste osas. Ka ei ole hageja suutnud selgelt põhjendada lepingu sõlmimise vajadust.

Esimese astme kohtu otsus
   5. Maakohus jättis hagi rahuldamata ja menetluskulud hageja kanda.
                                                                                                  3


6. Maakohus põhjendas, et Riigikohtu lahendi kohaselt tsiviilasjas nr 3-2-1-49-08 peab hageja
   talle varasemas menetluses hagi tagamisega tekitatud kahju hüvitamiseks tõendama, et hagi
   tagati ja hagi jäi jõustunud kohtulahendiga rahuldamata, samuti kahju tekkimise ning
   põhjusliku seose hagi tagamise ja kahju tekkimise vahel. Maakohus leidis, et tõendamist ei
   ole leidnud hageja seisukoht, et hageja võttis oma isalt laenu ning kohustus laenusummalt
   tasuma intressi. Kohus nõustus kostja seisukohaga, mille kohaselt hageja ei ole
   usaldusväärsete tõenditega tõendanud, et hagejal oli vaja kohtu deposiiti tasumiseks raha
   laenata. Hageja ei ole ka tõendanud rahaliste vahendite puudumist konto väljavõttega.

7. Maakohus viitas asjaolule, et hageja vaidles vastu konto väljavõtte esitamisele perioodi
   kohta, kui hageja väidetavalt võttis isalt laenu. Kõik väidetavad laenu andmisega seonduvad
   kokkulepped on sõlmitud suuliselt ja raha on liikunud sularahas.

8. Maakohus asus seisukohale, et hageja ja tunnistaja VS ütlused laenusuhte tingimuste osas
   on vastuolulised, nt laenu tagastamise tähtaja ja laenusumma osas. Hageja andis vande all
   ütlusi selle kohta, et laenusummat ei antud VS poolt hagejale pangaülekandega seetõttu, et
   hageja kontod olid seoses kostjaga poolelioleva kohtuvaidlusega arestitud. Käesolevas asjas
   leidis tõendamist, et tsiviilasja nr 2-10-50197 raames ei olnud hageja kontod arestitud, oli
   vaid seatud kohtulik hüpoteek kinnistule ja arestitud hageja sõidukid. Hageja konto
   väljavõte tõendab, et hageja juba enne kinnistu müüki kasutas kontol olevaid vahendeid
   vabalt (tegi kaardimakseid), mida ta ei oleks saanud teha, kui konto oleks olnud arestitud.
   Seega mistahes elulist vajadust hageja ja tema isa vahelisteks sularahatehinguteks ei olnud.

9. Hageja ja tema isa mäletavad laenusuhte tingimusi teineteisest erinevalt. Hageja ütluste
   kohaselt anti talle laenu 8174,49 eurot. Tunnistaja VS ütluste kohaselt andis ta laenu 128
   000 krooni. Ütlused erinevad nii rahaühiku kui ka summa osas (128 000 krooni on 8180,69
   eurot). Ütlused ei ühti ka laenu tagastamise tähtaja osas. Hagi kohaselt pidi hageja
   laenusumma tagastama kostja poolt tsiviilasjas nr 2-10-50197 esitatud hagi rahuldamata
   jätmise korral kohtu deposiidis olevate summade hagejale tagastamise järel. Kohtuistungil
   ütlusi andes on hageja selgitanud, et laenu pidi ta isale tagastama kui kostja poolt hageja
   suhtes algatatud kohtumenetlus lõpeb. Tunnistaja VS sõnul aga lubas hageja tagastada laenu
   peale kinnistu müüki. Samas on laenu tagastamise tähtaeg üks olulisemaid laenulepingu
   tingimusi. Lisaks on hageja ütlused laenu tagastamise tähtaja osas äärmiselt üldsõnalised ja
   eluliselt ebausutavad. Hageja vande all antud ütlustest nähtub, et ta maksis laenu ja intressi
   isale tagasi üheaegselt. Hageja luges paberi pealt maha laenu suuruse ja intressi suuruse,
   kuid ei osanud öelda, millise summa ta isale kokku tagasi maksis. Hageja ei mäletanud, et
   oleks laenu saades ja tagastades sente andnud. Kohus nõustus kostja seisukohaga, et on
   ebareaalne, et teenides kuus 1000 eurot, oleks hageja olnud suuteline 2 aastaga koguma
   kokku summa, mis oli vajalik väidetavast isaga sõlmitud laenulepingust tulenevate
   kohustuste täitmiseks (8870,55 eurot).

10. Lisaks kohus põhjendas, et hageja on tunnistaja VS poeg ja laenulepingu sõlmimise
    tõendamiseks ei piisa nii lähedaste sugulaste väidetest, et nende vahel oli sõlmitud
    laenuleping intressiga 4% aastas. Paljasõnalised väited laenulepingu sõlmimise kohta,
    sõltumata sellest, et need anti vande all, ei veennud kohut. Hageja jäi ilmselgelt hätta ütluste
                                                                                                 4


   andmisel vande all isale tagastatud laenu ja intressi kogusumma meenutamisega.
   Väidetavalt tasus ta need summad üheaegselt isale tagasi. Ka hageja kehakeel (ebalev olek,
   mis tekib, kui ei räägita tõtt) reetis kohtule, et hageja vande all antavad ütlused laenulepingu
   sõlmimise kohta on ebausaldusväärsed. Kohus ei lugenud hageja ja tunnistaja ütlusi
   usaldusväärseteks tõenditeks, kuna nende kinnitamiseks puuduvad objektiivsetest allikatest
   pärinevad tõendid (kirjalik leping, konto väljavõtted raha ülekannete kohta). Hageja ja
   tunnistaja ütluste ebausaldusväärsust kinnitavad ka asjaolud, et ei leidnud tuvastamist
   hageja konto arestimine (seega ei olnud takistatud raha ülekanded panga kaudu), hageja
   keeldumine konto väljavõtte esitamisest laenulepingu sõlmimise aja kohta, soov tunnistaja
   VSki Rapla kohtumajas mitte üle kuulata. Maakohus asus seisukohale, et hageja ja
   tunnistaja ütlustest tuleneb üheselt, et mõte laenulepingu sõlmimisest intressiga 4% aastas
   on tekkinud pärast tsiviilasja nr 2-10-50197 menetluse lõppemist, kuna hageja ja tunnistaja
   väljendavad end nii, et laenulepingu sõlmimisel oli neile juba kohtu lõppotsustus teada.

11. ML, IS ja MM kinnituskirju ei lugenud kohus usaldusväärseteks tõenditeks. Kinnituskiri ei
    asenda tunnistaja ütlusi, kuna kinnituskirja allkirjastanud isikut ei ole hoiatatud ütluste
    andmisest seadusliku aluseta keeldumise ja teadvalt vale ütluste andmise eest, ning
    menetlusosalistel ei ole olnud võimalust kinnituskirja esitanud isikule esitada küsimusi.
    Kinnituskirja allkirjastanud isikute väited kinnituskirjal on paljasõnalised ning neid väiteid
    ei kinnita ükski objektiivne tõend. Ka kinnistu müügi- ja asjaõigusleping 24.03.2011 ei
    tõenda, et hageja võttis isalt laenu. Rahaliste vahendite puudumist saab tõendada konto
    väljavõttega. Hageja keeldus esitamast tõendiks konto väljavõtet perioodi kohta, kui hageja
    väidetavalt võttis isalt laenu. Maakohus ei olnud kohustatud tõendeid hindama menetluse
    käigus ega selgitama hagejale, milliste tõenditega hageja saaks oma väiteid tõendada.

12. Kohus nõustus kostja seisukohaga, mille kohaselt ei saa eeldada hagejal kahju tekkimist
    kohtu deposiiti raha maksmisest. Riigikohtu lahendi kohaselt tsiviilasjas nr 3-2-1-49-08
    peab hageja talle varasemas menetluses hagi tagamisega tekitatud kahju hüvitamiseks
    tõendama kahju tekkimise ning põhjusliku seose hagi tagamise ja kahju tekkimise vahel.
    Seega hageja peab tõendama kahju tekkimist. Samuti ei tulene seadusest, et hagi tagamisega
    seonduvalt kohtu deposiiti raha maksmisel peab eeldama, et isikule on kahju tekkinud.
    Oleks äärmiselt ebaõiglane, kui tavapärane tõendamiskoormis pööratakse hageja kasuks
    ümber ning kostja peaks hakkama kahju tekkimise eeldust ümber lükkama. Üldteadaolevalt
    olid raha tähtajalised hoiusel hoidmise eest tasutavad intressid ajavahemikul 2011-2013
    väga madalad, jäädes enamikus pankades u 9000 euro hoiustamisel kaheaastaseks
    perioodiks u 0,5 protsendini aastas. Seega hageja ei oleks investeerimisvõimaluse
    kaotamise läbi saanud kindlasti kahju, mis võrdub 4-protsendise aastatootlusega. Eeltoodu
    alusel kohus leidis, et ei leidnud tuvastamist, et hagi tagamise korras menetlusosalise raha
    seismine enam kui kahe aasta jooksul kohtu tagatiste kontol tsiviilasjas, milles lahend tehti
    selle isiku kasuks, võimaldaks hinnata toimunut sündmuseks, mis eelduslikult põhjustas
    isikule kahju.

13. Kohus jättis menetluskulud hageja kanda. Kohus vähendas hageja poolt kostja kasuks
    väljamõistetavaid menetluskulusid ja mõistis välja menetluskulud 1751,44 eurot, millele
                                                                                                5


       lisandub viivis võlaõigusseaduse (VÕS) § 113 lg 1 ettenähtud ulatuses lahendi jõustumisest
       kuni kohase täitmiseni.

Apellatsioonkaebus
   14. 14.04.2015 esitatud apellatsioonkaebuses palub hageja tühistada maakohtu otsuse ja teha
       asjas uus otsus, millega rahuldada hagi, mõista kostjalt hageja kasuks välja kahjuhüvitis
       696,06 eurot, põhinõude täitmiseni viivis VÕS § 113 sätestatud määras ja jätta
       menetluskulud täielikult kostja kanda. Hageja palus ka määrata kindlaks tema
       menetluskulud maakohtus summas 7914,09 eurot ja mõista need välja kostjalt, samuti
       kohustada kostjat tasuma hüvitamisele kuuluvatelt menetluskuludelt viivist VÕS § 113 lg 1
       ettenähtud ulatuses lahendi jõustumisest kuni kohase täitmiseni. Hageja palus jätta kostja
       kanda ka apellatsioonimenetluse kulud, määrata need rahaliselt kindlaks ja mõista need
       välja kostjalt ning kohustada kostjat tasuma hüvitamisele kuuluvatelt menetluskuludelt
       viivist VÕS § 113 lg 1 ettenähtud ulatuses lahendi jõustumisest kuni kohase täitmiseni.

   15. Hageja leiab, et maakohtu otsus on täielikult põhjendamata, sellest ei nähtu, millistele
       tõenditele kohus on tuginenud (sh milliseid tõendeid arvestanud ja millised jätnud
       arvestamata) ja milliseid järeldusi kohus on tõenditele tuginevalt teinud. Eeltoodust
       tulenevalt on kohus rikkunud oluliselt menetlusnorme (TsMS § 442 lg 8). Otsusest ei ole
       võimalik aru saada, milliseid tõendeid on kohus arvestanud või jätnud arvestamata.

   16. Maakohus on ebaõigesti leidnud, et hageja ja tema isa VS vahel ei ole leidnud tõendamist
       laenulepingu olemasolu, kuna hageja on VS poeg ning nii lähedaste sugulaste väidetest ei
       piisa laenulepingu sõlmimise tõendamiseks. Kohtuotsusest tulenevalt ei saagi lähedaste
       isikute vahel olla laenulepingut, kui selle kohta ei ole kohtule esitada kirjalikku
       laenulepingut ja raha ülekandmiseks konto väljavõtet. Kohus on alusetult asunud pidama
       teatud vormis tõendeid usaldusväärsemateks kui teisi ning ei ole sisuliselt analüüsinud ega
       tugine asjas esitatud tõenditele kohtuotsuse tegemisel.

   17. Põhjendamatu on kohtu seisukoht, mille kohaselt hageja vande all antud ütlused on
       ebausaldusväärsed, kuna ta ei mäletanud tagastatud laenu ja intressi kogusummat. Intresside
       ja laenu tagastamisest oli vande all ütluste andmiseks möödunud juba tükk aega ning
       tegemist ei olnud lihtsasti meeldejääva summaga. Ebaõige on ka kohtu seisukoht, mille
       kohaselt reetis hageja kehakeel kohtule, et apellandi ütlused kohtule on ebausaldusväärsed.
       Kohtu seisukoht kehakeele lugemise osas on subjektiivne ja ebaõige ega tugine asjas
       esitatud tõenditele.

   18. Arusaamatu ja ebaõige on ka kohtu põhjendus, et kuna kohus ei pea hageja ütlusi
       usaldusväärseks, siis loeb kohus apellandi ja tunnistaja VS ütlused ebausaldusväärseks.
       Maakohus on alusetult jätnud tunnistaja VS ütlused tõendina arvestamata. Lisaks on
       arusaamatu kohtu seisukoht, mille kohaselt on hageja ja tunnistaja ütlused
       ebausaldusväärsed, kuna neid ei kinnita kirjalik leping ja konto väljavõtted. Kirjaliku
       lepingu puudumise tõttu oligi vajalik tunnistaja ja hageja vande all ülekuulamine. Üksnes
       tõendi vormile tuginedes ei ole võimalik tõendi usaldusväärsust hinnata.
                                                                                                      6


   19. Hageja selgitas kohtule vande all, et tema arvelduskonto oli arestitud. Seega on hageja
       eelnimetatud asjaolu kohta esitanud tõendi. Kohus ei selgitanud hagejale, et arvelduskonto
       arestimine oleks asjas sellise tähtsusega, et hageja pidi seda täiendavalt muude tõenditega
       tõendama. Samas on kohus nimetatud asjaolule tuginenud asja rahuldamata jätmisel. Kohus
       on oluliselt rikkunud selgitamiskohustust.

   20. Põhjendamatud on kohtu etteheited, et hageja vaidles vastu kostja taotlusele arvelduskonto
       väljavõtte esitamiseks, ja et hageja ei pidanud mõistlikuks kuulata VS üle Rapla kohtumajas.
       Taotlustele vastuväidete esitamine on apellandi tsiviilkohtumenetlusest tulenev õigus.

   21. Samuti jättis maakohus alusetult tõenditena arvestamata ML, IS ja MM kinnistuskirjad.
       Kinnistuskirjad on tõendid, mida tuleb Riigikohtu poolt tsiviilasjas nr 3-2-1-74-11 tehtud
       lahendi p-s 26 esitatud selgitustele tuginevalt arvestada ja lugeda tõendiks ning hinnata koos
       teiste tõenditega. Juhul, kui kohus leidis, et ta ei saa selliselt neid tõendeid arvestada, oleks
       kohus pidanud hagejale seda selgitama ning andma võimaluse vastavate isikute
       tunnistajatena ülekuulamiseks.

   22. Kohus on leidnud, et üksnes konto väljavõttega oleks hageja saanud tõendada vajadust võtta
       VS-lt laenu. Hageja leiab, et tema vande all antud ütlused on samaväärsed arvelduskonto
       väljavõttega. Kohus ei ole selgitanud hagejale, et ei pea laenu võtmise tõendamiseks
       piisavaks hageja ja tunnistaja ütlusi ja et hageja peaks kaaluma konto väljavõtte esitamist
       või muude tõendite esitamist.

   23. Hageja vaidlustas ka menetluskulude jaotuse ja rahalise kindlaksmääramise. Kohus on
       alusetult jätnud menetluskulud täielikult hageja kanda. Samuti on kohus menetluskulude
       rahalise suuruse ebaõigesti välja mõistnud ja jätnud hageja vastuväited kostja
       menetluskuludele põhjendamatult olulises osas arvestamata.

Vastustaja seisukoht
   24. Kostja palub jätta kaebuse rahuldamata ja maakohtu otsuse muutmata ning menetluskulud
       kostja kanda.

Tsiviilkolleegiumi seisukoht
   25. Kolleegium leiab, et maakohtu otsuse resolutsioon tuleb jätta muutmata, kuid TsMS § 657
        lg 1 p 21 alusel tuleb osaliselt muuta maakohtu otsuse põhjendusi. Apellatsioonkaebus jääb
        rahuldamata.

   26. Ringkonnakohus nõustub maakohtu järeldusega, et tõendatud ei ole hageja poolt VS-lt
       laenu võtmine. Nõustuda ei saa apellatsioonkaebuses esitatud väitega, et maakohtu otsus on
       täielikult põhjendamata ning et sellest ei nähtu, millistele tõenditele kohus on tuginenud ja
       milliseid järeldusi kohus on tõenditele tuginevalt teinud. Siiski on maakohus rikkunud
       selgitamiskohustust (TsMS § 351), jättes hagejale selgitamata vajadust esitada täiendavaid
       tõendeid laenu võtmise vajaduse kohta. Samas on kolleegium seisukohal, et see maakohtu
       poolne rikkumine ei ole käesoleval juhul viinud ebaõige otsuse tegemiseni, sest ka laenu
       vajaduse kohta tõendite esitamisel ei oleks tõendatud laenu andmine kui selline. Maakohus
                                                                                                 7


   on otsuses viidanud tõenditele ning põhjendanud nendest tõenditest tehtud järeldusi. Küll
   aga peab kolleegium vajalikuks muuta maakohtu otsuse põhjendusi tõendite hindamise
   osas.

27. Kolleegium on seisukohal, et olukorras, kus väidetava lepingu pooled annavad lepingu
    tingimuste ja lepingu sõlmimise asjaolude kohta üldsõnalisi ning osalt vasturääkivaid ütlusi
    ja seletusi, on õige maakohtu viide sellele, et hageja ja VS ütlustest ei piisa nendevahelise
    väidetava suulise laenulepingu sõlmimise tõendamiseks. Hageja on ebaõigesti järeldanud
    kohtuotsusest, nagu ei oleks lähedaste isikute vahel suulise laenulepingu sõlmimine
    võimalik. Maakohus ei ole sellist seisukohta väljendanud. Samuti ei ole maakohus
    põhjendamatult eelistanud kirjalikke tõendeid suulistele. Kohtul tuleb hinnata tõendeid
    kogumis. Käesoleval juhul tähendab eelmärgitu seda, et kui poolte väited lepingu tingimuste
    kohta omavahel osaliselt ei kattu, tuleb kohtul hinnata ka teisi esitatud tõendeid, mis võiksid
    tõendada poolte lepingulist suhet. Kolleegium märgib, et suulise lepingu sõlmimisega
    kannavad lepingupooled alati riski, et vaidluse tekkimisel võib suulise lepingu sõlmimise
    asjaolude ja lepingutingimuste hilisem tõendamine osutuda keeruliseks. Kohtul tuleb
    sellises olukorras võimaldada pooltel esitada vaidlusaluste asjaolude kohta tõendeid,
    hinnata neid kogumis ja otsustada, kas pooltevaheline laenusuhe on tõendatud või mitte
    (TsMS § 232 lg 1).

28. TsMS § 392 lg 1 p 4 järgi peab kohus eelmenetluses välja selgitama muu hulgas tõendid,
    mida menetlusosalised esitavad oma faktiliste väidete põhjendamiseks ja esitatud tõendite
    lubatavuse kohta (vt ka RKTKo 3-2-1-84-15, p 12). Ringkonnakohus asja esmakordsel
    läbivaatamisel on 30.09.2014 otsuses selgitanud, et maakohtul tuleb hinnata tunnistaja
    ütlusi ja hageja antud seletust ning tõendite ebapiisavuse korral anda hagejale võimalus
    esitada täiendavaid tõendeid. Maakohus ongi 11.11.2014 määruses märkinud, et hagejal on
    õigus esitada laenuvõtmise tõendamiseks täiendavaid tõendeid, kui tal neid on. Seega on
    maakohus andnud hagejale võimaluse esitada täiendavaid tõendeid väidetava suulise
    laenulepingu kohta. Kolleegium möönab, et maakohus võinuks anda hagejale selgemini
    mõista, et tema esitatud tõendid ei ole piisavad, täites selliselt selgitamiskohustust. Samas
    ei ole selgitamiskohustuse rikkumine viinud käesoleval juhul ebaõige lahendi tegemiseni,
    sest asjaolude tõendamise kohustus pidi olema hagejale arusaadav ning hagejale oli antud
    võimalus esitada tõendeid. Kolleegium nõustub maakohtu poolt tõendite hindamise
    tulemusega, kuid peab vajalikuks muuta maakohtu poolt tõendite hindamise kohta esitatud
    põhjendusi.

29. Õige on hageja seisukoht, et kohus ei saa ütluste usaldusväärsuse hindamisel asuda
    tõlgendama ütluste andja kehakeelt. Tegemist ei ole objektiivse tõendite hindamisega
    TsMS § 232 lg 1 tähenduses, samuti ei ole ringkonnakohtul protokolli põhjal võimalik
    kontrollida maakohtu põhjenduse õigsust. Samuti on õige apellandi väide, et hageja ja
    tunnistaja lähisugulus ei anna iseenesest alust lugeda nende ütlusi ebausaldusväärseteks (vt
    ka RKTKo 3-2-1-171-13, p 13). Vastavad põhjendused tuleb maakohtu otsusest välja jätta.
    Samas on ebaõige hageja väide, et maakohus on jätnud tunnistaja VS ütlused tõendina
    arvestamata. Otsusest nähtuvalt on maakohus hinnanud ka tunnistaja VS ütlusi, kõrvutanud
    neid hageja antud seletusega laenulepingu tingimuste kohta ja põhjendanud, miks kohus ei
                                                                                                   8


      pea ütlusi usaldusväärseks. Tunnistaja ütluste ja hageja vande all antud seletuse sisu vahelisi
      vastuolusid arvestades oli põhjendatud lugeda ütlused ebausaldusväärseteks.

   30. Kolleegium märgib, et ühelgi tõendil ei ole kohtu jaoks ette kindlaksmääratud jõudu, kui
       pooled ei ole kokku leppinud teisiti (TsMS § 232 lg 2). Nii ei oma ka hageja vande all antud
       seletus teistest tõenditest suuremat kaalu. Vande all antud seletus on üks tõendi liike
       (TsMS § 229 lg 2) ning seda tuleb hinnata koos teiste tõenditega kogumis vastavalt
       TsMS § 232 lg-le 1. Seega ainuüksi hageja vande all antud seletusega ei saanud lugeda
       tõendatuks tema kontode arestimist olukorras, kus Pärnu Maakohtu 18.01.2011 määrusest
       tsiviilasjas nr 2-10-501917 ei nähtu, et lisaks kohtuliku hüpoteegi seadmisele hageja
       kinnistule ja hageja sõidukite arestimisele oleks maakohus arestinud ka hageja
       arvelduskontod. Samamoodi ei pidanud maakohus hageja vande all antud seletusega lugema
       tõendatuks laenulepingu olemasolu ja laenu saamise vajadust.

   31. Apellant on ka leidnud, et maakohus on ebaõigesti jätnud arvestamata apellandi esitatud
       kinnituskirjadega. Kolleegium märgib, et ehkki kinnituskiri võib olla asjas tõendiks, tuleb
       nõustuda maakohtuga, et ML, IS ja MM kinnistuskirjad ei tõenda praegusel juhul VS poolt
       hagejale laenu andmist. Kinnituskirjadest nähtub, et kinnituskirjad andnud isikud
       väidetavalt teadsid, et TS võttis VS-lt laenu seoses kohtuvaidlusega (II kd, tl-d 120-125).
       Kinnituskirjadest ei ole aga võimalik aru saada, kuidas on need isikud saanud teada laenu
       andmisest (sh kas nad olid laenu üleandmise tunnistajaks või on teada saanud laenu
       andmisest laenusuhte pooltelt), samuti ei kajasta kinnituskirjad laenulepingu tingimusi.
       Hageja ei taotlenud ka nimetatud isikute ülekuulamist tunnistajatena.

   32. Seega kokkuvõttes ei anna maakohtu eksimused selgitamiskohustuse täitmisel alust otsuse
       tühistamiseks. Otsuse resolutsioon tuleb jätta muutmata, arvestades ka käesolevas otsuses
       esitatud põhjendusi. Maakohtu otsuse resolutsiooni muutmata jätmise tõttu jätab
       ringkonnakohus muutmata otsuse ka menetluskulude jaotuse osas (TsMS § 173 lg 3).

   33. Menetluskulude rahalise suuruse osas ei ole hageja välja toonud, millises osas on maakohtu
       arvestus ebaõige. Kolleegiumi hinnangul on maakohus valdavas osas arvestanud TS
       vastuväiteid, on analüüsinud kostja esitatud menetluskulude nimekirjas nimetatud kulude
       põhjendatust ja vajalikkust ning vähendanud hagejalt kostja kasuks väljamõistetavate
       menetluskulude suurust. Kolleegium märgib, et menetlusosalist esindanud lepingulise
       esindaja kulude põhjendatuse ja vajalikkuse hindamine on kohtu diskretsiooniotsus,
       millesse kõrgema astme kohus saab sekkuda vaid juhul, kui kohus on ületanud
       diskretsioonipiire (RKTKo 3-2-1-119-14 p 19). Ringkonnakohus leiab, et maakohus ei ole
       diskretsioonipiire ületanud. Ringkonnakohus nõustub maakohtu põhjendustega AS RMW
       menetluskulude põhjendatuse ja vajalikkuse osas ega korda neid (TsMS § 659, § 654 lg 6).

Menetluskulude jaotus
  34. Apellatsioonkaebuse rahuldamata jätmise tõttu tuleb apellatsioonkaebuse esitamisest
      tingitud menetluskulud jätta hageja kanda (TsMS § 171 lg 1). Kuna maakohus on
      menetluskulud rahaliselt kindlaks määranud, tuleb ka ringkonnakohtul vastavalt
      TsMS § 174 lg-le 3 määrata summaarselt kindlaks menetluskulud. Kuna hageja
                                                                                                   9


   menetluskulud jäävad tema enda kanda, ei hinda kolleegium tema menetluskulude
   põhjendatust ja vajalikkust.

35. Kostja 21.05.2013 menetluskulude nimekirja kohaselt on kostja kandnud
    apellatsioonimenetluses menetluskulusid 480 eurot. Menetluskulud koosnevad
    õigusabikuludest. Arve spetsifikatsiooni kohaselt on kostja lepingulisel esindajal kulunud
    maakohtu otsusega tutvumisele 45 minutit, apellatsioonkaebusega tutvumisele ja kliendi
    ning kohtuga suhtlemisele 35 minutit, 30.04.2015 kohtumäärusega tutvumisele ja kliendile
    edastamisele 5 minutit, apellatsioonkaebusele vastuse koostamisele 2 tundi 57 minutit.
    Seega kokku on kostja esindaja ajakulu olnud 4 tundi 22 minutit. Hageja on vaielnud kostja
    menetluskulude nimekirjale vastu ja leidis, et nimetatud ajakulu ei ole täies ulatuses
    põhjendatud.

36. Kolleegiumi hinnangul tuleb jätta kostja avaldus apellatsioonimenetluses kantud
    menetluskulude suuruse kindlaksmääramiseks rahuldamata ning vastavad menetluskulud
    hagejalt välja mõistmata. Riigikohtu järjekindla praktika kohaselt tuleb menetlusosalise
    lepingulise esindaja kulude põhjendatuse ja vajalikkuse hindamisel TsMS § 175 lg 1 alusel
    mh arvestada ka kohtuvaidluse asjaoludega, eelkõige asja keerukuse ja mahukusega.
    Üldjuhul ei tohiks väljamõistetav menetluskulu suurus rahaliste nõuete puhul ületada
    tsiviilasja hinda. Avalduses taotletava hüve väärtus ja selle üle vaidlemise menetluskulud
    peaksid olema mõistlikus proportsioonis ja väljamõistetava menetluskulu mõistlikuks
    piiriks võiks rahaliste nõuete puhul olla üldjuhul hagihind. See tagaks menetlusosalisele
    ühtlasi ka võimaliku menetluskulu ettenähtavuse mingilgi määral juhuks, kui ta peab
    kohtulahendi alusel kandma teise menetlusosalise menetluskulu. Tsiviilasja hinnast
    suuremas ulatuses menetluskulu väljamõistmine rahalise nõudega asjas oleks õigustatud
    üksnes asja erilise keerukuse ja suure mahu puhul (vt nt RKTKm 3-2-1-4-15, p 14).

37. Praegusel juhul on maakohus kolleegiumi arvates õigesti määranud tsiviilasja hinnaks
    756 eurot 97 senti. Ringkonnakohtu hinnangul ei ole tegemist keskmisest keerulisema
    vaidlusega. Asjas tuvastamist vajavad asjaolud ei olnud keerukad, samuti ei olnud tõendite
    hulk ega menetluse kestus tavapärasest suurem. Maakohus on juba hagejalt välja mõistnud
    kostja seniste menetluskulude hüvitamiseks 1751,44 eurot (millele lisandub viivis
    VÕS § 113 lg 1 ettenähtud ulatuses lahendi jõustumisest kuni kohase täitmiseni). Juba see
    väljamõistetud menetluskulu ületab enam kui kaks korda tsiviilasja hinda. Eelmärgitud
    asjaolusid ning apellatsioonimenetluse menetlustoimingute ja -dokumentide mahtu
    arvestades, ei pea kolleegium põhjendatuks hagejalt kostja kasuks menetluskulusid
    täiendavalt välja mõista.

38. TsMS § 178 lg 1 järgi saab menetluskulude jaotust vaidlustada üksnes selle kohtulahendi
    peale edasi kaevates, millega menetluskulude jaotus kindlaks määrati. Hüvitatavate
    menetluskulude suurust saab vaidlustada selle kohtulahendi peale edasi kaevates, millega
    menetluskulude rahaline suurus kindlaks määrati.


   /allkirjastatud digitaalselt/   /allkirjastatud digitaalselt/   /allkirjastatud digitaalselt/
                                                    10


Indrek Parrest   Ülle Jänes   Imbi Sidok-Toomsalu

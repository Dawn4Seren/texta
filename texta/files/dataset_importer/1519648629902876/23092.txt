                            KOHTUMÄÄRUS
Kohus                             Harju Maakohus
Kohtunik                          Mai Grauberg
Kohtujurist                       Mari-Liis Kobakene
Määruse tegemise aeg ja koht      22.02.2016.a, Tallinn, Kentmanni kohtumaja
Tsiviilasja number                2-13-21098
Tsiviilasi                        XXX hagi XXX vastu võla ja viivise saamiseks

Menetlustoiming                   menetluskulude kindlaksmääramine
Menetlusosalised ja nende         Hageja: XXX(isikukood XXX; elukoht XXX);
esindajad                         Hageja lepinguline esindaja: advokaat Julia Gramma (e-post:
                                  tallinn@brightlf.com);
                                  Kostja: XXX(isikukood XXX; elukoht XXX);
                                  Kostja lepinguline esindaja:     Valeria     Titova   (e-post:
                                  valeria@oiguskord.ee);
                                  Kostja volitatud esindaja:      Erika      Scholler   (e-post:
                                  erika.scholler@yahoo.com).

RESOLUTSIOON
1. Rahuldada XXX avaldus menetluskulude kindlaksmääramiseks osaliselt.
2. Välja mõista XXX XXX kasuks menetluskulud 2341,42 eurot.
3. Käesoleva määruse jõustumisest kuni täitmiseni tuleb XXX tasuda XXX hüvitamisele
   kuuluvatelt menetluskuludelt (2341,42 eurot) viivist võlaõigusseaduse § 113 lg 1 teises
   lauses ettenähtud ulatuses.


Edasikaebamise kord
Määruse peale võib esitada määruskaebuse Tallinna Ringkonnakohtule Harju Maakohtu kaudu 15
päeva jooksul alates määruse ärakirja kättesaamisest kui vaidlustatav menetluskulude summa
ületab 200 eurot. Menetluskulude rahalise suuruse kindlaksmääramise peale määruskaebuse
esitamisel tuleb tasuda riigilõivu 50 eurot.

Menetluskulude kindlaksmääramise asjaolud
1. Harju Maakohus rahuldas 11.09.2014.a otsusega XXX hagi XXX vastu võla ja viivise
   saamiseks ning jättis menetluskulud XXX kanda. 11.10.2014.a esitas kostja Tallinna
   Ringkonnakohtule apellatsioonkaebuse, millega palus tühistada Harju Maakohtu 11.09.2014.a
   otsuse ja teha uus otsus, millega jätta hageja nõue 5 000 euro ulatuses rahuldamata.

                                                                                                   1
   31.08.2015.a otsusega jättis Tallinna Ringkonnakohus Harju Maakohtu 11.09.2014.a otsuse
   tsiviilasjas nr 2-13-21098 muutmata, kostja apellatsioonkaebuse rahuldamata ja poolte
   apellatsiooniastmega seotud menetluskulud XXX kanda. Tallinna Ringkonnakohtu otsus
   jõustus edasi kaebamata 13.10.2015.a.

2. 29.10.2015.a edastas kohus hagejale kirja, milles märkis, et hagejal on õigus esitada
   menetluskulude kindlaksmääramise taotlus koos menetluskulude nimekirjaga Harju
   Maakohtule kuni 12.11.2015.a. Hageja menetluskulude kindlaksmääramise taotlus esitati
   kohtule 05.11.2015.a, tähtaegselt. 06.11.2015.a kirjaga edastas kohus hageja menetluskulude
   kindlaksmääramise taotluse kostja esindajale Valeria Titovale, andes kostjale tähtaja esitada
   hageja menetluskuludele vastuväiteid 7 päeva jooksul kohtukirja ning hageja menetluskulude
   kindlaksmääramise taotluse kättesaamisest. Kostja vastuväited esitati kohtule 13.11.2015.a,
   tähtaegselt.

Hageja menetluskulud
3. Hageja palub kostjalt välja mõista maakohtus kantud menetluskulud, milleks on:
   - riigilõiv summas 550 eurot;
   - õigusabikulud summas 1 413,67 eurot (summa sisaldab käibemaksu), mis seisnevad
      järgmistes kuludes:
       - arve nr 2/13/XXX: hagi koostamine ja kohtule edastamine 2,4 tundi, tunni hind 130
          eurot, bürookulud summas 9,36 eurot (paber, printimine), teenuste maksumus kokku
          385,63 eurot;
       - arve nr 5/13/XXX: vastuse koostamine ja kohtule edastamine 2 tundi, kokku 260,00
          eurot, vastuse täiendamine kohtu nõudele, kohtu küsimustele vastamine 1 tund, kokku
          130,00 eurot, bürookulud summas 11,70 eurot (paber, printimine), maksumus kokku
          käibemaksuga 482,04,eurot;
       - arve nr 120: 28.05.2014, 29.05.2014 – kohtunõudele vastamine ja kulude nimekirja
          esitamine, 29.05.2014 istungil osalemine – 1 tund, 130 eurot, kostja istungi
          edasilükkamise taotlusele vastamine – 0,5 tundi, 65,00 eurot; 01.09.2014
          kohtuistungiks ettevalmistamine ja istungil osalemine 2 tundi, 260,00 eurot,
          maksumus kokku 455,00 eurot, käibemaksuga 546,00 eurot;
   - kohtutäituri teenus summas 36,00 eurot;
   - tõlkekulu (dokumentaalsed tõendid) summas 37,02 eurot;
   - ajalehe kuulutus (lep. lõpet.) summas 76,80 eurot.

   Kulud maakohtus kokku on: 2 113,49 eurot, millest 550,00 eurot on riigilõiv, 1413,67 eurot
   esindaja õigusabikulud ja 149,82 muud menetlusega seotud kulud.

   Hageja palub kostjalt välja mõista ringkonnakohtus kantud menetluskulud, milleks on:
   - Arve nr 191: Kostja apellatsioonkaebusega tutvumine ja analüüs, vastuse koostamine ja
      kohtule edastamine – 4 tundi, tunni maksumus 130,00 eurot, kokku 540,00 eurot,
      maksumus koos käibemaksuga 648,00 eurot.

   Hageja menetluskulude suurus kokku on 2 761,49 eurot (sisaldab käibemaksu). Hageja
   kinnitab, et kõik kohtule esitatud andmed menetluskulude kohta on kantud seoses
   kohtumenetlusega tsiviilasjas nr 2-13-21098. Hageja kinnitab, et ei ole
   käibemaksukohustuslane ega saa muul põhjusel tekkinud kuludelt käibemaksu tagasi
   arvestada.

   Tulenevalt ülaltoodust palub hageja määrata kindlaks hüvitatavate menetluskulude rahaline
   suurus ning mõista XXX välja XXX kasuks menetluskulud summas 2 761,49 eurot ning
   määruse jõustumisest kuni selle täitmiseni on Aleksandr XXX’l õigus nõuda XXX viivist
   hüvitamisele kuuluvatelt menetluskuludelt võlaõigusseaduse § 113 lg 1 teises lauses
                                                                                                   2
   ettenähtud ulatuses.

Kostja vastuväited hageja menetluskulude kindlaksmääramise taotlusele
4. Kostja ei nõustu kohtu 06.11.2015 saadetud kirjaga osas, kus märgitakse, et mõlemad
   otsused – nii Maakohtu 11.09.2014.a otsus kui ka Ringkonnakohtu 31.08.2015.a otsus –
   jõustusid 13.10.2015.a. Kostja on seisukohal, et 13.10.2015 jõustus Maakohtu otsus ainult
   osas, mille peale ei esitatud apellatsioonkaebust. Kostja täpsustab, et 11.10.2014 esitas ta
   apellatsioonkaebuse, milles palus teha uue otsuse, millega jätta hageja nõue 5 000 euro
   ulatuses rahuldamata. Nõude ülejäänud suuruse üle ning menetluskulude jaotuse üle kostja
   vastu ei vaielnud.
   Kostja märgib, et enne 01.01.2015 kehtinud Tsiviilkohtumenetluse seadustiku redaktsiooni
   (TsMS) § 456 lg 4 kohaselt kohtuotsuse seaduslik vaidlustamine peatab kohtuotsuse
   jõustumise. Kohtuotsuse osalise vaidlustamise korral jõustub kohtuotsus vaidlustamata
   osas. Nii hageja kui ka kostja esindaja said Maakohtu otsuse kätte 11.09.2014, millest
   tulenevalt jõustus otsus vaidlustamata asjas 11.10.2014. Seega jõustus ka 11.10.2014 kulude
   jaotuse kohta tehtud lahend. Maakohus väljendas selgesõnaliselt oma otsuses, et juhindudes
   TsMS § 174 lg 1 võib menetlusosaline nõuda asja lahendanud esimese astme kohtult
   menetluskulude rahalist kindlaksmääramist lahendis sisalduva kulude proportsionaalse
   jaotuse alusel 30 päeva jooksul, alates kulude jaotuse kohta tehtud lahendi jõustumisest.
   Vastavalt TsMS § 174 lg 3 esitatakse hüvitatava summa kindlakstegemise avaldus asja
   menetlenud esimese astme kohtule. Avaldusele lisatakse menetluskulude nimekiri, milles
   on detailselt näidatud kulude koosseis. Avalduses tuleb kinnitada, et kõik kulud on kantud
   seoses kohtumenetlusega. Eeltoodust tulenevalt oli hagejal õigus esitada menetluskulude
   kindlaksmääramise avaldus koos menetluskulude nimekirjaga 30 päeva jooksul alates
   11.10.2014 ehk menetluskulude jaotuse kohta tehtud lahendi jõustumisest alates.
   Kostja hinnangul ei nähtu kohtutoimikust, et hageja oleks esitanud menetluskulude
   kindlaksmääramise avalduse 30 päeva jooksul, alates 11.10.2014, millest tulenevalt ta ei
   kasutanud oma seadusega tagatud õigust menetluskulude hüvitamiseks. Eeltoodust
   tulenevalt leiab kostja, et hetkel ei ole hagejal seoses tähtaja möödumisega, õigust
   menetluskulude kindlaksmääramise avaldust esitada. Sellest lähtuvalt, palub kostja jätta
   Maakohtu menetluses kantud menetluskulude väljamõistmise taotlus rahuldamata.
5. Kostja esitas vastuväited ka Ringkonnakohtus kantud menetluskulude kohta.
   Tsiviilkohtumenetluse seadustiku sätete kohaselt on menetlusosalisel õigus menetluskulude
   nimekirja esitamiseks enne kohtuotsuse või asja lõpetava määruse tegemist. Hageja pole
   esitanud menetluskulude nimekirja ei esimese astme ega teise astme menetluses. 10.07.2015
   on kohus edastanud pooltele kirja, milles andis menetlusosalistele õiguse esitada seni
   esitamata avaldused ja seisukohad kirjalikult Tallinna Ringkonnakohtule kuni 28.08.2015.
   Kostja arvates pidi hageja esitama oma menetluskulude nimekirja kohtu poolt määratud
   tähtajaks ehk 28.08.2015, kuid ta pole seda kasutanud ja seega pole kostja arvates tal õigust
   nõuda Ringkonnakohtus kantud menetluskulude hüvitamist. Alternatiivselt leiab kostja, et
   kulud ei ole põhjendatud.
6. Materjalidest nähtuvalt on hageja esitanud 05.11.2015 avalduse menetluskulude
   kindlaksmääramiseks koos Ringkonnakohtus kantud menetluskuludega ning lisaks on
   esitanud hageja esindaja poolt hagejale 04.11.2015 koostatud arve nr 191, mille summa
   koos käibemaksuga moodustab 648,00 (kuussada nelikümmend kaheksa) eurot.
7. Kostja ei ole eelkõige nõus hageja poolt esitatud õigusabi arvetel märgitud ebamõistliku
   ajakuluga. 04.11.2015 esitatud arves nr 191 on õigusabi osutatud kokku 4 tundi. Kõik 4
   tundi on kulutatud 06.11.2014 esitatud vastuse apellatsioonile koostamisele. Kuivõrd
   tegemist oli vastusega kostja apellatsioonkaebusele, mis oli vähem kui 2 lehekülge pikk,

                                                                                                   3
   ning hageja oli kasutanud oma vastuses ka juba eelnevalt oma Maakohtule esitatud
   vastustes mainitud seisukohti, pole usutav, et see võttis kostja arvates aega 4 tundi.
   Põhjendatud aeg on kostja arvates 1,5 tundi.
8. Lisaks on kostja arvates tunnitasu määr 130 eurot + käibemaks on ebamõistlikult kõrge
   ning samuti on lubamatu apellatsioonkaebusega tutvumise ning selle analüüsi eest küsitud
   esindaja tasu 150 eurot + käibemaks. Kostja arvates on põhjendatud tasu tunnis 140 eurot
   ((150+130)/2).
9. Lähtudes eelnevast palub kostja menetluskulud kostjalt välja mõistmata või alternatiivselt
   vähendada menetluskulud kuni mõistliku suuruseni asja keerukust arvestades.
Kohtumääruse põhjendused
10. Tsiviilkohtumenetluse seadustiku (TsMS) § 177 lg 1 p 2 kohaselt määrab kohus
    menetluskulude rahalise suuruse kindlaks määrusega pärast tsiviilasja sisulise lahendamise
    kohta tehtud kohtuotsuse või menetlust lõpetava määruse jõustumist. TsMS § 174 lg 8
    sätestab, et kohus määrab menetluskulude rahalise suuruse kindlaks hagita menetluse sätete
    kohaselt, arvestades käesolevas jaos sätestatud erisusi.
11. TsMS § 138 lg 1 kohaselt on menetluskulud menetlusosaliste kohtukulud ja kohtuvälised
    kulud. TsMS § 138 lg 2 kohaselt on kohtukuluks muu hulgas riigilõiv. TsMS § 144 p 1
    kohaselt on kohtuvälised kulud menetlusosaliste esindajate ja nõustajate kulud TsMS § 175 lg
    1 sätestab, kui menetlusosaline peab menetluskulude jaotust kindlaksmäärava kohtulahendi
    kohaselt kandma teist menetlusosalist esindanud lepingulise esindaja kulud, mõistab kohus
    kulud välja põhjendatud ja vajalikus ulatuses. Lepinguline esindaja on menetlusosalist
    menetluses esindav advokaat või muu esindaja käesoleva seadustiku §-s 218 sätestatu
    kohaselt.
12. Menetluskulude kindlaksmääramise menetlusele kohaldatakse hagita menetluse sätteid (vt
    Riigikohtu 15.02.2012.a määrus tsiviilasjas nr 3-2-1-161-11, p 7). Hagita menetluses
    lahendatavas asjas rakendab kohus TsMS § 477 lg 7 kohaselt uurimispõhimõtet, st kontrollib
    avalduse vastavust seadusele ja avalduse tõendatust ka juhul, kui sellele ei ole esitatud
    vastuväiteid. Seejuures ei ole kohus TsMS § 477 lg 5 järgi seotud menetlusosaliste esitatud
    asjaoludega ega nende hinnanguga asjaoludele (RKTKm 03.06.2013.a, 3-2-1-65-13 p 14).
    Kohus märgib, et kulude teiselt menetlusosaliselt väljamõistmise aluseks ei ole mitte
    lepingulise esindaja poolt esitatud arved, vaid kulude põhjendatus ja vajalikkus.

13. Hageja palub välja mõista kostjalt menetluskulud summas 2 761,49 eurot. Hageja lepinguline
    esindaja on osutanud õigusabi tunnitasu määraga 130 eurot/h ja 150 eurot/h. Hageja kinnitab,
    et kõik menetluskulud on kantud seoses käesoleva tsiviilasjaga ning palub märkida
    menetluskulude kindlaksmääramise lahendis, et hüvitamisele kuuluvatelt menetluskuludelt
    tuleb kostjal tasuda menetluskulude suurust kindlaks tegeva lahendi jõustumisest alates kuni
    täitmiseni viivist võlaõigusseaduse § 113 lõike 1 teises lauses ettenähtud ulatuses.

14. Esmalt hindab kohus kostja vastuväiteid seoses hageja õigusega esitada menetluskulude
    kindlaksmääramise taotlust. Kostja ei nõustu kohtu 06.11.2015 saadetud kirjaga osas, kus
    märgitakse, et mõlemad otsused – nii Maakohtu 11.09.2014.a otsus kui ka Ringkonnakohtu
    31.08.2015.a otsus – jõustusid 13.10.2015.a. Kostja on seisukohal, et 13.10.2015 jõustus
    Maakohtu otsus ainult osas, mille peale oli esitatud apellatsioonkaebus. Kostja täpsustab, et
    11.10.2014 esitas ta apellatsioonkaebuse, milles palus teha uue otsuse, millega jätta hageja
    nõue 5 000 euro ulatuses rahuldamata. Nõude ülejäänud suuruse üle ning menetluskulude
    jaotuse üle kostja vastu ei vaielnud. Kostja märgib, et enne 01.01.2015 kehtinud
    Tsiviilkohtumenetluse seadustiku redaktsiooni (TsMS) § 456 lg 4 kohaselt kohtuotsuse
    seaduslik vaidlustamine peatab kohtuotsuse jõustumise. Kohtuotsuse osalise vaidlustamise
    korral jõustub kohtuotsus vaidlustamata osas. Nii hageja kui ka kostja esindaja said Maakohtu
                                                                                                    4
   otsuse kätte 11.09.2014, millest tulenevalt jõustus otsus vaidlustamata asjas 11.10.2014.

   Seega jõustus ka 11.10.2014 kulude jaotuse kohta tehtud lahend. Maakohus väljendas
   selgesõnaliselt oma otsuses, et juhindudes TsMS § 174 lg 1 võib menetlusosaline nõuda asja
   lahendanud esimese astme kohtult menetluskulude rahalist kindlaksmääramist lahendis
   sisalduva kulude proportsionaalse jaotuse alusel 30 päeva jooksul, alates kulude jaotuse kohta
   tehtud lahendi jõustumisest. Vastavalt TsMS § 174 lg 3 esitatakse hüvitatava summa
   kindlakstegemise avaldus asja menetlenud esimese astme kohtule. Avaldusele lisatakse
   menetluskulude nimekiri, milles on detailselt näidatud kulude koosseis. Avalduses tuleb
   kinnitada, et kõik kulud on kantud seoses kohtumenetlusega. Eeltoodust tulenevalt oli hagejal
   õigus esitada menetluskulude kindlaksmääramise avaldus koos menetluskulude nimekirjaga
   30 päeva jooksul alates 11.10.2014 ehk menetluskulude jaotuse kohta tehtud lahendi
   jõustumisest alates. Kostja hinnangul ei nähtu kohtutoimikust, et hageja oleks esitanud
   menetluskulude kindlaksmääramise avalduse 30 päeva jooksul, alates 11.10.2014, millest
   tulenevalt ta ei kasutanud oma seadusega tagatud õigust menetluskulude hüvitamiseks.
   Eeltoodust tulenevalt leiab kostja, et hetkel ei ole hagejal seoses tähtaja möödumisega, õigust
   menetluskulude kindlaksmääramise avaldust esitada. Sellest lähtuvalt, palub kostja jätta
   Maakohtu menetluses kantud menetluskulude väljamõistmise taotlus rahuldamata.

   Kohus ei nõustu kostja esitatud eelnimetatud vastuväite ning selle põhjendustega. Kostja on
   esitanud apellatsioonkaebuse, milles palub tühistada Harju Maakohtu 11.09.2014.a otsus ja
   teha uus otsus, millega jätta hageja nõue 5 000 euro ulatuses rahuldamata. Kohus selgitab
   kostjale, et kostja on oma olemuselt esitanud apellatsioonkaebuse kogu nõude suuruse vastu,
   kuivõrd kaebuse esitamisel ei ole võimalik põhinõude suurust poolitada, st vaidlustades osa
   väljamõistetud põhinõudest, vaidlustab kostja kogu nõude suuruse, sj ka viivised, mille määr
   sõltub otseselt põhinõude suurusest. Eeltoodust tulenevalt ei olnud võimalik hagejal enne
   otsuse jõustumist ka kohtule menetluskulude kindlaksmääramise taotlust esitada.

   Samuti on kostja esitanud vastuväite Ringkonnakohtus kantud menetluskulude osas,
   põhjendades seda asjaoluga, et 10.07.2015 on kohus edastanud pooltele kirja, milles andis
   menetlusosalistele õiguse esitada seni esitamata avaldused ja seisukohad kirjalikult Tallinna
   Ringkonnakohtule kuni 28.08.2015. Käesolev tähendab, et hageja pidi esitama oma
   menetluskulude nimekirja kohtu poolt määratud tähtajaks ehk 28.08.2015. Hageja pole oma
   õigust kasutanud. Kostja on seisukohal, et hagejal puudub õigus Ringkonnakohtus kantud
   menetluskulude väljanõudmiseks, kuna ta pole järginud seadusega kindlaks määratud tähtaega
   menetluskulude nimekirja esitamiseks. Kohus selgitab, et Ringkonnakohtu otsuse tegemise
   ning jõustumise ajal kehtinud TsMS § 177 lg 2 sätestab, et kui kohus ei määranud
   menetluskulude rahalist suurust kindlaks vastavalt kohtuotsuses või menetlust lõpetavas
   määruses, määrab tsiviilasja sisuliselt lahendanud maakohus menetluskulude suuruse kindlaks
   määrusega mõistliku aja jooksul kohtuotsuse või menetlust lõpetava määruse jõustumisest.
   TsMS § 174 lg 1 kohaselt menetluskulude rahalise suuruse määrab menetluskulude jaotuse
   alusel vajalikus ja põhjendatud ulatuses kindlaks asja menetlev kohus samas tsiviilasjas,
   millega seoses kulud tekkisid. Kohus määrab menetluskulude rahalise suuruse kindlaks ka
   siis, kui menetlusosalised ei esita menetluskulude kindlaksmääramise taotlust, võttes aluseks
   menetluskulude nimekirja või tsiviilasja materjalid. Eeltoodust tulenevalt annab kohus
   menetlusosalisele, kelle kasuks menetluskulud välja mõisteti, mõistliku tähtaja
   menetluskulude kindlaksmääramise taotluse esitamiseks peale lahendi jõustumist. Seega, on
   põhjendamatu ka kostja väide, millega tuleks jätta kostjalt hageja ringkonnakohtus kantud
   menetluskulud välja mõistmata.

15. Lisaks eeltoodule leiab kostja, et ühe tunni tasu summas 130 eurot + käibemaks on
    ebamõistlikult kõrge. Apellatsioonkaebusega tutvumise ning selle analüüsi eest võttis
    hageja esindaja hoopis 150 eurot + käibemaks. Kostja on arvamusel, et tunnitasu hindamisel
                                                                                                     5
   tuleb lähtuda tsiviilasja keerukusest ja mahukusest, arvestades seejuures eelkõige asjas
   esitatud tõenditega. Kostja on seisukohal, et käesoleva tsiviilasi keerukus ei vaja kõrgelt
   kvalifitseeritud õigusteenuse osutajat, kelle tunnihinnaks on keskmiselt 140 eurot
   ((150+130)/2).
   Kohus nõustub kostja esitatud vastuväitega. Hageja esindaja on osutanud hagejale
   õigusabiteenust tunnihinnaga 130 eurot/h ja 150 eurot/h, millele lisandus käibemaks. Kohus
   leiab, et tegemist on õigusteenuse osutamisel keskmisest kõrgema hinnaga, mis käesoleva
   tsiviilasja puhul ei ole põhjendatud. Käesolev tsiviilasi ei ole tavapärasest keerukam,
   menetlus läbis vaid kaks kohtusüsteemi astet. Tõendite maht käesolevas asjas ei ole
   tavapärasest mahukam. Tsiviilasja ajaline kestvus ei ole keskmisest pikem. Asjas ei ole
   olnud vaja tavapärasest enam süstemaatiliselt tõlgendada erinevate õigusaktide sätteid,
   mistõttu ei anna eeltoodu võimalust lugeda tsiviilasja keerukaks TsMS § 175 lg 1
   tähenduses õigusabikulude vajalikkuse ja põhjendatuse hindamisel.
   Riigikohus on 11.02.2015.a lahendis 3-2-1-115-14 p-s 14 öelnud, et kolleegium on varasemas
   praktikas selgitanud, et menetlusosaliste esindajakulude põhjendatuse ja vajalikkuse
   hindamisel tuleb TsMS § 175 lg 1 alusel lisaks esindamisele kulunud ajale hinnata ka ühe
   tööühiku hinna, s.o esindaja tunnitasu põhjendatust ja vajalikkust. Üldjuhul ei saa pidada
   põhjendatuks ja vajalikuks menetlusosalise lepingulise esindaja tunnitasu, mis ületab oluliselt
   keskmist sarnase õigusteenuse eest makstavat tasu (vt nt Riigikohtu 13. novembri 2013. a
   määrus tsiviilasjas nr 3-2-1-115-13, p 25). Varem on kolleegium pidanud mõistlikuks
   tunnitasu 120 eurot käibemaksuga või -maksuta (vt nt Riigikohtu 1. oktoobri 2013. a määrus
   tsiviilasjas nr 3-2-1-92-13; 2. oktoobri 2013. a määrus tsiviilasjas nr 3-2-1-93-13;
   13. novembri 2013. a määrus tsiviilasjas nr 3-2-1-115-13; 9. detsembri 2013. a määrus
   tsiviilasjas nr 3-2-1-145-13). 14. oktoobril 2013 tsiviilasjas nr 3-2-1-98-13 tehtud määruses
   luges kolleegium tavapäraseks tunnitasu 147 eurot 49 senti (käibemaksuga). Lepingulise
   esindaja tunnitasu põhjendatust ja vajalikkust tuleb hinnata igas kohtuasjas eraldi.
   Arvestades ülaltoodut, leiab kohus, et asjas ei ole millegagi põhjendatud tunnitasu määr 150
   €+ käibemaks ning kohus lähtub tunnihinna määramisel Riigikohtu seatud praktikast.
   Arvestades eeltoodut ning asja olemust, on käesolevas asjas põhjendatud lugeda hagejale
   õigusabi osutanud esindaja mõistlikuks tunnihinnaks 120 eurot, millele lisandub käibemaks.
16. Järgnevalt hindab kohus hageja poolt maakohtus kantud menetluskulude põhjendatust ja
    vajalikkust. Hageja on märkinud menetluses kantud menetluskuluna riigilõivu summas 550
    eurot. Kohtutoimiku materjalidest nähtub, et hageja on eelnimetatud kulu kandnud (I kd, tl
    175), mistõttu vastav kulu põhjendatud ja vajalik.
17. Arvelt nr 2/13/XXX nähtub, et hageja esindajal on kulunud hagi koostamisele ja kohtule
    edastamisele 2,4 tundi ning kantud on bürookulusid summas 9,36 eurot, milledele lisandub
    käibemaks; kulu kogusummas 385,63 eurot. Kohtu hinnangul on põhjendatud hageja esindaja
    kulutused 2,4 tunni ulatuses, arvestades esitatud dokumendi sisu ja mahtu. Kohus leiab, et
    bürookulud ei ole õigusabikulud TsMS § 175 lg 1 mõistes, mistõttu vastaspool ei pea neid
    hüvitama. Ka Riigikohus on 25.11.2011 määruse tsiviilasjas nr 3-2-1-102-11 p 14 asunud
    seisukohale, et bürookulu ei ole alust lugeda põhjendatud menetluskulude hulka. Kohtu
    hinnangul on kõikvõimalikud kantselei- või bürookulud juba arvestatud esindaja tunnihinna
    sisse ning puudub alus nende eraldi vastaspoolelt väljamõistmiseks. Eeltoodust tulenevalt ei
    ole bürookulude väljamõistmine kostjalt põhjendatud.
   Arve nr 2/13/XXX põhjendatud ja vajalik kulu on seega summas 345,60 eurot (2,4h x 120
   eurot/h + 20%km).
18. Arvelt nr 5/13/XXX nähtub, et hageja esindajal on kulunud vastuse koostamisele ja kohtule
    esitamisele 2 tundi, vastuse täiendamisele vastavalt kohtu nõudele 1 tund ning bürookuludele
                                                                                                     6
   (paber, printimine) 11,70 eurot, milledele lisandus käibemaks; kulu kogusummas 482,04
   eurot. Kohtu hinnangul on põhjendatud hageja lepingulise esindaja ajakulu märgitud
   dokumendi koostamisele, arvestades dokumendi sisu ja mahtu. Kohus ei pea põhjendatuks
   bürookulude väljamõistmist kostjalt, kuivõrd bürookulud ei ole õigusabikulud TsMS § 175 lg
   1 mõistes, mistõttu vastaspool ei pea neid hüvitama. Kohus on käesoleva määruse punktis 17
   selgitanud, et ka Riigikohus on 25.11.2011 määruse tsiviilasjas nr 3-2-1-102-11 p 14 asunud
   seisukohale, et bürookulu ei ole alust lugeda põhjendatud menetluskulude hulka. Kohtu
   hinnangul on kõikvõimalikud kantselei- või bürookulud juba arvestatud esindaja tunnihinna
   sisse ning puudub alus nende eraldi vastaspoolelt väljamõistmiseks.
   Arve nr 5/13/XXX põhjendatud ja vajalik kulu on seega summas 432 eurot (3h x 120 eurot/h
   + 20%km).
19. Arvelt nr 120 nähtub, et hageja esindajal on kulunud kohtunõudele vastamisele ja kulude
    nimekirja koostamisele 1 tund, kostja istungi edasilükkamise taotlusele vastamisele 0,5 tundi,
    kohtuistungiks ettevalmistumisele 0,75 tundi ja kohtuistungil osalemisele 1,25 tundi; kulu
    kogusummas 546 eurot. Kohus peab eelnimetatud toimingutele kulunud aega põhjendatuks,
    arvestades esitatud dokumentide sisu ja mahtu, lisaks kontrollides kohtutoimikust istungi
    kestust.
   Eeltoodust tulenevalt on arve nr 120 märgitud põhjendatud kulu summas 504 eurot (3,5h x
   120 eurot/h + 20%km).
20. Hageja on kandnud kulusid seoses kohtutäituri teenusega summas 36 eurot, tõlkekuludega
    summas 37,02 eurot ning seoses ajalehe kuulutusega summas 76,80 eurot; kogusummas
    149,82 eurot. Kohus peab eelnimetatud kulusid menetluse seisukohalt põhjendatuks ning
    vajalikuks.
21. Eeltoodust tulenevalt peab kohus põhjendatuks hageja maakohtus kantud menetluskuludena
    1981,42 eurot, millest 550 eurot riigilõiv, 1 281,60 eurot õigusabikulud ja 149,82 eurot muud
    menetlusega seotud kulud.
22. Järgnevalt hindab kohus hageja poolt ringkonnakohtus kantud menetluskulusid. Arve nr 191
    kohaselt on hageja esindajal kulunud apellatsioonkaebusega tutvumisele ja analüüsile 1 tund
    ning vastuse koostamisele ja kohtule edastamisele 3 tundi. Kostja on vastavale kulule esitanud
    vastuväite. Kostja ei ole eelkõige nõus hageja poolt esitatud õigusabi arvetel märgitud
    ebamõistliku ajakuluga. 04.11.2015 esitatud arves nr 191 on õigusabi osutatud kokku 4 tundi.
    Kõik 4 tundi on kulutatud 06.11.2014 esitatud vastuse apellatsioonile koostamisele.
    Arvestades asjaolu, et tegemist oli vastusega kostja apellatsioonkaebusele, mis oli vähem kui
    2 lehekülge pikk ning hageja oli kasutanud oma vastuses ka juba eelnevalt oma Maakohtule
    esitatud vastustes mainitud seisukohti, on kindlasti ebamõistlik väita, et see kõik on aega
    võtnud 4 tundi. Arvestades dokumendi mahtu ja sisu, on alust eeldada, et taolise dokumendi
    koostamine võib kõige rohkem aega võtta 1,5 tundi. Seega peaks antud arve ajakulu maht 4
    tunni asemel olema 1,5 tundi.
   Kohus peab põhjendatuks hageja lepingulise esindaja ajakulu 1 tunni ulatuses
   apellatsioonkaebusega tutvumisele ja selle analüüsile, tutvudes dokumendi sisu ja mahuga.
   Kohus nõustub kostja esitatud vastuväitega, et apellatsioonkaebusele vastuse koostamise
   ajakulu ei saa olla rohkem kui 1,5 tundi, arvestades dokumendi sisu ja mahtu ning võrreldes
   seda juba varasemalt esitatud dokumentides sisalduvate seisukohtadega. Eeltoodust tulenevalt
   on kohtu hinnangul põhjendatud ja vajalik apellatsioonkaebusele vastuse koostamise ja
   esitamise ajakulu 1,5 tundi.
   Kokku loeb kohus põhjendatuks hageja menetluskulusid seoses ringkonnakohtu menetlusega
   summas 360 eurot (2,5h x 120 eurot/h + 20%km).

                                                                                                     7
23. Kokku loeb kohus hageja menetluskulusid põhjendatuks summas 2 341,42 eurot (1981,42
    eurot + 360 eurot). Eeltoodust tulenevalt tuleb hageja avaldus menetluskulude rahaliseks
    kindlaksmääramiseks rahuldada osaliselt ning kostjalt välja mõista hageja menetluskulud
    summas 2341,42 eurot (käibemaksuga).

24. TsMS § 177 lg 4 kohaselt kohus märgib menetluskulude kindlaksmääramist taotlenud isiku
    avalduse alusel menetluskulude kindlaksmääramise lahendis, et hüvitamisele kuuluvatelt
    menetluskuludelt tuleb tasuda menetluskulude suurust kindlaks tegeva lahendi jõustumisest
    alates kuni täitmiseni viivist VÕS § 113 lõike 1 teises lauses ettenähtud ulatuses. Antud juhul
    on hageja vastava taotluse esitanud, mistõttu märgib kohus menetluskulude
    kindlaksmääramise lahendis, et määruse jõustumisest kuni täitmiseni tuleb kostjal tasuda
    hagejale hüvitamisele kuuluvatelt menetluskuludelt (2341,42 eurot) viivist võlaõigusseaduse
    § 113 lõike 1 teises lauses ettenähtud ulatuses.

25. TsMS § 177 lg 3 kohaselt kohtulahend menetluskulude rahalise suuruse kindlaksmääramise
    kohta toimetatakse menetlusosalistele kätte. TsMS § 178 lg 2 kohaselt võib menetluskulude
    kindlaksmääramise peale edasi kaevata menetluskulude hüvitamiseks õigustatud või
    menetluskulusid kandma kohustatud isik, kui vaidlustatav menetluskulude summa ületab 200
    eurot. Menetluskulude kindlaksmääramise vaidlustamisel tekkinud kulusid ei hüvitata (TsMS
    § 178 lg 4).

/allkirjastatud digitaalselt/
Mai Grauberg
Kohtunik




                                                                                                      8

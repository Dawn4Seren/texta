                                      MÄÄR US
Kohus                                 Tartu Ringkonnakohus
Kohtukoosseis                         Maili Lokk, Agu Timmi, Tiina Pappel
Määruse tegemise aeg ja koht          28.11.2016, Tartu
Haldusasja number                     3-16-2273
Haldusasi                             Igor Abdulajevi kaebus Tartu Vangla peale seonduvalt
                                      kambris laevalgustuse sisselülitamisega ajavahemikul
                                      kell 6.00 kuni 8.00
Vaidlustatud kohtulahend              Tartu Halduskohtu 17.11.2016. a määrus
Menetluse alus ringkonnakohtus        Igor Abdulajevi määruskaebus
Asja läbivaatamine                    Kirjalik menetlus
Menetlusosalised                      Määruskaebuse esitaja Igor Abdulajev


RESOLUTSIOON
        1.                           Jätta Igor Abdulajevi määruskaebus rahuldamata.
        2.                        Jätta Tartu Halduskohtu 17.11.2016. a määruse
        resolutsiooni p 1 muutmata.
        3.                        Jätta Tartu Halduskohtu 17.11.2016. a määruse
        resolutsiooni p 2 muutmata.

EDASIKAEBAMISE KORD
Määruse resolutsiooni p-i 3 peale ei saa esitada määruskaebust (HKMS § 252 lg 7 ls 2). Muus
osas võib määruse peale esitada määruskaebuse otse Riigikohtule 15 päeva jooksul määruse
kättetoimetamisest arvates.

 ASJAOLUD JA MENETLUSE KÄIK

 1. I. Abdulajev esitas 13.11.2016 Tartu Halduskohtule kaebuse Tartu Vangla peale, milles
 palus vangla toimingu – päevavalgustuse sisselülitamine ajavahemikul kell 6.00 kuni 8.00 –
 keelamist ja tema 20.10.2016. a vaide uuesti läbi vaatama kohustamist. I. Abdulajevi väitel
 rikub valgustuse sisselülitamine tema tervist, kuna pimestab ja ärritab silmi. Veel palus
 I. Abdulajev kohaldada esialgset õiguskaitset ja keelata vanglal laevalgustuse sisselülitamine
 ajavahemikul kell 6.00 kuni 8.00 kinnipeetava nõusolekuta.

 2. Tartu Halduskohus tagastas 17.11.2016. a määrusega I. Abdulajevi kaebuse (resolutsiooni
 p 1) ja jättis esialgse õiguskaitse taotluse läbi vaatamata (resolutsiooni p 2). Määruse
 põhjendused:
 1) Kohustamis- ja keelamisnõuete esitamiseks kohtule peab eelnevalt olema läbitud
 vangistusseaduse (VangS) § 11 lg-s 5 sätestatud kohustuslik kohtueelne menetlus. Kaebaja
esitas 30.09.2016 vanglale pöördumise pealkirjaga „Teabenõue“, milles palus põhjendada
laevalgustuse sisselülitamist hommikusel ajal. Vangla vastas 14.10.2016. Kaebaja pöördus
10.10.2016 vangla poole taotlusega, et vangla hindaks laevalgustuse sisselülitamise
proportsionaalsust ja mõõdukust. Vangla vastas 18.10.2016. Kaebaja esitas 20.10.2016 vaide
blanketil pöördumise, milles taotles toimingu lõpetamist ehk tulede mitte sisse lülitamist.
Vangla kvalifitseeris 20.10.2016. a pöördumise taotluseks ja jättis selle 08.11.2016. a
vastusega nr 6-24/9413-2 rahuldamata. I. Abdulajev ei esitanud vanglale vaiet 08.11.2016. a
vastuse peale. I. Abdulajev esitas 15.11.2016 vaide Justiitsministeeriumile, milles ta
vaidlustab Tartu Vangla kodukorra p-i 5.5. Vangla on õigesti kvalifitseerinud kaebaja
20.10.2016 vaide blanketil esitatud pöördumise taotluseks, et vangla lõpetaks hommikusel
ajal laevalgustuse sisselülitamise. Kaebaja poolt vanglale varasemalt esitatud pöördumised ei
sisalda konkreetset taotlust laevalgustuse mitte sisse lülitamiseks. Kuna taotluse jättis
rahuldamata vangla ametnik, siis tuli vaie esitada vanglateenistusele, mitte
Justiitsministeeriumile (VangS § 11 lg 41). Kuna asjas ei ole tehtud vaideotsust, siis on
kaebajal kohustuslik kohtueelne menetlus läbimata, seega ei ole I. Abdulajevi kaebus kohtus
lubatav ja kuulub tagastamisele halduskohtumenetluse seadustiku (HKMS) § 121 lg 1 p 4
alusel.
2) Kuna I. Abdulajevi kaebus kuulub tagastamisele, siis tuleb esialgse õiguskaitse
kohaldamise taotlus jätta läbi vaatamata HKMS § 55 lg 2 alusel. Lisaks ei oleks taotlus ka
lubatav, kuna kaebaja ei ole esitanud vanglale vaiet (HKMS § 249 lg 5). Vaie tuli
Justiitsministeeriumi asemel esitada vanglale ning Justiitsministeeriumile esitatud vaides
viidatud Tartu Vangla kodukorra p 5.5 ei reguleeri kambris laevalgustuse sisselülitamise või
väljalülitamise lubatavust hommikusel ajal.

MENETLUSOSALISTE PÕHJENDUSED

3. I. Abdulajev esitas 20.11.2016 määruskaebuse, milles ta palus tühistada Tartu
Halduskohtu 17.11.2016. a määrus seoses tõendite – 10.10.2016. a taotlus ja 20.10.2016. a
vaie – ebaõige hindamisega. Veel taotleb I. Abdulajev esialgset õiguskaitse ja menetlusabi
riigilõivu tasumisest vabastamiseks.

4. Tartu Halduskohus vabastas 24.11.2016. a määrusega I. Abdulajevi riigilõivu tasumise
kohustusest määruskaebuse esitamisel halduskohtu 17.11.2016. a määruse peale; võttis I.
Abdulajevi määruskaebuse menetlusse ja jättis selle rahuldamata ning edastas läbivaatamiseks
Tartu Ringkonnakohtule.

RINGKONNAKOHTU PÕHJENDUSED

       5. Ringkonnakohus leiab, et I. Abdulajevi määruskaebus tuleb jätta rahuldamata.

       6. HKMS § 2 lg-st 4 tulenevalt tõlgendab kohus menetlusosaliste avaldusi ja lähtub
       nende lahendamisel esitaja tegelikust tahtest. Määruskaebuses taotleb I. Abdulajev
       halduskohtu 17.11.2016. a määruse tühistamist ja lisaks on ta märkinud, et taotleb
       esialgset õiguskaitset. Halduskohus tagastas 17.11.2016. a määrusega I. Abdulajevi
       kaebuse (resolutsiooni p 1) ja jättis kaebuses sisalduva esialgse õiguskaitse taotluse
       läbi vaatamata (resolutsiooni p 2). Eeltoodust lähtuvalt leiab ringkonnakohus, et I.
       Abdulajevi taotlust tuleb tõlgendada taotlusena tühistada Tartu Halduskohtu
       17.11.2016. a määrus resolutsiooni p-de 1 ja 2 osas.

7. Ringkonnakohus nõustub Tartu Halduskohtu 17.11.2016. a määruses toodud põhjendustega
ega pea vajalikuks neid korrata (HKMS § 201 lg 4 ja § 203 lg 2). Ringkonnakohtu hinnangul

2                                            2
ei anna määruskaebuses esitatud väited alust asuda halduskohtuga võrreldes teistsugusele
seisukohale ja tühistada halduskohtu määrus. I. Abdulajev ei ole määruskaebuses viidanud
ühelegi sellisele asjaolule, mis tõendaks halduskohtu poolt määruskaebuses märgitud tõendite
ebaõigesti hindamist halduskohtu poolt. Ka ringkonnakohtule ei nähtu asja materjalidest
sellekohaseid asjaolusid. Seega on I. Abdulajevi kaebus talle õiguspäraselt tagastatud ning
halduskohus ei saanud kohustuslikku kohtueelset menetlust lugeda nõuetekohaselt läbituks,
mistõttu on halduskohus 17.11.2016. a määruses asunud õigele seisukohale, et asjas esineb
HKMS § 121 lg 1 p-s 4 sätestatud imperatiivne alus kaebuse tagastamiseks.

          8. HKMS § 249 lg-test 1 ja 2 tulenevalt saab halduskohus esialgse õiguskaitse
          kohaldamist kaaluda juhul, kui kohtule on esitatud kaebus või kui kaebust ei ole
          esitatud, kuid käimas on vaidemenetlus. Kuna käesolevas asjas ei ole I. Abdulajev
          esitanud vanglale vaiet seonduvalt viimase 08.11.2016. a vastusega, mistõttu tema
          kaebus kuulus tagastamisele, siis on halduskohus õigesti asunud seisukohale, et
          seetõttu tuleb I. Abdulajevi esialgse õiguskaitse taotlus jätta läbi vaatamata ja see ei
          ole lubatav.

9. Eeltoodust tulenevalt jätab ringkonnakohus I. Abdulajevi määruskaebuse rahuldamata ja
Tartu Halduskohtu 17.11.2016. a määruse muutmata.




    /allkirjastatud digitaalselt/   /allkirjastatud digitaalselt/   /allkirjastatud digitaalselt/
             Maili Lokk                     Agu Timmi                       Tiina Pappel




3                                                  3

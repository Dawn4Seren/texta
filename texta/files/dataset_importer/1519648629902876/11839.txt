                            KOHTUOTSUS
                                 EESTI VABARIIGI NIMEL

Kohus                                   Tallinna Ringkonnakohus
Kohtukoosseis                           Ruth Plaks, Maret Altnurme ja Virgo Saarmets
Otsuse tegemise aeg ja koht             22.06.2016, Tallinn
Haldusasja number                       3-14-52770
Haldusasi                               SL kaebus Tallinna Vangla kohustamiseks kaebajalt
                                        äravõetud märkmiku tagastamise (lattu paigutamise
                                        või vanglavälisele isikule saatmise) uuesti
                                        otsustamiseks
Menetlusosalised                        Kaebaja – SL
                                        Vastustaja – Tallinna Vangla, volitatud esindajad
                                           Irene Iskül ja Kerli Lubja
Vaidlustatud kohtulahend                Tallinna Halduskohtu 10.09.2015 otsus
Menetluse alus ringkonnakohtus          SL apellatsioonkaebus
Asja läbivaatamine                      Kirjalik menetlus

RESOLUTSIOON
1. Jätta apellatsioonkaebus rahuldamata ja Tallinna Halduskohtu 10.09.2015 otsus
haldusasjas nr 3-14-52770 muutmata.
2. Jätta SL apellatsiooniastme menetluskulud (riigilõiv) riigi kanda ning Tallinna Vangla
menetluskulud tema enda kanda.
3. Tagastada SL-lt äravõetud märkmik Tallinna Vanglale.


EDASIKAEBAMISE KORD
Otsuse peale võib Riigikohtule esitada kassatsioonkaebuse 30 päeva jooksul otsuse avalikult
teatavakstegemisest arvates, s.o hiljemalt 22.07.2016, välja arvatud HKMS § 212 lg 1 teises
lauses sätestatud juhul (HKMS § 212 lg 1).
Vastuseks       esitatud  kassatsioonkaebusele      võib    teine    menetlusosaline      esitada
vastukassatsioonkaebuse 14 päeva jooksul kassatsioonkaebuse vastukassatsioonkaebuse
esitajale kättetoimetamisest arvates või ülejäänud kassatsioonitähtaja jooksul, kui see on pikem
kui 14 päeva (HKMS § 215 lg 3).
Kui kassaator soovib asja arutamist kohtuistungil, tuleb seda kassatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses
(HKMS § 213 lg 1 p 5). Sõltumata kohtuistungi soovi märkimisest võib Riigikohus
kassatsioonkaebuse läbi vaadata kirjalikus menetluses, kui ta ei pea istungi korraldamist
vajalikuks (HKMS § 223 lg 1).
                                                                                     3-14-52770

Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).

ASJAOLUD JA MENETLUSE KÄIK
1. Tallinna Vangla I üksuse valvur võttis 25.08.2014 kinnipeetav SL-lt ära talle tagastatud
tähtkirjas sisaldunud märkmiku ning koostas akti eseme äravõtmise kohta (tl 3).
2. SL esitas 28.08.2014 Tallinna Vanglale taotluse (tl 85) paigutada märkmik lattu tema isiklike
asjade hulka.
3. Tallinna Vangla jättis 08.09.2014 otsusega nr 5-8/14/23488-2 (tl 4) SL taotluse rahuldamata.
Otsuse kohaselt on SL-lt äravõetud märkmik vangistusseaduse (VangS) § 15 lg-s 2 kirjeldatud
tunnustele vastav isevalmistatud ese, mis on Tallinna Vangla direktori 31.01.2013 käskkirjaga
nr 20 kinnitatud Tallinna Vangla kodukorra (kodukord) p 7.1.4 järgi vanglas keelatud ning
kuulub seetõttu hävitamisele.
4. SL esitas 18.09.2014 otsuse peale vaide (tl 86-86p), milles taotles äravõetud märkmiku
paigutamist lattu tema isiklike asjade hulka või märkmiku saatmist vanglavälisele isikule.
5. Tallinna Vangla jättis 23.10.2014 vaideotsusega nr 5-15/14/25356-2 (tl 5-5p) SL vaide
rahuldamata. Vaideotsuse kohaselt on äravõetud märkmik isevalmistatud ese. Tallinna Vangla
kodukorra p 7.1.4 kohaselt on isevalmistatud esemed keelatud ja kuuluvad pärast äravõtmist
hävitamisele.
6. SL esitas 27.10.2014 Tallinna Halduskohtule kaebuse (tl 1-2, tõlge tl 8-8p; tl 34-36, tõlge tl
37-37p), mille lõplikuks nõudeks pärast kaebuse täpsustamist ja kohtu poolt kaebuse
tõlgendamist jäi kohustada Tallinna Vanglat uuesti otsustama kaebajalt 25.08.2014 äravõetud
märkmiku tagastamine (lattu paigutamine või vanglavälisele isikule saatmine).
Tallinna Vangla 08.09.2014 otsus ja 23.10.2014 vaideotsus on põhjendamatud. Tallinna Vangla
pole tõendanud, et tegemist on isetehtud esemega. Kirjatarbed on vanglas lubatud ning
märkmeraamat ei ohusta vangla julgeolekut. Kaebaja ostis märkmiku laadalt enne vanglasse
sattumist. Seega oli see tal olemas juba vanglasse tulles.
7. Tallinna Vangla palub vastuses jätta kaebus rahuldamata.
Kaebajalt äravõetud märkmik on isevalmistatud ese, mis on kodukorra p 7.1.4. kohaselt vanglas
keelatud. Märkmikul puudub märge tootja kohta, märkmiku puiduspooniga kaantel on
ebaühtlased kaunistused, mis viitab sellele, et kaaned on valmistatud käepäraste vahenditega.
Taolist märkmikku ei müüda vangla kaupluses. Kaebaja isiklike asjade nimekirjas, mis koostati
tema vanglasse saabumisel 21.01.2013, ei ole märkmikku.
Märkmik võeti ära kaebaja enda saadetud kirjast, mis talle tagastati. Justiitsministri 30.11.2000
määruse nr 72 „Vangla sisekorraeeskiri“ (VSKE) § 70, mis reguleerib kirjast äravõetud
esemetega toimimist, ei näe ette võimalust paigutada kirjas saadetud keelatud ese kinnipeetava
isiklike asjade hulka lattu. VangS § 68 lg 2 kohaselt kuuluvad keelatud esemed ja ained
vanglateenistuse ametniku poolt äravõtmisele ning realiseerimisele või hävitamisele. Seega ei
näe ka VangS § 68 lg 2 ette võimalust läbiotsimisel äravõetud keelatud esemete paigutamiseks
kinnipeetava isiklike asjade hulka lattu ning kaebaja taotluse rahuldamata jätmine oli
õiguspärane.
8. Tallinna Halduskohus jättis 10.09.2015 otsusega kaebuse rahuldamata.


                                                                                            2(5)
                                                                                     3-14-52770

Vastustaja on õiguspäraselt pidanud kõnealust märkmikku keelatud esemeks. Kodukorra p-ga
7.1.4 on isevalmistatud esemed vanglas keelatud, sest nende esemete valmistamisel on võimalik
nendesse peita keelatud esemeid ja aineid, mida ei ole võimalik eset lõhkumata avastada.
Vanglal on esemete lubatavuse ning neist lähtuva ohu määratlemisel oluline hindamisruum.
Kohtuistungil tunnistajana ütlusi andnud Tallinna Vangla valvur kinnitas, et tugines hinnangut
andes oma kogemusele. Vangla selgitused märkmikust lähtuva ohu kohta on veenvad.
Märkmiku omaduste tõttu on mõeldav sellesse ainete (näiteks narkootilise aine) ning
väiksemate esemete (nõelad vms) peitmine. Erinevalt vangla vahendusel ostetud märkmikest ei
tea vanglateenistus isevalmistatud esemete olemasolust, mis muudab nendesse keelatud
esemete ja ainete peitmise kergemaks. Tähtsust ei oma asjaolu, et vangla ei võtnud märkmikku
ära juba siis, kui kaebaja selle vanglast kirjaga välja saatis. Hoolimata sellest, et vangla pole
suutnud keelatud eset tuvastada ja avastada, ei teki kaebajal õigust seda omada.
Vastustaja on täitnud toimingu põhjendamise kohustust. Kuigi vastustaja selgitas alles
kohtumenetluses põhjalikumalt, miks ta peab eset isevalmistatuks, esitas ta kaebajale eseme
äravõtmise põhimotiivid.
Märkmiku näol ei ole tegemist n-ö laiatarbekaubaga, mida müüakse tavapärases bürookaupade
kaupluses või supermarketis. Tegemist on käsitööga – puitspoonist kaane sees on väljalõigatud
kujundid, mille ääred on mõnevõrra ebatäpsed ja sakilised. Märkmiku lehed viitavad oma
korrektsuse tõttu küll sellele, et see on kaubandusest soetatud, kuid see on köidetud käsitööna,
kasutades puitu ja nahka või sellega sarnanevat materjali. Määrav ei ole see, kes märkmiku
valmistas, vaid asjaolu, et tegemist on isevalmistatud esemega. Oht ei lähtu mitte valmistaja
isikust, vaid võimalusest eset valmistades peita sellesse aineid või esemeid. Õige ei ole kaebaja
väide, et ta ostis märkmiku laadalt enne vanglasse sattumist. Kaebaja isiklike esemete
nimekirjast ei ilmne, et kaebajal olnuks kõnealune märkmik kaasas juba vanglasse saabudes.
Menetlusosalised ning tunnistaja kinnitasid kohtuistungil, et Tallinna Vanglas on sarnaseid
märkmikke veel. Arvestades eelnevat, ei ole usutav, et kaebaja soetas sarnase märkmiku enne
vanglasse saabumist ja just see märkmik jäi vanglasse saabumisel talle kuulunud esemete
hulgas ekslikult märkimata.
Kaebajal puudub õigus nõuda keelatud esemega toimimist tema soovitud viisil.
VangS § 68 lg 2 kohaselt kuuluvad vanglateenistuse ametniku poolt läbiotsimisel leitud
keelatud esemed ja ained äravõtmisele ning realiseerimisele või hävitamisele. Kuivõrd kaebaja
saatis kõnealuse eseme ise vanglast välja ning see saabus talle tagasi seetõttu, et kirja ei olnud
võimalik edastada adressaadile, ei kohaldu VSKE § 70 lg-s 1 sätestatud võimalus tagastada
keelatud ese seda saatnud isikule.

MENETLUSOSALISTE SEISUKOHAD APELLATSIOONIMENETLUSES
9. SL palub apellatsioonkaebuses Tallinna Halduskohtu 10.09.2015 otsus tühistada ja tema
kaebus rahuldada.
Kaebaja ostis kõnealuse märkmiku laadalt Tallinna kesklinnas. Märkmik on kirjatarve ega ole
ohtlik. Märkmikust pole avastatud peidikuid ega keelatud asju. Seega ei ole selle hävitamine
õigustatud. Kaebajal on ka teisi asju, kuhu saab midagi peita. Halduskohus on lähtunud otsuse
tegemisel vangla eelarvamustest ega ole hinnanud poolte põhjendusi võrdselt.
10. Tallinna Vangla palub jätta apellatsioonkaebuse rahuldamata.
Asjaolu, et ka teistesse kaebajale kuuluvatesse esemetesse on võimalik peita keelatud esemeid,
ei õigusta isetehtud märkmiku tagastamist. Märkmiku äravõtmise ja hävitamise alus ei saa
puududa ainuüksi seetõttu, et kaebaja ise peab seda ohutuks. Vanglas lubatud ja keelatud
esemetest tulenevate julgeolekuriskide hindamine on üksnes vanglateenistuse vastavate

                                                                                             3(5)
                                                                                    3-14-52770

ametnike pädevuses. Kuna kaebaja ei ole pädev hindama keelatud esemeid ja nendest tulenevaid
ohte, ei saa ta väita, et vangla hinnang isevalmistatud märkmiku kohta ei ole õige. Kodukorra p
7.1.4 kohaselt on kinnipeetavatele keelatud isevalmistatud esemed. Kaebaja on tunnistanud, et
vaidlusalune märkmik on isevalmistatud. Vastavalt VangS § 68 lg-le 2 hävitatakse keelatud
esemed, kui need ei kuulu tagastamisele ega realiseerimisele.
RINGKONNAKOHTU PÕHJENDUSED
11. Ringkonnakohus leiab, et apellatsioonkaebus ei ole põhjendatud ning tuleb jätta
rahuldamata.
12. Kinnipeetavale vanglas keelatud asjad on sätestatud VangS §-s 15. Vastavalt
VangS § 15 lg-le 2 on kinnipeetavale keelatud ained ja esemed, mis: 1) ohustavad inimese
julgeolekut; 2) sobivad eriti vara kahjustamiseks; 3) võivad ohustada vangla julgeolekut või
korda; 4) ei ole kooskõlas karistusena mõistetud vangistuse täideviimise
eesmärkidega; 5) raskendavad oluliselt vanglal hügieeninõuete täitmist või 6) nõuavad
VangS § 31 lg 2 kohaselt vanglateenistuse ametniku luba. VangS § 15 lg 3 alusel on kehtestatud
VSKE § 641, milles on loetletud kinnipeetavale vanglas keelatud esemed ja ained. Vastavalt
VangS § 15 lg-le 4 võib vanglateenistus keelata täiendavalt aineid ja esemeid, mis ei ole
keelatud asjade loetelus, kuid vastavad VangS § 15 lg-s 2 sätestatud tingimustele. Tallinna
Vangla on sätestanud täiendava nimekirja Tallinna Vanglas keelatud asjadest kodukorra p-s 7.1.
Kodukorra p 7.1.4 kohaselt on kinnipeetavatele lisaks VSKE §-s 641 sätestatule keelatud
VangS § 15 lg 4 alusel VangS § 15 lg-s 2 kirjeldatud tunnustele vastavad isevalmistatud
esemed.
13. Halduskohus on õigesti osutanud, et vanglal on esemete lubatavuse ning neist lähtuva ohu
määratlemisel oluline hindamisruum (Riigikohtu 21.06.2010 otsus nr 3-3-1-24-10, p 13;
24.04.2012 otsus nr 3-3-1-1-12, p 13). Vangla on vangistuse ja eelvangistuse täideviimiseks
loodud asutus, kellel peab olema vangistuse täideviimise spetsiifikast lähtuv kogemus ohtude
avastamisel ja ennetamisel (Riigikohtu 25.10.2012 otsus nr 3-3-1-28-12, p 14). Halduskohtu
istungil üle kuulatud Tallinna Vangla valvur kinnitas kohtule, et lähtus kaebajalt äravõetud
märkmikule hinnangu andmisel oma eelnevast kogemusest (tl 124). Samuti kinnitas tunnistaja,
et pärast äravõtmist teostati märkmikule täiendav julgeolekukontroll, mille käigus veenduti, et
märkmik on isetehtud (tl 124p). Vangla on kohtule selgitanud, et märkmikku on peetud
isevalmistatuks, kuna sellel puudub märge tootja kohta ning märkmiku puitimitatsiooniga
kaantel on kaunistused, mille ääred on ebaühtlased. Seega viitab märkmiku välimus sellele, et
tegemist on käepärastest vahenditest valmistatud märkmikuga. Samuti on vangla selgitanud, et
isevalmistatud esemete puhul seisneb julgeolekuoht selles, et nendesse võib peita teisi keelatud
esemeid ning ilma neid esemeid lõhkumata ei ole võimalik keelatud esemeid avastada.
Eeltoodust nähtub, et Tallinna Vangla on hinnanud kaebajalt äravõetud märkmikust tulenevaid
ohte ning jõudnud kontrolli tulemusel järeldusele, et tegemist on vanglas keelatud esemega
kodukorra p-i 7.1.4 mõttes, mis kuulub vastavalt VangS § 68 lg-le 2 kinnipeetavalt äravõtmisele
ning realiseerimisele või hävitamisele. Kohtu hinnangul puuduvad alused vangla poolt
märkmiku osas tehtud järeldustes kahtlemiseks. Usutavad ei ole kaebaja väited, et ta ostis
märkmiku laadalt enne vanglasse saabumist. Märkmikku ei ole kantud kaebaja vanglasse
saabumisel 21.01.2013 koostatud isiklike asjade nimekirja (tl 89) ning nii kaebaja ise kui vangla
on kinnitanud, et selliseid märkmikke on vanglas veel.
14. Eeltoodust tulenevalt on halduskohus jätnud kaebuse õigesti rahuldamata.
Apellatsioonkaebuse rahuldamiseks ei ole alust ning halduskohtu otsus jääb muutmata. Tallinna
Vangla poolt kohtule edastatud märkmik tuleb tagastada Tallinna Vanglale.



                                                                                            4(5)
                                                                                   3-14-52770

15. Kaebaja oli menetlusabi jätkuvuse korras vabastatud apellatsioonkaebuse esitamisel
riigilõivu tasumisest. Seega jäävad apellandi menetluskulud HKMS § 118 lg 3 alusel riigi
kanda. Tallinna Vangla ei ole esitanud ringkonnakohtule menetluskulude nimekirja ega
kuludokumente, mistõttu jäävad vastustaja menetluskulud HKMS § 109 lg 1 alusel tema enda
kanda.


 /allkirjastatud digitaalselt/   /allkirjastatud digitaalselt/   /allkirjastatud digitaalselt/
       Maret Altnurme                     Ruth Plaks                   Virgo Saarmets




                                                                                            5(5)

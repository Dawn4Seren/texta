                             K OHT UMÄÄ RUS

Kohus                                 Tartu Ringkonnakohus
Kohtukoosseis                         Einar Vene, Madis Ernits, Maili Lokk
Määruse tegemise aeg ja koht          25.10.2016, Tartu
Haldusasja number                     3-16-1661
Haldusasi                             Juri Kolesnikovi kaebus Tartu Vangla tegevuse peale
                                      seoses sportimise mittevõimaldamisega
Vaidlustatud kohtulahend              Tartu Halduskohtu 04.10.2016. a määrus
Menetluse alus ringkonnakohtus        Juri Kolesnikovi määruskaebus
Asja läbivaatamine                    Kirjalik menetlus
Menetlusosalised                      Kaebaja - Juri Kolesnikov
                                      Vastustaja - Tartu Vangla

RESOLUTSIOON

Jätta määruskaebus rahuldamata ja Tartu Halduskohtu 04.10.2016. a määrus muutmata.

EDASIKAEBAMISE KORD

Määruse resolutsiooni peale võib esitada määruskaebuse otse Riigikohtule 15 päeva jooksul
määruse kättetoimetamisest arvates.



 ASJAOLUD JA MENETLUSE KÄIK

 1. Kaebaja esitas 14.08.2016 Tartu Halduskohtule kaebuse Tartu Vangla tegevuse peale.
 Kaebusest võib välja lugeda kaebaja rahulolematuse sportimisvõimalustega Tartu Vanglas.
 Kaebusest ja selle lisadest nähtub, et kaebaja on Tartu Vanglale esitanud mitmeid pöördumisi
 seoses sportimisvõimalustega vanglas.

 2.05.09.2016. a määrusega jättis halduskohus kaebuse käiguta, palus kaebajal täpsustada
 oma nõuet ja esitada andmed riigilõivu tasumise kohta või menetlusabi taotlus.

 3. 15.09.2016 esitas kaebaja kohtule puuduste kõrvaldamise avalduse, milles leiab, et ei ole
 võimeline ise oma kaebust õigesti koostama ja põhjendama ning palub seetõttu kohtus
 esindamiseks advokaati. Kaebaja taotleb riigilõivu tasumisest vabastamist kaebuse esitamisel,
 kuna ta on maksejõuetu. Kaebaja märgib avalduses, et ta vaidlustab:
     - vangla otsust mitte paigaldada õue varjualust turnimispuude ja rööbaspuude jaoks;
     - vangla otsust mitte panna vangla sektorisse turnimispuud koos rööbaspuudega;
     -  vangla otsust mitte paigaldada vangla sektorisse velotrenažöör ja treeningpink.
Kaebaja avaldab, et vangla rikub tema õigusi sellega, et tal ei ole võimalust treenida jalgu ja
selga, kuna tal on haiged ja nõrgad jalad.

4.  Tartu Halduskohtu 04.10.2016. a määrusega jäeti kaebaja taotlused riigilõivu tasumise
kohustusest vabastamiseks ja riigi kulul õigusabi saamiseks rahuldamata.
Halduskohus tegi kindlaks, et kaebuse esitamisel tuleb kaebajal riigilõivuseaduse § 60 lg 1
kohaselt tasuda riigilõivu 15 eurot ning leidis, et kaebaja vanglasisese isikukonto väljavõttest
taotluse esitamisele eelnenud nelja kuu kohta (15.05.2016-14.09.2016) nähtub, et kaebaja
kahekordne keskmine ühe kuu sissetulek on ebapiisav riigilõivu tasumiseks ja seega on
riigilõivu tasumisest vabastamise majanduslikud eeldused täidetud. See aga ei olnud
halduskohtu hinnangul piisav alus selleks, et vabastada kaebaja riigilõivu tasumisest kaebuse
esitamisel, kuna HKMS § 111 lg 1 kohaselt on menetlusabi andmine isiku maksejõuetuse
korral lubatud üksnes siis, kui on piisav alus eeldada, et kavandatav menetluses osalemine on
edukas. Vangistusseaduse § 55 lg 1 kohaselt tagatakse kinnipeetavale võimalus
kehakultuuriga tegelemiseks. Halduskohus leidis, et kinnipeetaval puudub subjektiivne õigus
nõuda endale meelepäraseid sportimisvõimalusi, kuid samas tuleb talle reaalselt tagada
võimalus kehakultuuriga tegeleda ning vangla sportimisvõimalused peaksid vastama
„Euroopa Vanglareeglistiku“ standarditele. Käesolevas asjas eelhinnangut andes ei nähtunud
halduskohtule, et kaebajale ei oleks reaalselt võimaldatud kehakultuuriga tegeleda ning ei
olnud selge, kuidas aitab kaebaja õiguste kaitsele kaasa täiendavate sportimisvõimaluste
loomine. Halduskohtul tekkis kahtlus, et kaebajal võib olla vajalik pöörduda oma
terviseprobleemide osas meditsiiniosakonna poole ning vajadusel saada eriarstiabi. Kui
kaebajal on tõepoolest kaebuses märgitud terviseprobleemid, siis ei ole eluliselt usutav, et
kaebuses nõutud täiendavate sportimisvõimaluste loomine vangla poolt aitaks kaasa kaebaja
õiguste kaitsele. Samuti ei ole kaebuses viidatud, et vangla oleks takistanud kaebajal
kehakultuuriga tegeleda Tartu Vanglas eksisteerivate võimaluste piires. Seetõttu leidis kohus,
et kaebuse edulootus on ning jättis kaebaja taotluse riigilõivu tasumisest vabastamiseks
rahuldamata.
RÕS § 7 lg 1 p 1 kohaselt ei anta riigi õigusabi, kui taotleja on ise võimeline kaitsma oma
õigusi. Halduskohtu hinnangul on kaebaja ise võimeline kaitsma oma õigusi
halduskohtumenetluses, kuna on käesoleval juhul suutnud oma kaebust ja kohtusse
pöördumise eesmärki põhjendada. Antud juhul ei ole halduskohtu hinnangul tegemist taolise
vaidlusega, mille lahendamiseks oleks vajalik advokaadi abi poolte võrdsuse tagamiseks või
asja keerukuse tõttu. Seetõttu jättis halduskohus kaebaja riigi õigusabi taotluse rahuldamata.

MENETLUSOSALISTE PÕHJENDUSED

         5.      Kaebaja esitas 09.10.2016 halduskohtule määruskaebuse Tartu Halduskohtu
         04.10.2016. a määrusele. Kaebaja ei nõustu halduskohtu arvamusega, et kaebaja
         kaebus on perspektiivitu. Kaebaja selgitab, et teda on maksejõuetuse tõttu korduvalt
         teistes haldusasjades riigilõivu tasumise kohustusest vabastatud. Riigikohus on
         22.05.2014. a määruses nr 3-3-1-30-14 märkinud, et ei ole õiguspärane sundida
         kinnipeetavat valima oma õiguste ja võimaluse vahel seada ohtu oma tervis, kuid
         kaebaja leiab, et antud juhul just see toimubki. Kaebaja leiab ,et vangla takistab tal
         spordiga tegeleda, kuna talle ei anta võimalusi temale jõukohastel ja ohututel viisidel
         seda teha. Kaebaja hinnangul on üldteada, et selliste füüsiliste probleemidega nagu
         kaebajal on, tuleb treenida jala- ja seljalihaseid, muidu saab kaebajast invaliid.
         Kaebaja palub vabastada teda riigilõivu tasumise kohustusest.




2                                               2
RINGKONNAKOHTU PÕHJENDUSED

6. Kuna esitatud määruskaebuse põhjendustest ja taotlusest nähtuvalt vaidlustab J.
Kolesnikov üksnes seda halduskohtu 04.10.2016. a määruse osa, millega jäeti rahuldamata
tema taotlus riigilõivu tasumisest vabastamiseks kaebuse esitamisel, ehk määruse
resolutsiooni p 1, siis piirdub ka ringkonnakohus halduskohtu 04.10.2016. a määruse
õiguspärasuse kontrollimisega üksnes eelpoolnimetatud ulatuses.

7. Ringkonnakohus leiab, et määruskaebuse rahuldamiseks puudub alus.
Tartu Halduskohus on õigesti lähtunud halduskohtumenetluses kehtivatest menetlusosalisele
menetlusabi andmise reeglitest. HKMS § 111 lg 1 kohaselt antakse menetlusabi taotlejale
menetlusabi, kui menetlusabi taotleja ei suuda oma majandusliku seisundi tõttu
menetluskulusid tasuda või kui ta suudab neid tasuda üksnes osaliselt või osamaksetena ja on
piisav alus eeldada, et kavandatav menetluses osalemine on edukas. Seega
HKMS § 111 lg-st 1 tulenevalt välistavad haldusasjas menetlusabi andmise riigilõivu
tasumiseks nii füüsilise isiku võime riigilõivu tasuda kui ka kaebusel puuduvad
eduväljavaated. Kui kohus peab kaebuse edulootusi väheseks, siis vaatamata menetlusabi
taotleja majanduslikule seisundile, mis ei võimalda menetluskulusid tasuda, isikule
menetlusabi ei anta. Ka on kohtupraktikas sedastatud, et riigilõivu eesmärgiks on muu hulgas
vähendada pahatahtlike ja põhjendamatute kaebuste esitamist ning tagada selle kaudu
kohtusüsteemi tõhus toimimine, mistõttu kaebuse perspektiivi hindamine ja riigilõivust
vabastamise taotluse lahendamisel sellega arvestamine on põhjendatud ja vajalik (Riigikohtu
04.05.2011. a määrus nr 3311111, p 11).

8.  Ringkonnakohus nõustub halduskohtu 04.10.2016. a määruses esitatud seisukohtadega
kaebaja menetlusabi taotluse ja esitatud kaebuse eduväljavaadete osas ega pea neid vajalikuks
korrata (HKMS § 203 lg 1 ja § 201 lg 4). Ükski määruskaebuses esitatud väidetest ei anna
alust määruskaebuse rahuldamiseks ja halduskohtu seisukohtadest erinevale järeldusele
jõudmiseks seonduvalt esitatud kaebuse edasise menetlemise perspektiividega ja sellest
tulenevalt menetlusabi taotluse rahuldamata jätmisega.

9.Eeltoodud põhjendustel jätab ringkonnakohus määruskaebuse rahuldamata ning Tartu
Halduskohtu 04.10.2016. a määruse muutmata.




/allkirjastatud digitaalselt/   /allkirjastatud digitaalselt/   /allkirjastatud digitaalselt/
       Madis Ernits                    Einar Vene                         Maili Lokk




3                                               3

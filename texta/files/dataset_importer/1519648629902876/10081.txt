                             KOHTUMÄÄRUS
   Kohus                                  Tartu Ringkonnakohus
   Määruse tegemise aeg ja koht           1. august 2016 Tartu (kirjalik menetlus)
   Kriminaalasja number                   1-13-6145
   Kohtukoosseis                          Mati Kartau, Tiit Lõhmus, Maarika Kuusk


   Vaidlustatud kohtulahend               Tartu Maakohtu (Jõgeva kohtumaja) 6. juuni 2016
                                          määrus Toomas Helme (ik 38206040333) tingimisi
                                          enne tähtaega elektroonilise valvega vangistusest
                                          vabastamata jätmise kohta
   Kaebuse esitaja ja kaebuse liik        Süüdimõistetu Toomas Helme kaitsja vandeadvokaat
                                          Raul Ainla, määruskaebus


   RESOLUTSIOON
   Jätta Tartu Maakohtu 6. juuni 2016 määrus muutmata ja määruskaebus rahuldamata.


   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada
   määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.


   Asjaolud ja menetluse käik
1. Harju Maakohtu 31. märtsi 2014 otsusega mõisteti Toomas Helmele KarS § 424 ja § 329 järgi
   § 63 lg 1 alusel karistuseks 2 aastat vangistust, mida vähendati KrMS § 238 lg 2 alusel 1 aasta
   4 kuuni. KarS § 65 lg 2 alusel suurendati karistust Harju Maakohtu 16. juuni 2011 otsusega
   mõistetud karistuse kandmata osa võrra ja mõisteti T. Helmele liitkaristuseks 1 aasta 7 kuud
   26 päeva vangistust. KarS § 68 lg 1 alusel arvati eelvangistuses viibitud 1 päev karistusaja
   hulka. Karistuse kandmise algusajaks on 1. juuli 2015.
2. Tartu Vangla esitas 27. aprillil 2016 Tartu Maakohtule materjalid kinnipeetava T. Helme
   vangistusest tingimisi enne tähtaega elektroonilise valvega vabastamise otsustamiseks.
3. Tartu Maakohtu 6. juuni 2016 määrusega jäeti süüdimõistetu vangistusest tingimisi enne
   tähtaega vabastamata. T. Helmet on korduvalt kriminaalkorras karistatud eriliigiliste
   süütegude eest. Isik on kuritegusid pannud toime ka välisriigis. Vangistuses on T. Helmel kaks
   kehtivat distsiplinaarkaristust. Ta õpib hetkel 12. klassis ning on läbinud sotisaalprogrammi
   „Eluviisitreening“. Vabaduses on T. Helmele tagatud elu- ja töökoht. Vaatamata kinnipeetavat
   iseloomustavatele positiivsetele asjaoludele ei pidanud kohus T. Helme ennetähtaegset
   vabastamist esimesel võimalusel põhjendatuks. Isik kannab vangistust samalaadsete
   kuritegude eest, mis on pandud toime katseajal. Teist korda sarnaste kuritegude
   toimepanemise eest mõistetud vangistusest tingimisi ennetähtaegne vangistamine on sellises
   olukorras vastuolus karistuse mõistmise põhimõtetega.


   Määruskaebus
4. Maakohtu määruse peale esitas kaebuse T. Helme kaitsja vandeadvokaat Raul Ainla, kes
   taotleb Tartu Maakohtu määruse tühistamist ja kinnipeetava vangistusest tingimisi enne
   tähtaega vabastamist. T. Helmel ei ole kehtivaid distsiplinaarkaristusi ning isik on võtnud
   aktiivselt osa resotsialiseerivast tegevusest: osalenud sotsiaalprogrammis ning omandanud
   keskhariduse. Vabaduses on T. Helmel elu- ja töökoht ning lähedaste toetus. Süüdlane on
   katkestanud sidemed kriminaalkorras karistatud ja narkootikumide tarvitavate isikutega. Isiku
   puhul on pigem madal risk uute kuritegude toimepanemiseks. Elektrooniline valve ja
   käitumiskontroll aitaksid T. Helmel paremini ühiskonda sulanduda.


   Ringkonnakohtu järeldused
5. Määruskaebuses toodud väited ei lükka ümber maakohtu põhistatud seisukohti T. Helme
   ennetähtaegselt vabastamata jätmise kohta. Kohtukolleegiumi hinnangul on maakohus võtnud
   arvesse kõiki tähtsust omavaid asjaolusid ning jõudnud õigustatud järeldusele mitte
   kinnipeetavat vabastada. Nõustudes maakohtu seisukohtadega märgib ringkonnakohus
   vastusena määruskaebusele üksnes järgmist.
6. Kahtlemata iseloomustab T. Helmet mitmeid positiivseid asjaolusid, mida maakohus on
   määruses ka käsitlenud. Samas ei ole need asjaolud piisavad, et tuua kaasa kinnipeetava
   ennetähtaegne vabastamine. T. Helmet on varasemalt korduvalt karistatud mitmete kuritegude
   eest ning ringkonnakohtu hinnangul esineb endiselt reaalne oht uute kuritegude
   toimepanemiseks. Suurt tähelepanu tuleb samuti pöörata sellele, et isik kannab vanglakaristust
   katseajal toime pandud kuritegude eest. T. Helme vabastati Harju Maakohtu 12. detsembri
   2011 määrusega tingimisi enne tähtaega KarS § 184 lg 1 ja § 424 järgi mõistetud vangistusest.
   Sealjuures esinesid tollal sarnased ennetähtaegset vabastamist toetavad asjaolud mis hetkelgi.
   Hoolimata kriminaalhoolduse kohaldamisest pani T. Helme katseajal siiski toime samalaadse
   kuriteo. Maakohus on õigesti märkinud, et see asjaolu välistab kinnipeetava tingimisi
   ennetähtaegse vabastamise esimesel võimalusel. Järgnevat karistusaega saab T. Helme
   kasutada temas tekkinud positiivsete muutuste kinnitamiseks.
7. Eeltoodust tulenevalt ja juhindudes KrMS §-st 390 ja § 337 lg 1 p-st 1 tuleb jätta Tartu
   Maakohtu 6. juuni 2016 määrus muutmata ning määruskaebus rahuldamata.



   /allkiri/                           /allkiri/                            /allkiri/
   Mati Kartau                         Tiit Lõhmus                          Maarika Kuusk

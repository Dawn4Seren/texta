                           KOHTUOTSUS
                                EESTI VABARIIGI NIMEL


 Kohus                            Tallinna Ringkonnakohus

 Otsuse tegemise aeg ja koht       27.01.2016. a, Tallinn

 Väärteoasja number               4-15-9612

 Kohtukoosseis                    eesistuja Sten Lind, liikmed Ivi Kesküla ja Orvi Tali

 Kohtuistungi sekretär            Elina Huobolainen

 Väärteoasi                       Andres Perolaineni väärteoasi LS § 201 lg 2 järgi

 Apelleeritud kohtuotsus          Harju Maakohtu 18.12.2015. a otsus

 Kaebuse esitaja                  menetlusalune isik Andres Perolainen (ik 37908140215)



RESOLUTSIOON
1.     Tühistada Harju Maakohtu 18.12.2015. a otsus osas, milles kohustati Andres
Perolainenit kandma talle mõistetud 20-päevane arest ära hiljemalt 1. veebruariks
2016. a.
2.     Määrata Andres Perolainenile Harju Maakohtu otsusega mõistetud arest
kandmisele osade kaupa ning kohustada Andres Perolainenit kandma korraga ära
vähemalt kaks päeva aresti. Arest peab olema kantud 30. aprilliks 2016. a.
Muus osas jätta Harju Maakohtu otsus muutmata.
3.     Apellatsioon rahuldada.

Edasikaebamise kord
Kohtuotsuse peale võib esitada kassatsiooni Riigikohtule kirjalikult 30 päeva jooksul alates
otsuse avalikult teatavakstegemisest. Kassatsiooni esitamise õigus on menetlusaluse isiku
advokaadist kaitsjal, kohtuvälisel menetlejal või tema advokaadist esindajal. Menetlusalusel
isikul on võimalik väärteomenetluses kassatsiooni esitamiseks taotleda kaitsjat riigi õigusabi
seaduses sätestatud korras.


ASJAOLUD JA MENETLUSE KÄIK
1.     Harju Maakohtu 18.12.2015. a otsusega tunnistati Andres Perolainen süüdi
Liiklusseaduse § 201 lg 2 järgi ning talle mõisteti karistuseks 20-päevane arest. Kohus määras,
et mõistetud arest peab olema ärakantud hiljemalt 1. veebruariks 2016. a.

                                                                                             1
2.     A. Perolainen esitas maakohtu otsuse peale apellatsiooni, milles taotleb, et tal
võimaldataks aresti kanda nädalavahetustel 2 päeva kaupa ning aresti ärakandmise tähtajaks
palub ta seada 30.04.2016. a. Oma taotlust põhjendab ta sellega, et ta on Soomes tööl ning tal
ei ole võimalik kanda aresti tööpäevadel. Apellatsioonile on lisatud 01.09.2015. a
A. Perolaineni ja A Oy vahel sõlmitud töölepingu koopia.


RINGKONNAKOHTU SEISUKOHT

3.      Karistusseadustiku § 66 lg 1 näeb ette, et kohus võib muuhulgas süüdlase tööalast
seisundit arvestades määrata aresti kandmise ositi. Karistusseadustik ei piira seda, kui pika
aresti puhul võib määrata selle kandmise ositi. Isiku tööalase seisundi arvestamine tähendab
kohtukolleegiumi arusaama kohaselt selle hindamist, kas esineb mingisuguseid olulisi
asjaolusid, mille tõttu tuleks isikul võimaldada karistust kanda nii, et tal oleks ühtlasi võimalik
edasi töötada. Käesoleval juhul ringkonnakohtu hinnangul sellised asjaolud esinevad.
Apellatsioonile on lisatud töölepingu 01.09.2015. a koopia, mille kohaselt töötab A. Perolainen
Soomes ning tema tööaeg on 38 tundi nädalas. Ringkonnakohtul ei ole alust seada töölepingu
ehtsust kahtluse alla.
Kohtukolleegium leiab, et käesoleval juhul esinevad sellised asjaolud, mille tõttu tuleb
süüdlasel võimaldada karistuse kandmise ajal edasi töötada. Nimelt nähtub väärteotoimikus
olevast karistusregistri väljavõttest, et A. Perolainenit on viimastel aastatel korduvalt karistatud
süstemaatiliste varguste eest. On selge, et regulaarse sissetuleku olemasolul on isikul vähem
põhjust varavastaste süütegude toimepanemiseks. Samas 20-päevane arest võib tuua
A. Perolainenile kaasa kasvõi ajutise sissetuleku kaotuse, mis omakorda loob uute varavastaste
kuritegude toimepanemise ohu.
A. Perolainen palub võimaldada tal kanda aresti nädalavahetustel kahe päeva kaupa. Vastavalt
KarS § 66 lg 1 ls-le 3 peabki järjest kantava karistuse kestus olema vähemalt kaks päeva, s.t
2x24 tundi (KarS § 67 lg 2). Kohtukolleegium nendib, et kui A. Perolainen peab Soomes
töötama 38 tundi nädalas, on ajaliselt raske, kuid mitte võimatu jõuda nädalavahetusel
Tallinnasse ja nädala alguses Soome tagasi selliseks ajaks, et vahepealsel ajal oleks võimalik
kanda 48 tundi aresti. Sellest tulenevalt peab ringkonnakohus võimalikuks apellatsioon
rahuldada ja võimaldada kanda A. Perolainenil talle mõistetud 20-päevast aresti osade kaupa,
kandes igakordselt vähemalt kaks päeva aresti. Vastavalt A. Perolaineni taotlusele määrab
ringkonnakohus tähtajaks, milleks peab arest olema kantud, 30.04.2016. a. Kui A. Perolainen
ei ilmu ise aresti kandma, kohaldatakse tema suhtes vastavalt VTMS § 205 lg-le 4 sundtoomist.

4.      Eelnevast tulenevalt ja tuginedes VTMS § 147 lg 1 p 4, § 148 p 4 ja § 151 lg 1 p 4
rahuldab ringkonnakohus apellatsiooni, tühistab maakohtu otsuse osas, milles kohustati
A. Perolainenit kandma talle mõistetud 20-päevase aresti ära hiljemalt 1. veebruariks 2016. a
ning teeb selles osas uue otsuse, määrates, et A. Perolainen võib kanda aresti ositi ning karistus
peab olema kantud 30. aprilliks 2016. a. Korraga ära kantava osa suurus on vähemalt kaks päeva
aresti.



Sten Lind                              Ivi Kesküla                            Orvi Tali

/allkirjastatud digitaalselt/



                                                                                                  2

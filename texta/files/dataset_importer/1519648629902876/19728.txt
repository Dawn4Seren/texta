                           KOHTUOTSUS
                                EESTI VABARIIGI NIMEL

 Tsiviilasja number                  2-15-5123

 Kohus                               Tallinna Ringkonnakohus

 Otsuse tegemise aeg ja koht         31.03.2016, Tallinn

 Kohtukoosseis                       Reet Allikvere, Ande Tänav, Kaupo Paal

 Tsiviilasi                          MS hagi UGS vastu abielu lahutamiseks


                                     Harju Maakohtu 21.12.2015 otsus
 Vaidlustatud kohtulahend

 Kaebuse esitaja ja kaebuse liik     UGS apellatsioonkaebus

 Tsiviilasja hind                    3500 eurot
 apellatsioonimenetluses

 Menetlusosalised ja nende           Hageja: MS (isikukood XXXXXXXXXXX, elukoht
 esindajad                           XXX), lepinguline esindaja advokaat Eeva Mägi
                                     Kostja: UGS (isikukood XXXXXXXXXXX, elukoht
                                     XXX), lepinguline esindaja vandeadvokaat Tanel Pürn

                                     Kirjalik menetlus



 Menetluse liik

RESOLUTSIOON
  1. Tühistada Harju Maakohtu 21.12.2015 otsus ja saata tsiviilasi uueks
     läbivaatamiseks tagasi samale maakohtule.
  2. Apellatsioonkaebus rahuldada.
  3. Menetluskulude jaotus jätta maakohtu otsustada.


Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
                                                                                            1
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada
teise menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse.
Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlusega, annab kohus mõistliku tähtaja pärast
menetlusabi andmise taotluse lahendamist, kui taotlust ei olnud esitatud põhjendamatult või
tähtaja pikendamise eesmärgil. See ei välista menetlustähtaja ennistamist.

Hagiavalduse asjaolud ja hageja nõue
02.04.2015 esitas MS (hageja) Harju Maakohtule hagi UGS (kostja) vastu, milles palus
lahutada hageja ja kostja vahel registreeritud abielu põhjusel, et poolte abielulised suhted
lõppesid 2013. aasta detsembrikuus. Hageja avaldas, et perekonnaseisuametis abielu lahutada
ei saa, kuna kostja rahvastikuregistrijärgne elukoht ei asu Eestis.

17.12.2015 kohtuistungil avaldas hageja, et jääb esitatud hagi juurde ning suhete taastamist
kostjaga võimalikuks ei pea.

Kostja vastuväited
Kostja kohtuistungile ei ilmunud ega teavitanud kohut, et tal oleks seaduslik takistus istungile
mitteilmumiseks. Ka ei teavitanud kostja kohut oma seisukohast esitatud hagi suhtes.

Maakohtu otsus
21.12.2015 otsusega lahutas Harju Maakohus hageja ja kostja abielu, mis on registreeritud
06.08.2001.a. EV Suursaatkonnas Pariisis, kanne nr 1/2001. Menetluskulud jättis kohus
poolte endi kanda.

Kohus tugines otsuses perekonnaseaduse (PKS) § 67 lg-le 1, mille kohaselt võib kohus abielu
lahutada, kui abielusuhted on pöördumatult lõppenud. Abielusuhted on lõppenud, kui
abikaasadel kooselu enam ei ole ja on alust arvata, et abikaasad kooselu ei taasta. Sama
seaduse lõike 2 kohaselt eeldatakse abielusuhete lõppemist, kui abikaasad on elanud eraldi
vähemalt kaks aastat.

Kohus oli seisukohal, et kuivõrd pooled elavad eraldi hageja sõnul alates 2013. aasta
detsembrikuust ehk käesolevaks ajaks 2 aastat, tuleb eeldada pooltevaheliste abielusuhete
lõppemist PKS § 67 lg 2 kohaselt. Kuna hageja sõnul ta kostjaga abielulisi suhteid taastada ei
soovi, on poolte abielulised suhted lõppenud pöördumatult ja nende abielu kuulub
kohtuotsusega lahutamisele.

Menetluskulude jaotamisel juhindus kohus PKS § 164 lg-s 1 sätestatust, mille kohaselt
kannab kumbki pool hagilises abieluasjas oma menetluskulud ise, jättis kohus poolte
menetluskulud nende endi kanda.

Apellatsioonkaebus
15.02.2016 esitatud apellatsioonkaebuses palub kostja tühistada Harju Maakohtu 21.12.2015
otsuse ja jätta hagi läbi vaatamata või saata asi uueks arutamiseks tagasi maakohtule.



                                                                                              2
Kaebuse kohaselt esitas kostja protsessuaalsete minetuste tõttu 11.12.2015 Harju Maakohtu
tegevusele tsiviilasjas nr 2-15-5123 vastuväite. Kohus ei ole vastuväidet lahendanud. TsMS §
333 lg 1 kohaselt peab kohus vastuväite lahendama määrusega. Kohus on TsMS § 333 lg-t 1
rikkudes jätnud kostja 11.12.2015 vastuväite lahendamata. Antud juhul on rikkumine oluline,
sest kohtu tegevusega võeti kostjalt võimalus asjas sisuliselt osaleda. Kostjale saadeti tõlked
kohtudokumentidest, sh kohtukutse, kuid kostja lepingulisele esindajale menetlusdokumente,
sh kohtukutset 17.12.2015 istungile ei saadetud. Kostja ega lepinguline esindaja ei osanud
sellist käitumist oodata, vaid eeldasid, et menetlusdokumendid saadetakse ka esindajale.
Kohus oli teadlik, et kostjal on lepinguline esindaja, sest istungisekretär Lea Krüger saatis
16.09.2015 esindajale e-kirja, milles uuris, kas ta tegutseb ka abielulahutuse asjas kostja
esindajana. Esindaja vastas, et esialgne plaan oli esindada kostjat kõigis asjades Eestis.
Ühtlasi uuris esindaja, mil moel saab pidada istungit, kui dokumendid on kätte toimetamata,
mille peale vastati, et istung määrati palju varem. Samuti viidati, et esindajale on eelnevalt
edastatud nii menetlusse võtmise määrus kui kutse 24.09.2015 istungile. Päeval, mil pidi
algselt toimuma istung, s.o 24.09.2015, uuris esindaja e-kirjas L.Krügerile, mis seisus asi on,
kas on määratud uued tähtajad jne. Sellele kirjale ei vastatud, samuti ei edastatud esindajale
ühtegi menetlusdokumenti. Sel ajal puudus ka ligipääs e-toimikule.

Kuigi kostjale anti hagile vastamiseks 30 päeva materjalide kättesaamisest, ei tagatud seda
õigust pärast seda, kui kostjale toimetati kätte hagimaterjalide tõlked. Sellega võeti kostjalt
võimalus esindajaga suuliseks nõupidamiseks ning vastuse esitamiseks. Kohtuistungist hilise
teadasaamise tõttu ei olnud võimalik seal osaleda. Vastuväites märgiti, et kostja hinnangul ei
ole 17.12.2015 istungi pidamine võimalik, kuid kohus sellega ei arvestanud.

Lisaks leiab kostja, et juhul kui asi allub Eesti Vabariigi kohtule, tulnuks järgida TsMS § 342
lg 3 ja § 343 lg 1 ja 2 nõudeid. Kuigi kohus oli teadlik, et kostjal on asjas esindaja, ei ole
esindajale kutset saadetud, samuti pole võimaldatud tutvuda eestikeelsete
menetlusdokumentidega. Kostjale endale saadeti eestikeelne kiri, mille manuseks olid
eestikeelsete pealkirjadega failid. See ei ole piisav, et lugeda kutse kostjale kätteantuks.
Lisaks tuleb nentida, et kutse tekstist ei ole võimalik aru saada, kas kohus on kohustanud
kostjat isiklikult ilmuma või mitte. TsMS § 656 lg 1 p-de 1 ja 2 kohaselt tühistab
ringkonnakohus esimese astme kohtu otsuse apellatsioonkaebuse põhjendusest ja selles
esitatud asjaoludest olenemata ja saadab asja uueks arutamiseks esimese astme kohtule, kui
on oluliselt rikutud õigusliku ärakuulamise põhimõtet või kui on tehtud otsus isiku suhtes,
keda ei kutsutud kohtusse seaduse kohaselt. Kostja leiab, et asjas esinevad mõlemad alused
kohtuotsuse tühistamiseks.

Kostja on jätkuvalt seisukohal, et asja ei saa arutada Eesti Vabariigi kohtus. Kohus pidanuks
TsMS § 75 lg 1 kohaselt kontrollima, kas rahvusvahelise kohtualluvuse sätete järgi võib
avalduse esitada Eesti kohtule. Otsuses vastavad põhjendused puuduvad, kuigi kohtule oli
hagiavaldusest ja vastuväitest teada, et kostja elab Ungaris ning Harju Maakohtu tsiviilasjast
nr 2-15-15167 oli ühtlasi teada, et pooled elasid eelnevalt mõlemad Ungaris. TsMS § 70 lg 4
p 2 kohaselt kohaldatakse seadustikus rahvusvahelise kohtualluvuse kohta sätestatut üksnes
ulatuses, milles ei ole sätestatud teisiti nõukogu määruses (EÜ) nr 2201/2003, mis käsitleb
kohtualluvust ning kohtuotsuste tunnustamist ja täitmist kohtuasjades, mis on seotud
abieluasjade ja vanemliku vastutusega.

Nõukogu määruse (EÜ) nr 2201/2003 artikli 3 (1.a) kohaselt on abielulahutuse, lahuselu ja
abielu kehtetuks tunnistamisega seotud asjad selle liikmesriigi kohtu alluvuses, kelle
territooriumil: - on abikaasade alaline elukoht või - oli abikaasade viimane alaline elukoht, kui

                                                                                               3
üks neist veel elab seal, või - on kostja alaline elukoht või; - on ühistaotluse puhul ühe
abikaasa alaline elukoht või - on hageja alaline elukoht, kui ta on seal elanud vähemalt aasta
vahetult enne taotluse esitamist, või - on hageja alaline elukoht, kui ta on seal elanud
vähemalt kuus kuud vahetult enne taotluse esitamist ja ta on kõnealuse liikmesriigi kodanik.
Nii teise kui kolmanda alternatiivi kohaselt allub asi Ungari Vabariigi kohtule. Mitte ühegi
alternatiivi kohaselt ei allu asi Eesti Vabariigi kohtule. Sama määruse artikli 6a kohaselt on
artiklis 3 sätestatud kohtualluvus erandlik. Seetõttu võib TsMS § 69 lg 4 kohaselt antud juhul
hageja esitada abielulahutuse hagi ainult Ungari Vabariigi kohtusse.

Vastus apellatsioonkaebusele
Hageja palub jätta apellatsioonkaebuse rahuldamata ja menetluskulud kostja kanda.

Ringkonnakohtu seisukoht
Ringkonnakohus, tutvunud tsiviilasja materjaliga, leiab, et Harju Maakohtu 21.12.2015 otsus
tuleb TsMS § 656 lg 2 ja § 657 lg 1 p 3 alusel tühistada menetlusõiguse normi rikkumise tõttu
ja tsiviilasi saata esimese astme kohtule uueks läbivaatamiseks. Kolleegiumi hinnangul on
maakohus asja lahendamisel rikkunud menetlusõiguse norme määral, mis toob kaasa otsuse
tühistamise.

TsMS § 656 lg 2 lause 2 kohaselt on ringkonnakohtul õigus apellatsioonkaebuse
põhjendusetest olenemata tühistada esimese astme kohtu otsus ja saata asi uueks arutamiseks
esimese astme kohtule ka teiste menetlusõiguse normide olulise rikkumise tõttu, kui rikkumist
ei ole võimalik apellatsioonimenetluses kõrvaldada. Kolleegium lahendab asja
apellatsioonkaebuse põhjendustest olenemata, sest käesoleval juhul ongi tegemist eelviidatud
sättes kirjeldatud olukorraga. Apellatsioonkaebus kuulub rahuldamisele.

Käesolevas asjas on hagi esemeks pooltevahelise abielu lahutamine, seega on tegemist
abieluasjaga TsMS § 102 lg 1 p-i 1 mõttes. Kohtule esitatud hagiavalduses on hageja muu
hulgas avaldanud, et perekonnaseisuametis ei saa abielu lahutada, sest mehe
rahvastikuregistrijärgne elukoht ei asu Eestis. Kostja elukohaks hagiavalduse kohaselt on
Ungari.

Kui kohtule esitatakse avaldus, peab kohus TsMS § 75 lg 1 järgi kontrollima, kas
rahvusvahelise kohtualluvuse sätete järgi võib avalduse esitada Eesti kohtule, ja seejärel
kontrollima, kas asi allub kohtule, kuhu avaldus esitati. Toimiku materjalidest (tl 10-12)
nähtuvalt on kohus hagiavalduse esitamise järgselt teinud rahvastikuregistri väljavõtetega
kindlaks, et hageja rahvastikuregistrijärgseks elukohaks on Eesti ning kostja elukohaks
rahvastikuregistri järgi on Horvaatia. 13.04.2015 määrusega võttis Harju Maakohus hagi
abielu lahutamiseks menetlusse, määras kohtuistungi toimumise aja, kohustas hagejat esitama
hagiavalduse, selle menetlusse võtmise määruse ja kohtukutse tõlke keelde, mida kostja
valdab ning kohustas kostjat esitama hagile kirjaliku vastuse. Seda, et kohtul oleks hagi
menetlusse võtmisel tekkinud küsimus sellest, kas hagi allub Eesti kohtule, asja materjalidest
ei nähtu. Ka ei ole kohus enne hagi menetlusse võtmise otsustamist pidanud vajalikuks küsida
kohtualluvuse kohta kostja seisukohta. Seisukoha kohtualluvuse osas on maakohus asja
materjalidest nähtuvalt kujundanud alles 17.12.2015 kohtuistungil, lahendades kostja
11.02.2015 menetlusdokumendis sisalduvat vastuväidet kohtualluvuse osas. Nimetatud
vastuväites oli kostja nõukogu määruse (EÜ) nr 2201/2003 artikli 3 punktile 1 a tuginedes
seisukohal, et antud juhul ei allu asi Eesti Vabariigi kohtule ning hagi võib esitada ainult
Ungari Vabariigi kohtule. Samal seisukohal on kostja apellatsioonkaebuses. Vastuseks kostja
11.02.2015 vastuväitele kohtualluvuse osas on maakohus 17.12.2015 kohtuistungil märkinud,

                                                                                            4
et kohus on asja menetlusse võttes määranud kohtualluvuse ja jääb oma seisukoha juurde, et
asi allub Harju Maakohtule TsSM § 102 lg 2 p-i 1 alusel, sest hageja on Eesti Vabariigi
kodanik. Ringkonnakohtu hinnangul ei ole maakohus hagi menetlusse võtmisel TsMS § 75 lg
1 kohaselt kontrollinud, kas rahvusvahelise kohtualluvuse sätete järgi võib käesoleva hagi
esitada Eesti kohtule.

Maakohus, lähtudes kostja vastuväite lahendamise raames käesoleva abieluasja kohtualluvuse
kontrollimisel TsMS § 102 lg 2 regulatsioonist, on jätnud tähelepanuta järgmise. TsMS § 70
lg 2 kohaselt asi allub Eesti kohtule, kui Eesti kohus võib selle lahendada pädevuse ja
kohtualluvuse sätete kohaselt või kohtualluvuse kokkuleppest tulenevalt, kui seadusest või
välislepingust ei tulene teisiti. TsMS § 70 lg 4 kohaselt TsMS-s rahvusvahelise kohtualluvuse
kohta sätestatut kohaldatakse üksnes ulatuses, milles ei ole sätestatud teisiti välislepingus või
järgmistes Euroopa Liidu määrustes: 1) Euroopa Parlamendi ja nõukogu määrus (EL) nr
1215/2012; 2) nõukogu määrus (EÜ) nr 2201/2003, mis käsitleb kohtualluvust ning
kohtuotsuste tunnustamist ja täitmist kohtuasjades, mis on seotud abieluasjade ja vanemliku
vastutusega, ning millega tunnistatakse kehtetuks määrus (EÜ) nr 1347/2000 (ELT L 338,
23.12.2003, lk 1–29); 3) nõukogu määrus (EÜ) nr 4/2009 kohtualluvuse, kohaldatava õiguse,
kohtuotsuste tunnustamise ja täitmise ning koostöö kohta ülalpidamiskohustuste küsimustes
(ELT L 007, 10.01.2009, lk 1–79). Kuivõrd Ungari Vabariik, mis on asja materjalide kohaselt
kostja alaliseks elukohaks, on Euroopa Liidu liikmesriik, tuleb eeltoodut arvestades asjas
esitatud abieluasja kohtualluvuse kontrollimisel vastavalt kostja osundatule lähtuda nõukogu
määrusest (EÜ) nr 2201/2003, mis käsitleb kohtualluvust ning kohtuotsuste tunnustamist ja
täitmist kohtuasjades, mis on seotud abieluasjade ja vanemliku vastutusega, ning millega
tunnistatakse kehtetuks määrus (EÜ) nr 1347/2000.

Eeltoodud menetlusõiguse rikkumise tõttu on maakohus teinud asjas sisulise lahendi
olukorras, kus kohus ei ole kontrollinud, kas rahvusvahelise kohtualluvuse sätete järgi võib
kohus asja lahendada.

Kuivõrd tegemist on abieluasjaga, juhib kolleegium täiendavalt tähelepanu TsMS § 346 lg-le
2, mille kohaselt abieluasjas ja põlvnemisasjas kohustab maakohus pooli isiklikult kohtusse
ilmuma ja peab nad ära kuulama, välja arvatud juhul, kui poolel on kohtusse ilmumata
jätmiseks mõjuv põhjus. Asja puudub kostja enda poolt esitatud seisukoht hagi suhtes, kas ka
tema hinnangul on pooltevahelised erimeelsused ületamatud ja abielusuhted pöördumatult
lõppenud.

Ringkonnakohus leiab, et käesoleva menetluse raames ei saa maakohtu otsuse tühistamise
aluseks olevaid puudusi ringkonnakohtus kõrvaldada, mistõttu tuleb asi saata uueks
läbivaatamiseks maakohtule.

Kuna ringkonnakohus tühistab maakohtu otsuse ja saadab asja samale maakohtule uueks
läbivaatamiseks, jääb menetluskulude jaotus TsMS § 173 lg 3 teise lause järgi maakohtu
otsustada sõltuvalt asja lahendamise tulemusest.



(allkirjastatud digitaalselt)        (allkirjastatud digitaalselt)         (allkirjastatud digitaalselt)
Reet Allikvere                       Ande Tänav                            Kaupo Paal



                                                                                                5

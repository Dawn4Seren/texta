                             KOHTUOTSUS
                                  EESTI VABARIIGI NIMEL

Kohus                             Tallinna Halduskohus
Kohtunik                          Reelika Lind
Otsuse tegemise aeg ja koht       4. jaanuar 2016. a, Tallinn
Haldusasja number                 3-15-1415
Haldusasi                         R.S.i kaebus Tallinna Vangla 17.04.2015 käskkirja nr 523 ja
                                  19.05.2015 vaideotsuse nr 5-15/15/12488-2 tühistamiseks
Menetlusosalised                  Kaebaja – R.S.
                                  Vastustaja – Tallinna Vangla, volitatud esindaja Kerli Lubja
Asja läbivaatamine                Kirjalik menetlus

RESOLUTSIOON
1.   Jätta R.S.i kaebus rahuldamata.
2.   Jätta menetlusosaliste menetluskulud nende enda kanda.


EDASIKAEBAMISE KORD
Otsuse peale võib esitada apellatsioonkaebuse Tallinna Ringkonnakohtule 30 päeva jooksul
otsuse avalikult teatavakstegemisest arvates, so hiljemalt 03.02.2016 (HKMS § 181 lg 1).
Vastuseks      esitatud   apellatsioonkaebusele     võib     teine menetlusosaline esitada
vastuapellatsioonkaebuse 14 päeva jooksul apellatsioonkaebuse vastuapellatsioonkaebuse
esitajale kättetoimetamisest arvates või ülejäänud apellatsioonitähtaja jooksul, kui see on pikem
kui 14 päeva (HKMS § 184).
Kui apellant soovib asja arutamist kohtuistungil, tuleb tal seda apellatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS § 182
lg 1 p 9).
Kui menetlusosaline soovib apellatsioonkaebuse esitamiseks saada menetlusabi, tuleb tal
esitada ringkonnakohtule vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning apellatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama apellatsioonkaebuse (HKMS § 116 lg 6).


ASJAOLUD JA MENETLUSE KÄIK
1. Tallinna Vangla (vastustaja) Maardu üksuse valvur koostas 22.03.2015 ettekande nr 61-M
(tl 5), mille kohaselt kontrollides tuba nr 618 lamas kinnipeetav R.S. (kaebaja) voodis. Toas
viibisid veel kinnipeetavad P., A. ja R. Kaebaja tõusis püsti ja ütles valvurile vene keeles:
„Praveril, teper idi nahhui atsjuda“.
                                                                                        3-15-1415

2. Tallinna Vangla Maardu üksuse inspektor-kontaktisik karistas 17.04.2015 käskkirjaga
nr 523 (tl 76-77) kaebajat vangistusseaduse (VangS) § 67 p 1 ja Tallinna Vangla direktori
21.02.2014 käskkirjaga nr 32 kinnitatud „Tallinna Vangla Maardu üksuse avavangla
kodukorra“ (Kodukord) p 1.7.2 rikkumise eest 4 ööpäevaks kartserisse paigutamisega. Samuti
piirati kaebaja suhtes kartseri karistuse kandmise ajal täielikult VangS §-de 22, 31, 32, 34–38,
41, 43 ja 46 ning osaliselt § 48 kohaldamist vangistuse eesmärkide (kinnipeetava suunamine
õiguskuulekale käitumisele) paremaks saavutamiseks. Põhjendused:
2.1. Kinnipeetav väitis oma 23.03.2015 selgitustes, et valvur tuli 22.03.2015 kambrisse
kruvikeerajat ära võtma ja rääkis V. A. kõva häälega. Kaebaja tegi valvurile märkuse, et miks
ta karjub toas. Valvur vastas talle, et kui see segab, toogu ta endale kõrvatropid. Kaebaja vastas,
et kõrvatropid on keelatud ja kui valvur karjuda tahab, karjugu koridoris.
Kinnipeetav V. A. selgitas 31.03.2015, et tema ja S. P. sõid, A. R. vaatas televiisorit ja kaebaja
magas. Valvur sisenes ringkäiku tehes nende tuppa ja naeris kõval häälel tema üle, et ta sööb ja
suu on majoneesine. Tugeva häälega äratas valvur kaebaja üles, mille peale kaebaja küsis „miks
sa karjud“. Valvur vastas, et teeb ringkäiku, mille peale ütles kaebaja „tegid ära, mine koridori
ja naera seal“. Kaebaja ei kasutanud valvuriga suhtlemisel ebaviisakaid sõnu.
Kinnipeetav A. R. väitis 31.03.2015, et lamas 22.03.2015 naril ja vaatas televiisorit, V. A. ja S.
P. sõid laua taga ning kaebaja magas. Valvur sisenes tuppa kõval häälel naerdes, millega äratas
kaebaja üles. Kaebaja küsis valvurilt „miks karjud“ ja sai temalt vastuseks, et ta teeb kontrolli.
Pärast seda ütles kaebaja valvurile, et kui tehtud, liigu koridori ja naera seal. Kaebaja ei
kasutanud valvuriga suhtlemisel ebaviisakaid sõnu.
Menetleja täpsustas 15.04.2015 telefonivestluses valvuriga asjaolusid. Valvur väitis, et ei ole
tuppa sisenedes kõval häälel naernud ega karjunud, vaid rääkis oma tavapärase häälega (tal ongi
loomupäraselt tugevam hääl) ja tuppa sisenedes soovis head isu. Kaebaja magas valvuri
sisenedes ja kuuldes, et valvur teeb ringkäiku, vastas ebaviisakalt.
2.2. Kaebaja pani 22.03.2015 toime distsiplinaarrikkumise, kasutades valvuriga suheldes
ebaviisakaid väljendeid. Kinnipeetav oma süüd ei tunnistanud, vaid väitis, et ametnik naeris ja
karjus tuppa tulles. Sama tunnistavad ka kinnipeetavad V. A. ja A. R. Maardu üksuse valvur
Aleksei Babajevi 22.03.2015 ettekandega nr 61-M ja ametniku lisaselgitustega on kaebaja
distsipliinirikkumine tõendatud. Ametniku loomupärane valjem hääletoon, mis võib
kinnipeetavatele tunduda kõrgendatud toonina, ei anna alust kinnipeetavatele ametnikuga
ebaviisakal toonil suhtlemiseks. Ametnik täitis ringkäiku tehes oma töökohustusi. Kaebajat on
tutvustatud allkirja vastu vangistusalastest õigusaktidest tulenevate kohustustega vanglas ja ta
on teadlik, et vajaminevaid õigusakte on tal võimalik saada inspektor-kontaktisiku vahendusel.
2.3. Kinnipeetava poolt üldtunnustatud viisakusreeglite mitte järgimine ja ebaviisakal
hääletoonil rääkimine näitab kinnipeetava poolset sügavat lugupidamatust nii vanglateenistujate
kui ka vanglas kehtiva korra vastu, mistõttu vaadeldakse üleastumist kui rasket
distsipliinirikkumist. Kinnipeetava tegevus seab ohtu vangla sisekorra ja julgeoleku. Julgeoleku
ja järelevalve tagamine on vajalik kindlustamaks vangistuse täideviimise eesmärkide
saavutamine. Kinnipeetava distsiplinaarkorras karistamine on vajalik, andmaks talle selge
signaali, et tegemist on taunitava käitumisega ja seda ei tolereerita. Sellisel moel on võimalik
suurendada tõenäosust, et kinnipeetav mõistab oma käitumise sobimatust ja teeb edaspidi
suuremaid pingutusi järgimaks kohustust kasutada suhtlemisel kõiki üldtunnustatud
viisakusreegleid. Kergendavad asjaolud puuduvad. Raskendava asjaoluna tuleb arvestada
kehtiva distsiplinaarkaristuse olemasolu samalaadse rikkumise eest. Oma käitumisega näitas
kinnipeetav lugupidamatust ja negatiivset meelestatust vangla sisekorra suhtes, samuti



                                                                                              2(7)
                                                                                          3-15-1415

ükskõikset suhtumist vangla tegevust reguleerivatesse õigusaktidesse. Kaebaja andis halba
eeskuju teistele kinnipeetavatele. Õigusvastasust ja süüd välistavad asjaolud puuduvad.
2.4. Noomituse määramine ja isikliku raadio, televiisori või muu vajaliku elektriseadme
kasutamise keelamine ei ole eesmärgipärane. Kinnipeetavat ei ole ka otstarbekas karistada töölt
eemaldamisega kuni 1 kuuks, kuna rikkumine ei ole toime pandud tööülesandeid täites. Ühe
lühi- või pikaajalise kokkusaamise keelamine ei ole samuti otstarbekas, kuna kinnipeetaval ei
toimu regulaarselt kokkusaamisi. Proportsionaalne, eesmärgipärane ja suunamaks
kinnipeetavat õiguskuulekamale käitumisele ning vanglas kehtestatud korra järgimisele on
vajalik karistada kinnipeetavat distsiplinaarkorras kartserisse paigutamisega 4 ööpäevaks.
Kartserikaristuse pikkuse määramisel on arvestatud kinnipeetava suhtumist rikkumise
toimepanemisse, tema käitumist vanglas ja seda, et tal on kehtiv distsiplinaarkaristus
samalaadse rikkumise toimepanemise eest. Määratav karistus on proportsionaalne sooritatud
õigusrikkumisega ja võib olla piisavalt tõhus hoidmaks ära uusi distsiplinaarrikkumisi.
3.   Kaebaja esitas käskkirja peale 20.04.2015 vaide (tl 54), väites, et ta ei ole valvurit solvanud.
4. Vastustaja jättis 19.05.2015 vaideotsusega nr 5-15/15/12488-2 (tl 15-15p) vaide
rahuldamata.
5. Kaebaja esitas Tallinna Halduskohtule kaebuse vastustaja 17.04.2015 käskkirja nr 523 ja
19.05.2015 vaideotsuse nr 5-15/15/12488-2 tühistamiseks. Valvuri ütlustes, et kaebaja kasutas
ametnikuga suhtlemisel ebaviisakaid sõnu, võib kahelda, kuna kaebajal on tunnistajad. Kaebaja
ei luba endal ei valvuri ega ka kellegi teise suhtes kasutada ebaviisakaid sõnu. Valvur oli halvas
tujus või kujutas endale ette ebaviisakate väljendite kasutamist. Kaebaja palub paigutada end
tagasi avavanglasse.
6.   Vastustaja palus jätta kaebus rahuldamata. Põhjendused:
6.1. Vaidlustatud käskkirja kohaselt seisnes kinnipeetava rikkumine vanglaametnikuga
ebasobiva kõnepruugi kasutamises (VangS § 67 p 1, Kodukorra p-d 1.7.2 ja 1.8.6).
Distsipliinirikkumine on tõendatud ettekandega. Kaebajat teavitati distsiplinaarmenetluse
alustamisest ja ta esitas oma selgituse. Samuti esitasid selgitused V. A. ja A. R. S. P.lt ei olnud
võimalik selgitusi võtta, kuna ta oli vanglast juba vabanenud. Menetleja täpsustas intsidendi
asjaolusid. Distsiplinaarkaristuse määramisel on arvestatud rikkumise laadi ja raskust,
varasemaid distsiplinaarkaristusi ja isiku suhtumist rikkumisse. Samuti vastutust kergendavaid
ja raskendavaid asjaolusid ning võimalust suunata kaebajat õiguskuulekale käitumisele.
Kergendavad asjaolud puudusid, raskendava asjaoluna arvestati kinnipeetaval kehtiva
distsiplinaarkaristuse olemasolu samalaadse distsipliinirikkumise toimepanemise eest.
Kinnipeetava poolne üldtunnustatud viisakusreeglite mittejärgimine ja ebaviisaka tooni
kasutamine näitab sügavat lugupidamatust vanglateenistuse ja vanglas kehtiva korra vastu.
Sellest tulenevalt vaadeldakse kaebaja tegevust raske distsipliinirikkumisena kehtiva korra
järgimise osas, mis ohustab vangla julgeolekut. Seetõttu on proportsionaalne ja eesmärgipärane
4 ööpäevaks kartserisse paigutamine.
6.2. Vanglateenistuja 22.03.2015 ettekande ja täpsustavate ütluste alusel on põhjust arvata, et
kaebaja pani rikkumise toime. Seda kinnitab ka asjaolu, et kinnipeetav on varasemalt
vanglateenistujaga ebaviisakat kõnepruuki kasutanud. Kaebaja ei ole varasemast noomitusest
hoolimata hoidunud ebaviisaka ja üldistele viisakusnormidele mittevastava kõnepruugi
kasutamisest vanglaametnikega suhtlemisel.
6.3. Puudub põhjus kahelda vanglaametniku ütlustes. Valvur teab, et vale ettekande esitamine
tooks kaasa distsiplinaarmenetluse algatamise. Puudub mõistlik põhjus, miks ametnik peaks


                                                                                                3(7)
                                                                                          3-15-1415

valeinformatsiooni alusel kinnipeetava kohta ettekande koostama. Kinnipeetaval seevastu on
ilmne motiiv distsipliinirikkumist eitada, vältimaks karistuse määramist. Kaebajal oli võimalus
vahejuhtumi kohta selgituste andmine kaaskinnipeetavatega kooskõlastada. V. A. ja A. R. on
andnud üks nädal pärast vahejuhtumit väga sarnased ütlused, mis viitab, et kinnipeetavad on
kokku leppinud selgitustes.
6.4. Distsiplinaarmenetlus on läbi viidud nõuetekohaselt. Käskkirjaga määratud karistus on
kaalutletud.


KOHTU PÕHJENDUSED
                                                 I
7. Käskkirja õigusliku alusena viidatud VangS § 67 lg 1 kohaselt on kinnipeetav kohustatud
täitma vangla sisekorraeeskirju ja alluma vanglateenistuse ametnike seaduslikele korraldustele.
Kodukorra p-st 1.7.2 tulenevalt on kinnipeetav kohustatud olema vanglateenistujatega, vangla
külastajatega ning teiste kinnipeetavatega viisakas ja korrektne, mitte kasutama žargooni ega
slängi, tervitama vanglateenistujaid ja teisi vanglas käivaid ametiisikuid püsti seistes. Vastustaja
on vastuseks kaebusele viidanud täiendavalt ka Kodukorra p-le 1.8.6, mille alusel on
kinnipeetaval keelatud käituda ebaviisakalt ning kasutada seksuaalselt ahistavaid,
ebatsensuurseid, ähvardavaid, solvavaid või laimavaid väljendeid või žargooni. Kõik
eelviidatud sätted aitavad kaasa kinnipeetava suunamisele õiguskuulekale käitumisele ja
õiguskorra kaitsmisele. Seega kaebaja käitumine, vastates ebaviisakalt valvurile, oli vastuolus
Kodukorras kinnipeetavale kehtestatud kohustuslike käitumisnõuetega.
8. Kaebaja väidab kohtule esitatud kaebuses, et ei ole temale süüks arvatud rikkumist korda
pannud ehk ta ei ole vanglaametnikuga ebaviisakalt rääkinud. Kohus leiab
distsiplinaarmenetluse materjalide pinnalt, et kaebaja distsipliinirikkumine on tõendatud.
9. Kohus nõustub vastustajaga, et valvuril puudub ajend kajastada sündmusi tegelikkusest
erinevalt. Vastasel korral võiks teda ennast oodata distsiplinaarmenetlus, mis võib päädida
teenistusest vabastamisega. On äärmiselt ebatõenäoline, et ametnik asuks distsiplinaarkaristuse
määramise võimalikkusest teadlikuna välja mõtlema tegelikkusest erinevat olukorda. Seejuures
ei ole kaebaja väitnud, et valvuril oleks tema vastu isiklik vimm või põhjus tema kohta
valeütlusi anda. Seevastu kinnipeetavat ega ka kaaskinnipeetavaid mingi ebameeldiv järelm
tegelikkuses toimunu ebaõige kajastamise eest ei ähvardanud. Moonutades reaalselt aset
leidnud faktilisi sündmuseid, võisid kinnipeetavad üksnes loota, et juhul, kui neid usutakse, siis
kaebajale distsiplinaarkaristust ei määrata. Kinnipeetavad on üldjuhul solidaarsed üksteise
suhtes ega anna, võimalik, et ka kättemaksuhirmus, üksteise suhtes kahjulikke ütlusi. Seetõttu
on valvuri selgitused usaldusväärsemad kui kaaskinnipeetavate selgitused.
10. Samuti asjaolu, et kaebaja on ka varem eksinud vanglatöötajatega suhtlemisel ebaviisaka
käitumise keelu vastu, vähendab kaebaja ja selgitusi andnud kaaskinnipeetavate ütluste
usaldusväärsust. Teatisest kinnipeetava avavanglast kinnisesse vanglasse ümberpaigutamise
menetluse alustamise kohta (tl 12-13) nähtub, et kaebajale määrati 13.10.2014 noomitus selle
eest, et ta suhtles arsti vastuvõtul olles meditsiinitöötajaga valjuhäälselt ja ebaviisakalt.
11. Kohus juhib tähelepanu ka järgnevale. V. A. ja A. R. on mõlemad selgitanud toimunud
kohta (tl 7 ja 8; tõlge tl 61 ja 62), et kaebaja ütles: „tegid ringkäigu ära, siis mine na galjoru ja
naera seal“. Tõlkija märkusest nähtuvalt tähendab na galjoru nurka või prostituutide
kogunemiskohta. Kohus leiab, et kaaskinnipeetavate selgitustes ja vastustaja 17.04.2015
käskkirjas kajastatud kaebaja öeldut ei saa pidada Kodukorra p-des 1.7.2 ja 1.8.6 sätestatu alusel


                                                                                                4(7)
                                                                                         3-15-1415

nõuetekohaseks viisakaks ja lugupidavaks käitumiseks. Seega, isegi kui pidada valvuri väidet
vääraks, tuleb kaebaja suhtlemist teenistujaga pidada ebaviisakaks.
12. Kuigi vastustaja ei ole haldusmenetluses viidanud Kodukorra p-le 1.8.6 ja on seda teinud
alles vastuses kohtule, kohustab nimetatud säte sarnaselt Kodukorra p-le 1.7.2 kinnipeetavat
käituma vanglaametnikega viisakalt.
                                                II
13. VangS § 63 lg 1 järgi võib sama seaduse, vangla sisekorraeeskirjade või muude õigusaktide
nõuete süülise rikkumise eest kinnipeetavale kohaldada distsiplinaarkaristusi. Kodukorra p 21.2
järgi on distsiplinaarsüütegu kinnipeetava isiku süüline õigusvastane tegu või tegevusetus,
millega isik rikkus õigusaktides selge sõnaga sätestatud keeldu või kohustust.
14. Kohus loeb valvuri ettekande ja täiendava selgituse pinnalt tõendatuks, et kaebaja ei
järginud vanglateenistujaga suhtlemisel üldtunnustatud viisakusreegleid, kuna valvurile
suunatud väljend oli solvav. Sellega rikkus ta Kodukorra p-st 1.7.2 tulenevat kohustust ja
vastustajal oli õigus teda distsiplinaarkorras karistada. Rikkumise asjaolud ei võimalda
järeldada, et kaebaja käitumine ei olnud süüline.
15. Kohtupraktikas on leitud, et üldjuhul ei ole alust käsitada ebaviisakat käitumist raske
rikkumisena. Erandlikel juhtudel võib aga näiteks rikkumise intensiivsus, kestus ja sellega
kaasnevad tagajärjed olla koosmõjus sedavõrd ulatuslikud, et ebaviisakat käitumist saab pidada
raskeks rikkumiseks (Riigikohtu 15.04.2015 otsus asjas nr 3-3-1-3-15, p 25). Kohus peab
kaebaja poolt öeldud väljendit ametniku suhtes solvavaks ja teda halvustavaks sooviga
väljendada oma põlgust ja demonstreerida üleolekut. Vanglateenistuja suhtes lugupidamatu
käitumine riivab ametnike autoriteeti ning võib seeläbi ohustada korda ja julgeolekut
kinnipidamisasutuses. Sellisele käitumisele reageerimata jätmine võib anda teistele
kinnipeetavatele signaali, et vangla tolereerib sellist käitumist ja see omakorda võib kaasa tuua
üldise allumatuse õhkkonna. Vähetähtis ei ole asjaolu, et kaebajat oli samalaadse rikkumise eest
eelnevalt karistatud ja uue karistuse määramise ajal see distsiplinaarkaristus kehtis. Järelikult ei
ole kaebaja varasema distsiplinaarkaristusest, noomitusest, endale vajalikke järeldusi teinud.
Kohtu hinnangul ei ole valitud karistus rikkumise raskust ja korduvust arvestades ilmselgelt
ebaproportsionaalne.
16. VangS § 64 lg 1 järgi viib distsiplinaarmenetluse läbi ning distsiplinaarrikkumise asjaolud
selgitab välja vanglateenistus. Sama paragrahvi lg 2 kohaselt informeeritakse kinnipeetavat
kohe distsiplinaarrikkumisest, milles teda süüdistatakse. Kinnipeetaval on õigus anda selgitusi.
Asja materjalidest nähtuvalt ei ole vangla teinud minetusi sündmuse uurimisel. Intsidendi kohta
on valvur koostanud 22.03.2015 ettekande, mille põhjal alustati 23.03.2015
distsiplinaarmenetlust (vt 23.03.2015 distsiplinaarmenetluse alustamise teade, tl 6). Samuti anti
kaebajale võimalus esitada selgitusi ja võeti ütlused toimunu kohta sündmuse juures viibinud
isikutelt (V. A. ja A. R.). Vaidlustatud käskkirja koostaja täpsustas 15.04.2015 telefonivestluses
valvuriga ettekandes kirjeldatud sündmuse asjaolusid.
17. VangS § 64 lg 3 järgi distsiplinaarmenetluse käik protokollitakse. Protokolli vorm ja selles
esitatavad nõutavad andmed on sätestatud vangla sisekorraeeskirjades. Kohtule ei ole
distsiplinaarmenetluse protokolli esitatud, kuigi kohtule esitatud kaebuse vastuses on protokolli
koostamisele viidatud. Kuivõrd seaduses on sellekohase dokumendi koostamise nõue
sätestatud, siis oli selle koostamine kohustuslik. Protokolli eesmärk on ühelt poolt anda otsuse
langetajale tuvastatud asjaoludest ja menetlustoimingutest terviklik ülevaade. Teiselt poolt on
selle kinnipeetavale tutvustamise eesmärgiks tagada kinnipeetava ärakuulamisõigus. Kui
kinnipeetavale on teada, milliseid asjaolud on tuvastatud ja millised tõendeid kogutud, millistel


                                                                                               5(7)
                                                                                         3-15-1415

põhjendustel otsustatakse teda karistada ja millist karistust kohaldada, on talle teada, mille kohta
ta saab oma vastuväited esitada. Praegusel juhul ei nähtu, et kaebajale oleks
distsiplinaarmenetluse protokolli tutvustatud. Kui vastustaja on jätnud distsiplinaarmenetluse
protokolli koostamata ja selle kinnipeetavale tutvustamata, on tegemist kaebaja
ärakuulamisõiguse rikkumisega.
18. Menetlusnõuete rikkumine ei too iga kord kaasa vaidlustatud haldusakti tühistamist, kui
rikkumine ei võinud mõjutada asja otsustamist (haldusmenetluse seaduse § 58). Kaebaja ei ole
esitanud vaide- ega kohtumenetluses tõendeid ega põhjendusi, millega vastustaja ei saanud
käskkirja koostamisel arvestada. Seega ei mõjutanud praegune võimalik rikkumine asja
otsustamist ja see ei too kaasa käskkirja tühistamist.
19. VangS § 64 lg 4 kohaselt määrab distsiplinaarkaristuse vanglateenistus
distsiplinaarmenetluse läbi viinud ametniku ettepanekul. Distsiplinaarkaristuse määramine
vormistatakse käskkirjana ja seda tuleb põhjendada. Distsiplinaarkaristuse määramise käskkiri
antakse kinnipeetavale allkirja vastu. Justiitsministri 30.11.2000 määruse nr 72 „Vangla
sisekorraeeskiri“ (VSKE) § 17 lg 1 järgi on inspektor-kontaktisiku pädevuses teha otsus mh
VangS § 64 lg 4 alusel. Vaidlusaluse käskkirja on koostanud pädev vanglateenistuse ametnik –
inspektor-kontaktisik. Vastustaja on käskkirjas kajastanud asetleidnud sündmust, asjaosaliste
selgitusi, märkinud kohased alused ja tuvastanud kaebaja süü. Samuti andnud hinnangu
rikkumise raskusele ning kaalunud kergendavaid ja raskendavaid asjaolusid. Vastustaja on
kaalunud erinevaid karistusi ja põhjendanud valitud distsiplinaarkaristuse määramist.
20. Kohtule esitatud materjalidest ei nähtu, et vaidlustatud käskkiri oleks kaebajale allkirja
vastu teatavaks tehtud, ent asjaolu, et kaebaja on sellele juba 20.04.2015 esitanud vaide,
võimaldab järeldada, et vastustaja on distsiplinaarkaristuse käskkirja kaebajale teatavaks teinud
ja kaebajal on olnud võimalus see tähtaegselt ning enne karistuse täitmisele pööramist
vaidlustada (kaebaja paigutati kartserisse 24.04.2015; tl 14).
21. VangS § 64 lg 41 järgi võib distsiplinaarkaristuse määrata 6 kuu jooksul arvates rikkumise
toimepanemise päevast, kuid mitte hiljem kui 1 kuu jooksul rikkumise teadasaamise päevast
arvates. Kaebaja pani distsiplinaarrikkumise toime 22.03.2015 ja karistus määrati 17.04.2015
käskkirjaga, seega VangS § 64 lg-s 41 sätestatud tähtaegu järgides.
22. Samuti ei ole eksitud vaideotsuse koostamisel selle tegemise pädevuse reeglite vastu
(VSKE § 12 lg 21) ega ka haldusakti andmise menetlus- või vorminõuete vastu.
23. Eeltoodud põhjendustel leiab kohus, et vaidlustatud distsiplinaarkäskkiri ja vaideotsus on
õiguspärased ning nende tühistamiseks puudub alus. Kohus jätab kaebuse rahuldamata.
24. Kaebaja taotles kohtult ka enda üleviimist avavanglasse. Justiitsministri 25.03.2008
määruse nr 9 „Täitmisplaan“ § 11 lg 2 p 4 kohaselt loetakse kinnipeetava ümberpaigutamiseks
tema saatmist VangS § 19 lg-s 1, § 20 lg-s 1 ja § 21 lg-s 1 nimetatud eesmärkidel avavanglast
või kinnise vangla avavanglaosakonnast kinnisesse vanglasse. Täitmisplaani § 2 järgi otsustab
sellise ümberpaigutamise vangla direktor või tema määratud vanglateenistuse ametnik. Kuna
kaebaja ei ole vaidlustanud tema ümberpaigutamise otsust ega näidanud, et ta oleks selles osas
läbinud kohustusliku kohtueelse menetluse, siis tuleb kaebaja vastav taotlus jätta tähelepanuta.
25. Halduskohtumenetluse seadustiku (HKMS) § 108 lg 1 kohaselt kannab menetluskulud
pool, kelle kahjuks otsus tehti. Kuna kohus teeb otsuse kaebaja kahjuks, tuleb menetluskulud
jätta kaebaja kanda. Vastustaja ei ole tema kantud menetluskulusid tõendavaid dokumente
kohtule ettenähtud tähtajaks esitanud, mistõttu jäävad menetlusosaliste menetluskulud nende
enda kanda (HKMS § 108 lg 1 ja § 109 lg 1).


                                                                                               6(7)
                                3-15-1415



/allkirjastatud digitaalselt/
Reelika Lind
Kohtunik




                                     7(7)

                                                                                          1-14-3491




                           KOHTUMÄÄRUS
Kohus                                    Tallinna Ringkonnakohus, kriminaalkolleegium

Määruse tegemise aeg ja koht             19. aprill 2016, Tallinn, kirjalik menetlus

Kriminaalasja number                     1-14-3491

Kohtukoosseis                            Orvi Tali, Meelika Aava ja Ivi Kesküla

Vaidlustatud kohtulahend                 Harju Maakohtu 29. märtsi 2016. a määrus, millega
                                         pöörati täitmisele Reine Parderile Harju Maakohtu
                                         21. aprilli 2014. a otsusega mõistetud ja ärakandmata
                                         karistus 1 kuu ja 27 päeva vangistust

Kaebuse esitaja ja kaebuse liik          süüdimõistetu     Reine    Parder    (ik      38409200382),
                                         määruskaebus



RESOLUTSIOON

Jätta määruskaebus rahuldamata ja Harju Maakohtu 29. märtsi 2016. a määrus muutmata.


EDASIKAEBAMISE KORD
Määruse peale saab advokaadi vahendusel esitada määruskaebuse Riigikohtule Tallinna
Ringkonnakohtu kaudu 15 päeva jooksul alates päevast, mil kaebuse esitaja sai vaidlustatavast
kohtumäärusest teada või pidi teada saama.


ASJAOLUD JA MENETLUSE KÄIK
1. Harju Maakohtu 21.04.2014. a kohtuotsusega tunnistati Reine Parder süüdi KarS § 424 järgi
ja talle mõisteti karistuseks 3 kuud vangistust. KrMS § 238 lg 2 alusel vähendati mõistetavat
karistust 1/3 võrra ja mõisteti ärakandmisele kuuluvaks karistuseks 2 kuud vangistust. KarS § 68
lg 1 alusel arvati karistuse hulka eelvangistuses viibitud aeg 3 päeva ning ärakandmisele kuuluvaks
karistuseks loeti 1 kuu ja 27 päeva vangistust. KarS § 74 lg 1, 3 alusel jäeti mõistetud ja
ärakandmata vangistus R. Parderi suhtes kohaldamata tingimusel, et R. Parder ei pane temale
määratud 1 aasta ja 6 kuu pikkuse katseaja kestel toime uut kuritegu ja täidab KarS § 75 lg 1 p 1-6
sätestatud kontrollnõudeid kriminaalhooldaja järelevalve all. Kohtuotsus jõustus 22.04.2014.

2. Harju Maakohtu 12.06.2014. a kohtumäärusega pikendati R. Parderile Harju Maakohtu
21.04.2014. a kohtuotsusega määratud katseaega 2 kuu võrra, s.o kuni 20.12.2015. Kohtumäärus
jõustus 25.06.2014.

                                                                                                  1
                                                                                        1-14-3491



3. Harju Maakohtu 13.01.2016. a kohtumäärusega jäeti rahuldamata kriminaalhooldaja taotlus
pöörata KarS § 74 lg 4 alusel täitmisele R. Parderile Harju Maakohtu 21.04.2014. a otsusega
mõistetud ja ärakandmata karistus. R. Parderile Harju Maakohtu 21.04.2014. a kohtuotsusega
määratud katseaega pikendati 4 kuu võrra, s.o kuni 20.04.2016. Kohtumäärus jõustus
29.01.2016. a.

4. Tallinna Vangla Lääne-Harju kriminaalhooldusosakonna kriminaalhooldusametnik esitas
29.02.2016 Harju Maakohtule järjekordse erakorralise ettekande, milles taotles R. Parderi
karistuse täitmisele pööramist KarS § 74 alusel. Taotluse kohaselt ei ole R. Parder pärast
11.01.2016 registreerimistele ilmunud. Isik ei ole teavitanud kriminaalhooldajat elukoha
vahetamisest ning tema lähisugulase andmetel viibib isik Norras. R. Parder ei ole taotlenud
kriminaalhooldajalt luba Eestist lahkumiseks. Kriminaalhooldaja on korduvalt püüdnud
R. Parderiga telefoni teel ühendust saada, kuid isiku telefoninumber ei ole enam kasutusel ning ta
ei vasta ka ametniku e-kirjadele.

5. Harju Maakohtu 14.03.2016. a kohtumäärusega kuulutati R. Parder KrMS § 140 lg 1 alusel
tagaotsitavaks ja määrati ta KrMS § 130 lg 5 alusel vahistada. R. Parder peeti kinni 19.03.2016
Tallinna Vanasadama D-terminalis.

6. Harju Maakohtu 23.03.2016. a kohtuistungil jäi kriminaalhooldusametnik erakorralises
ettekandes toodu juurde ja taotles R. Parderile karistuse täitmisele pööramist. Isik ilmus viimati
registreerimisele 11.01.2016. a ja seejärel lahkus Eestist. Kriminaalhooldusametnik lubas isikul
2015. a suvel asuda tööle Norrasse, kuid 2015. a sügisest hakkasid isikul probleemid
registreerimiskohustuse täitmisega. Isik vahetas nii elukohta Eestis kui ka lahkus Eestist Norrasse
tööle kriminaalhooldajalt eelnevalt luba taotlemata.
Kriminaalhooldusalune palus jätta karistus täitmisele pööramata. Ta selgitas, et tal ei ole Eestis
kuskil elada, kuna xxxxx tänava korter kuulub tegelikult tema emale ning ta käib Eestis õel külas.
Kogu tema elamine on Norras ning ta töötab seal. Norras on tal ka alaealine laps. R. Parder palus
võimaldada tal teha karistusena üldkasuliku töö tunde 2016. a suvekuudel.
Kaitsja palus jätta R. Parderi karistus täitmisele pööramata. Isikul on keerulised perekondlikud
suhted, mistõttu palus võimaldada tal edasiselt täita kriminaalhoolduse nõudeid ning pikendada
veelkord R. Parderi katseaega.

Maakohtu määrus
7. Maakohus leidis, et kriminaalhooldusametniku taotlus R. Parderile Harju Maakohtu Harju
Maakohtu 21.04.2014. a kohtuotsusega karistuseks mõistetud ning ärakandmata karistuse
täitmisele pööramiseks on põhjendatud ja kuulub rahuldamisele.
Maakohus luges tõendatuks, et R. Parder ei ilmunud registreerimistele kriminaalhooldusosakonda
pärast 11.01.2016. a. Samuti ei teavitanud kriminaalhooldusalune kriminaalhooldajat oma elukoha
vahetamisest Tallinnast xxxxx valda, ega küsinud eelnevalt ametnikult luba elukoha vahetamiseks
ning isik viibis hoopis Norras. R. Parder ei ole taotlenud kriminaalhooldajalt luba ka Eestist
lahkumiseks. Kriminaalhooldaja püüdis korduvalt R. Parderiga telefoni teel ühendust saada, kuid
isiku telefoninumber ei olnud enam kasutusel ning ta ei vastanud ka ametniku e-kirjadele.
Maakohtu hinnangul on põhjendatud R. Parderi karistuse täitmisele pööramine, kuna kohtu
hinnangul on kriminaalhooldusalune rikkunud talle kohtuotsusega määratud käitumiskontrolli
nõudeid tahtlikult. Kohus menetleb juba kolmandat erakorralist ettekannet R. Parderi suhtes samas
kriminaalasjas.
R. Parder taotles kohtuistungile võimaldada tal teha karistusena üldkasuliku töö tunde 2016. a
suvekuudel, kuid maakohtus leidis, et üldkasuliku tööd ei ole võimalik määrata isikule, kellel


                                                                                                 2
                                                                                           1-14-3491

puudub Eestis alaline kindel elukoht. Xxxxx x-x xxxxxxx xxxxx olev korter on R. Parderi sõnul
tema ema oma ning kohtuistungil selgitas isik, et tal ei ole võimalik Eestis kuskil elada. Lisaks
märkis maakohus, et üldkasuliku töö tegemine toimub ajagraafiku kohaselt, aga mitte sel ajal kui
isikul on selleks soovi või võimalust.
Maakohtu hinnangul ei ole R. Parderi suhtes otstarbekas enam katseaja pikendamine, kuna
kohtuotsusega ettenähtud katseaeg pidi lõppema juba 2015. a oktoobrikuus ja kohus on seda juba
2 korral pikendanud 6 kuu võrra, kuid positiivseid tulemusi see R. Parderi käitumiskontrolli nõuete
täitmisele kaasa ei toonud. Maakohtu hinnangul isik manipuleerib kohtuga eesmärgil, mitte asuda
vangistuse kandmisele, isik ei ole motiveeritud käitumiskontrolli kohustusi täitma.
Eeltoodust tulenevalt leidis maakohus, et R. Parderi suhtes ei ole võimalik kriminaalhooldust läbi
viia ning karistuse eesmärgi saavutamine on võimalik ainuüksi selle reaalsele täitmisele
pööramisega.

Määruskaebus
8. Harju Maakohtu 29.03.2016. a määruse peale esitas määruskaebuse R. Parder, kes vaidleb
karistuse täitmisele pööramisele vastu. Kaebaja märgib, et oli telefoni teel koguaeg kättesaadav ja
viimase e-kirja saatis kriminaalhooldaja talle eelmisel aastal. 11.01.2016 käis ta registreerimisel ja
tahtis kirjutada avaldust Norrasse mineku kohta, kuid kriminaalhooldaja keeldus nõusolekut
andmast. Kuna kaebajal ei ole Eestis elukohta, siis lahkus ta Norrasse.
Kaebaja palub vabastada end pärast 1-kuulise vangistuse kandmist, vastasel juhul kaotab ta Norras
töö- ja elukoha. Norras on tal ka pere. Samuti palub kaebaja võimaldada tal menetluskulud tasuda
pärast vabanemist.


RINGKONNAKOHTU SEISUKOHT
9. Ringkonnakohus, tutvunud kriminaalasja materjalidega, leiab, et maakohtu määrus on
seaduslik ja põhjendatud ning määruskaebustes esitatu ei anna alust selle tühistamiseks.

10. Maakohus on tuvastanud, et R. Parder on tahtlikult ja mõjuva põhjuseta rikkunud
registreerimiskohustust, kindlaksmääratud elukohas elamise kohustust ning lahkus Eestist
kriminaalhooldajalt luba saamata. Asjakohatud on kaebaja väited, et ta oli kriminaalhooldajale
telefoni ja e-posti teel kättesaadav, kuivõrd see asjaolu ei õigusta kontrollnõuete ulatuslikku
rikkumist.
Kriminaalhoolduse nõuete rikkumist R. Parder ei eita, Eestist lahkumist põhjendab sellega, et tal
puudus Eestis elukoht. Sellega seonduvalt märgib ringkonnakohus esmalt, et esimene erakorraline
ettekanne esitati R. Parderi suhtes juba 09.06.2014. Kriminaalhooldusametniku esmakohtumine
R. Parderiga toimus 15.05.2014, mil R. Parder tutvus hooldusaluse õiguste ja kohustustega, kuid
järgmistele kohtumistele R. Parder ei ilmunud. Kohus pikendas R. Parderi katseaega 2 kuu võrra.
16.12.2015 esitas kriminaalhooldaja taas erakorralise ettekande, kuna R. Parder ei käinud
registreerimisel talle määratud aegadel ja oli vahetanud kriminaalhooldaja teadmata elukohta.
Harju Maakohtu 06.01.2016 istungil palus R. Parder anda talle viimane võimalus ning lubas käia
Norrast kaks korda kuus kriminaalhooldaja juures registreerimas. Kohus jättis karistuse täitmisele
pööramata ja pikendas katseaega 4 kuu võrra. 29.09.2016 esitas kriminaalhooldaja uue erakorralise
ettekande taotlusega pöörata R. Parderile mõistetud karistus täitmisele, kuna R. Parder rikkus jälle
nõuet käia registreerimistel talle määratud aegadel. Viimane registreerimine toimus 11.01.2016.
Seega olid R. Parderil probleemid registreerimiskohustuse täitmisega katseaja algusest peale, sh
siis, kui tal oli Eestis elukoht olemas. KarS § 74 lg 4 annab kohtule kaalutlusõiguse määrata
süüdimõistetule täiendavaid kohustusi, pikendada katseaega kuni ühe aasta võrra või pöörata
karistus täitmisele. Seega on igati põhjendatud pööranud tähelepanu ka R. Parderi varasematele
registreerimisnõude rikkumistele. Kohus on R. Parderile juba korduvalt andnud võimaluse


                                                                                                    3
                                                                                            1-14-3491

vangistuse negatiivseid tagajärgi vältida – esmalt karistuse tingimisi täitmisele pööramata
jätmisega, seejärel katseaja korduva pikendamisega. Vaatamata sellele on R. Parder
registreerimiskohustuse eiramist jätkanud. Kuivõrd varem kohaldatud muud meetmed pole isikule
mõju avaldanud, siis nõustub ringkonnakohus maakohtuga ning leiab, et karistuse eesmärgi
saavutamine on võimalik ainuüksi selle reaalsele täitmisele pööramisega.

11. Kaebaja taotlusel pöörata karistus osaliselt täitmisele ehk vabastada ta vangistusest pärast
1-kuulise vangistuse kandmist, puudub õiguslik alus. KarS § 74 lg 4 sätestab selgelt, et kui
süüdlane ei järgi katseajal kontrollnõudeid, siis pööratakse karistus tervikuna täitmisele. Karistuse
osaliselt täitmisele pööramist karistusseadustik ette ei näe.

12. Seonduvalt menetluskuludega märgib ringkonnakohus, et R. Parderil on veel piisavalt aega
menetluskulusid tasuda, kuivõrd 30 päevane vabatahtliku täitmise tähtaeg hakkab kulgema
kohtumääruse jõustumisest. Käesolevaks ajaks ei ole Harju Maakohtu 29.03.2016 määrus, millega
mõisteti R. Parderilt menetluskuluna välja tasu õigusabi osutamise eest summas 48 eurot,
jõustunud. Eelduslikult on R. Parder ajaks, mil temalt väljamõistetud menetluskulud muutuvad
sissenõutavaks, temale mõistetud karistuse ära kandnud. Seega on tal võimalik menetluskulud
tasuda pärast vabanemist. Kui süüdlane jätab menetluskulud tähtaja jooksul tasumata (s.o 30 päeva
jooksul pärast kohtumääruse jõustumist), siis pööratakse nõue täitmisele kohtutäituri kaudu.

13. Eeltoodust tulenevalt ja juhindudes KrMS § 337 lg 1 p-st 1 ja §-st 390 jätab ringkonnakohus
vaidlustatud Harju Maakohtu 29.03.2016 määruse muutmata ja esitatud määruskaebuse
rahuldamata.


   (allkirjastatud digitaalselt)    (allkirjastatud digitaalselt)     (allkirjastatud digitaalselt)

            Orvi Tali                      Meelika Aava                       Ivi Kesküla




                                                                                                      4

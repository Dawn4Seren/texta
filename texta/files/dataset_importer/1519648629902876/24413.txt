                            KOHTUMÄÄRUS
Kohus                             Tallinna Ringkonnakohus

Tsiviilasja number                2-14-55669

Määruse tegemise aeg ja koht      04.02.2016, Tallinn

Kohtukoosseis                     Krista Kirspuu, Ele Liiv, Indrek Soots

Tsiviilasi                        AK hagi Korteriühistu Tallinna 25 vastu 24.07.2014
                                  korduva üldkoosoleku otsuste tühisuse tuvastamiseks


Vaidlustatud kohtulahend          Harju Maakohtu 18.12.2015            määrus   menetluskulude
                                  kindlaksmääramiseks

Kaebuse esitaja ja kaebuse liik   Korteriühistu Tallinna 25 määruskaebus

Menetlusosalised ja nende         Hageja: AK (isikukood XXXXXXXXXXX), lepinguline
esindajad                         esindaja Irina Reva
                                  Kostja: Korteriühistu Tallinna 25 (registrikood 80347143),
                                  seaduslik esindaja Gennady Shcherbin
Menetluse liik                    Kirjalik menetlus


RESOLUTSIOON
  1. Jätta Harju Maakohtu 18.12.2015 määrus muutmata.
  2. Määruskaebus jätta rahuldamata.

Edasikaebamise kord
Määruse peale võib esitada määruskaebuse Riigikohtule 15 päeva jooksul määruse ärakirja kätte
toimetamisest, kui kaebuse hind ületab 200 eurot.


Asjaolud
1. Harju Maakohtu menetluses oli AK (hageja) hagi Korteriühistu Tallinna 25 (kostja) vastu
24.07.2014 korduva üldkoosoleku otsuste tühisuse tuvastamiseks.

12.11.2014 otsusega Harju Maakohus rahuldas hagi ja jättis menetluskulud kostja kanda. Tallinna
Ringkonnakohus jättis 14.04.2015 otsusega Harju Maakohtu 12.11.2014 otsuse muutmata ning
menetluskulud kostja kanda. 29.07.2015 määrusega jättis Riigikohus kassatsioonkaebuse
menetlusse võtmata. Kohtulahend jõustus 29.07.2015.

2. 24.08.2015 esitas hageja menetluskulude rahalise kindlaksmääramise avalduse, milles palus
mõista kostjalt hageja kasuks välja menetluskulud summas 1443 eurot, sealhulgas riigilõiv 300
eurot. Avaldaja kinnitas, et taotletavad menetluskulud on kantud seoses käesoleva tsiviilasja
menetlusega ning palus lahendis märkida, et hüvitamisele kuuluvatelt menetluskuludelt tuleb
menetluskulude suurust kindlakstegeva lahendi jõustumisest kuni selle täitmiseni tasuda viivist
VÕS § 113 lg 1 ettenähtud ulatuses.

Avalduse täienduses hageja täpsustas, et hageja on tagastanud kostjale raha, mis oli kostja poolt
tasutud hageja õigusabikulude katteks, kuid hageja ei ole kostjale tagastanud hagiavalduse
esitamisel tasutud riigilõivu 300 eurot.

3. Kostja esitas hageja menetluskulude kindlaksmääramise avaldusele vastuväite, vaidlustades
hageja menetluskulud osaliselt.

Vastuväite kohaselt ei tohi hageja nõuda menetluskuluna riigilõivu summas 300 eurot, sest hagi
esitamisel tasutava riigilõivu maksis hageja eest kostja.

Hageja lepingulise esindaja kulud ei vasta lepingulise esindaja arvetes näidatud kulule. Hageja
lepinguline esindaja Irina Reva esindas hagejat Eesti Korteriühistu Liidu nimel, kes väljastas
hagejale arveid. Vastavalt arvele nr 341068 on hageja lepingulise esindaja tegelik kulu
hagiavalduse koostamise ning 16.10.2014 ja 31.10.2014 kohtuistungil esindamise eest 382 eurot.
Ka selle arve maksis kostja.

Hageja apellatsioonimenetluse menetluskulude osas tuleb hagejal esitada kõik arved, kuna arvest nr
341068 nähtub, et hagejale on osutatud õigusabiteenust soodustusega 30-40%, mistõttu hageja
lepingulise esindaja poolt näidatud summad tekitavad kahtlusi.

Esimese astme kohtu määrus
4. Maakohus rahuldas avalduse osaliselt, mõistes kostjalt hageja kasuks menetluskuluna välja
õigusabikulud 697 eurot ning kohustades kostjat tasuma hüvitamisele kuuluvatelt menetluskuludelt
viivist VÕS § 113 lg 1 teises lauses ettenähtud ulatuses alates menetluskulude suurust kindlaks
tegeva lahendi jõustumisest kuni täitmiseni.

5. TsMS § 138 lg 1 kohaselt on menetluskulud menetlusosaliste kohtukulud ja kohtuvälised kulud.
TsMS § 138 lg 2 kohaselt on kohtukuluks muu hulgas riigilõiv. TsMS § 144 p 1 ja p 3 kohaselt on
kohtuvälised kulud menetlusosaliste esindajate kulud. TsMS § 175 lg-s 1 sätestatult, kui
menetlusosaline peab menetluskulude jaotust kindlaksmäärava kohtulahendi kohaselt kandma teist
menetlusosalist esindanud lepingulise esindaja kulud, mõistab kohus kulud välja põhjendatud ja
vajalikus ulatuses.

6. Käesolevas tsiviilasjas on kostja tasunud 08.08.2014 maksekorraldusega nr 69 riigilõivu 300
eurot (kd I lk 35). Hageja kinnitas, et ei ole riigilõivu kostjale tagasi maksnud. Nimetatud
makskorraldusega on tõendatud, et kostja on riigilõivu etteulatuvalt kandnud, mistõttu ei kuulu
riigilõiv kostjalt väljamõistmisele.

7. Menetluskulude nimekirjast nähtub, et hageja õigusabikulud on summas 1143 eurot. Avalduse
kohaselt osutas hageja esindaja õigusabi teenust hinnaga 90 eurot/tund (käibemaksuga), mis ei ületa
keskmist turuhinda.

8. Hageja kandis maakohtus kulu 783 eurot järgmiste õigusabi toimingute eest: dokumentidega
tutvumine, kliendiga nõupidamine ja hagiavalduse koostamine, ettevalmistus ja 16.10.2014
istungist osavõtt ning ettevalmistus ja 31.10.2014 istungist osavõtt. Kostja vastuväite kohaselt on

                                                                                            2(4)
maakohtus kantud õigusabi tegelik kulu summas 382 eurot ja tegelikuks kulu kandjaks kostja.
Kostja esitas tõendid, millest nähtub, et kuigi arve 341068 on väljastatud hageja nimele, on see
tasutud 21.11.2014 kostja arvelt. Hageja esitas kohtule maksekorralduse nr 1535, millest nähtub, et
hageja on vaidlusaluse summa 382 eurot tagastanud 24.04.2015 kostjale. Kostja vastuväide, et arvel
341068 on kajastatud kõik menetluskulude nimekirjas maakohtu menetluses tehtud
õigusabitoimingud, on põhjendatud. Arvestades asjaolu, et hageja on kostjale raha tagastanud, on
arvega 341068 tõendatud, põhjendatud ja vajalikud õigusabikulud summas 382 eurot.

Menetluskulude nimekirja koostamise kulu väljamõistmine teiselt poolelt ei ole põhjendatud ega
vajalik. Ülejäänud toimingud ja nendele toimingutele kulunud aeg on põhjendatud ja vajalik ning
kooskõlas tsiviilasja sisu ja mahuga.

9. Tulenevalt eeltoodust tuleb kostjalt hageja kasuks välja mõistab õigusabikulud 697 eurot (382
eurot maakohtu kulu ja 315 eurot ringkonnakohtu kulu).

10. TsMS § 177 lg 4 alusel tuleb rahuldada hageja taotlus kostja viivise maksmiseks kohustamiseks
VÕS § 113 lõike 1 teises lauses ettenähtud ulatuses.

Määruskaebus
11. Kostja palub maakohtu määruse tühistada osas, milles maakohus mõistis kostjalt menetluskulud
välja 382 eurot ületavalt, ning osas, milles maakohus kohustas kostjat tasuma viivist, ning teha uus
määrus, millega jätta hageja avaldus rahuldamata õigusabikulu osas 315 euro ulatuses ning viiviste
väljamõistmise osas.

12. Maakohus on menetluskulud välja mõistnud põhjendamatult suures ulatuses. Hageja ei ole
esitanud arveid ringkonnakohtus kantud menetluskulu kohta, mis nimekirja kohaselt moodustab
315 eurot. Seega ei ole hageja neid kulusid kandnud. Eeltoodud põhjustel puudus kaebajal võimalus
analüüsida kõiki hageja võimalikke menetluskulusid ja esitada nendele omapoolseid vastuväiteid.
Menetluskulude kindlaksmääramisel oleks kohus pidanud kontrollima ka kulude faktilist kandmist.

13. Menetluskulude ja viiviste väljamõistmine summas 697 eurot on kaebajat ebamõistlikult
koormav ning vastuolus heade kommetega. Kaebaja moodustati korterelamu hooldamiseks,
haldamiseks ja asjade ajamiseks. Kaebaja on mittetulundusühistu KÜS § 2 lg 1 mõttes. On
ebaõiglane ja ebaproportsionaalne anda viiviste väljamõistmisega tulu saamise võimalust kaebaja
liikmele. Hagejal on suur võlgnevus kaebaja ees kommunaal- ja majapidamiskulude osas. Tallinna
25 majas on ainult 8 korteriomandit, mistõttu on hageja võlgnevuse olemasolu korteriühistu
eelarvele eriti tajutav.

Vastus määruskaebusele
14. Hageja palub jätta määruskaebuse rahuldamata.

15. Maakohus jättis määruskaebuse rahuldamata ning edastas selle TsMS § 633 lg 5 alusel Tallinna
Ringkonnakohtule läbivaatamiseks ja lahendamiseks.

Ringkonnakohtu seisukoht
16. Ringkonnakohus, tutvunud tsiviilasja materjalidega, leiab, et maakohtu määrus on seaduslik
ja põhjendatud ning tulenevalt TsMS § 659 ja § 654 lg 6 ringkonnakohus ei korda maakohtu
määruse põhjendusi, nõustudes nendega. Vastuseks määruskaebuses toodud väidetele märgib
ringkonnakohus järgmist.



                                                                                             3(4)
17. Lepingulise esindaja kulu vajalikkust ja põhjendatust hindab kohus TsMS § 175 lg 1 järgi
diskretsiooniõiguse alusel, millesse kõrgema astme kohtul on alust sekkuda üksnes siis, kui
kohus on ületanud diskretsiooni piire, sealhulgas juhul, kui väljamõistetav lepingulise esindaja
kulu on ebaproportsionaalselt suur võrreldes vaieldava hüve väärtusega. Ringkonnakohtu
hinnangul ei ole maakohus hageja lepingulise esindaja kulu vajalikkust ja põhjendatust hinnates
diskretsiooni piire ületanud. Maakohus on vähendanud väljamõistetavat lepingulise esindaja kulu
ning kostjalt väljamõistetud kulu ei saa, arvestades vaidluse sisu, keerukust ja mahtu, pidada
ebamõistlikult suureks.

18. Määruskaebuse esitaja väitel ei olnud maakohtul alust välja mõista lepingulise esindaja kulu
ringkonnakohtus tehtud toimingute eest, kuna hageja ei esitanud selle kohta vastavaid kulu
kinnitavaid dokumente. Ringkonnakohus leiab, et väide ei ole põhjendatud. Maakohus on õigesti
lugenud vajalikuks ja põhjendatuks hageja lepingulise esindaja kulu ka apellatsioonimenetluses,
arvestades hageja menetluskulude nimekirjas märgitud toiminguid ning toimikus sisalduvaid
andmeid. Lisaks märgib ringkonnakohus, et lepingulise esindaja kulu väljamõistmise eelduseks
ei ole nende kulude kantus menetlusosalise poolt.

19. Määruskaebuse esitaja väitel on viivise väljamõistmine mittetulundusühistult, kes ei saa oma
tegevusest tulu, ebamõistlik ja ebaproportsionaalne. Ringkonnakohtu hinnangul ei ole väide
põhjendatud. Seadusjärgse viivise maksmiseks kohustamist kuni kohtulahendi kohase täitmiseni
ei ole alust pidada ebaproportsionaalseks ega ka ebaõiglaseks. Samas on kostjal võimalik viiviste
maksmist vältida, täites kohtulahendi, s.o tasudes hagejale 697 eurot, õigeaegselt.

20. Määruskaebuse esitaja väitel on viivise väljamõistmine korteriühistut ja selle liikmeid eriti
koormav ka seetõttu, et hagejal on korteriühistu ees suur võlgnevus kommunaal- ja
majapidamiskulu osas. Ringkonnakohus leiab, et väide on iseenesest asjakohatu, kuid märgib
siiski, et korteriühistul on hageja kasuks väljamõistetud menetluskulu võimalik tasaarvestada
hageja kommunaal- ja majapidamiskulu võlaga.

21. Eeltoodust tulenevalt jätab ringkonnakohus määruskaebuse rahuldamata.


/allkirjastatud digitaalselt/    /allkirjastatud digitaalselt/       /allkirjastatud digitaalselt/
       Krista Kirspuu                         Ele Liiv                      Indrek Soots




                                                                                              4(4)

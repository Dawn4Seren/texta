                                                                             Tsiviilasi nr 2-16-85




                            KOHTUOTSUS
                                EESTI VABARIIGI NIMEL

Kohus                           Tartu Maakohus

Kohtunik                        Eveli Vavrenjuk

Otsuse tegemise aeg ja koht     31. märts 2016. a, Tartu kohtumaja

Tsiviilasja number              2-16-85

Hagi hind                       9638,06 eurot

Tsiviilasi                      Swedbank AS hagi Andrus Kruus vastu võla nõudes

Menetlusosalised ja nende           •   Hageja: Swedbank AS (registrikood: 10060701;
                                        aadress: Liivalaia 8, 15039 Tallinn)
esindajad
                                    •   Hageja esindaja: Külli Reinfeld (telefon: 888 1348; e-
                                        post: kulli.reinfeld@swedbank.ee)
                                    •   Kostja: Andrus Kruus (isikukood: XXXX, aadress:
                                        XXXX)
Kohtuistungi toimumise aeg      Kirjalik menetlus

RESOLUTSIOON
   1. Rahuldada Swedbank AS hagi Andrus Kruus vastu võla nõudes.
   2. Mõista Andrus Kruus’ilt Swedbank AS-i kasuks välja 9041,60 eurot (üheksa tuhat
       nelikümmend üks eurot ja 60 senti), millest põhivõlgnevus 7409,42 eurot, tasumata
       kindlustusmaksed 108,53 eurot, intress 105,80 eurot, põhivõlgnevuselt hagiavalduse
       esitamise seisuga (04.01.2016) sissenõutavaks muutunud viivis 1406,54 eurot ja
       kindlustusmaksetelt arvestatud viivis 11,31 eurot.
   3. Mõista Andrus Kruus’ilt Swedbank AS-i kasuks välja lisanduv viivis VÕS § 113 lg 1
       teises lauses sätestatud määras võlgnevuse põhisummalt (7409,42 eurot) alates hagi
       esitamisest 05.01.2016 kuni põhivõlgnevuse täieliku tasumiseni, kuid mitte rohkem
       kui põhivõlgnevuse ulatuses.
Otsus toimetada kätte menetlusosalistele.
Menetluskulude jaotus
  1. Jätta kõik menetluskulud Andrus Kruus’i kanda.
  2. Määrata kindlaks Swedbank AS menetluskulud summas 550 eurot.
  3. Mõista Andrus Kruus’ilt välja Swedbank AS-i menetluskulud summas 550 eurot (viissada
      viiskümmend eurot ja 0 senti) Swedbank AS-i kasuks.
  4. Mõista Andrus Kruus’ilt Swedbank AS-i kasuks välja viivis VÕS § 113 lg 1 teises lauses
      sätestatud määras menetluskuludelt (550 eurolt) alates käesoleva lahendi jõustumisest kuni
      menetluskulude täieliku tasumiseni.


                                                                                                1
                                                                                 Tsiviilasi nr 2-16-85

 Edasikaebamise kord
 Pool võib esitada Tartu Ringkonnakohtule otsuse peale apellatsioonkaebuse 30 päeva jooksul
 alates otsuse kättetoimetamisest, kuid mitte hiljem kui viie kuu möödumisel esimese astme kohtu
 otsuse avalikult teatavakstegemisest.
 Kohus selgitab, et kui apellatsioonkaebuse esitaja taotleb apellatsioonkaebuse esitamisel
 menetlusabi, peab menetlusabi taotleja TsMS § 187 lg 6 kohaselt seaduses sätestatud tähtaja
 järgimiseks tegema tähtaja kestel ka menetlustoimingu, mille tegemiseks ta menetlusabi taotleb,
 eelkõige esitama kaebuse. Kaebuse põhjendamiseks või riigilõivu tasumiseks või kaebuses esineva
 sellise puuduse kõrvaldamiseks, mis on seotud menetlusabi taotlemisega, annab kohus mõistliku
 tähtaja pärast menetlusabi andmise taotluse lahendamist, kui nimetatud taotlus ei olnud esitatud
 põhjendamatult või tähtaja pikendamise eesmärgil. See ei välista menetlustähtaja ennistamist.

Hageja nõue ja põhjendused
1. Swedbank AS esitas kohtusse hagi Andrus Kruus vastu võla nõudes. Hagiavalduse kohaselt
sõlmisid Swedbank AS (endise ärinimega AS Hansapank, hageja) ja Andrus Kruus (kostja)
01.11.2007 laenulepingu nr 07-197577-EL (edaspidi laenuleping), mille alusel andis hageja
kostjale laenu summas 25 901 EUR tagastamise lõpptähtajaga 10.10.2032. Lepingu tagatiseks
seati hüpoteek korteriomandile asukohaga XXXX (registriosa nr XXXX) ja korteriomandile
asukohaga XXXX (registriosa nr XXXX). 22.10.2008 lepingu lisa kohaselt oli laenusummaks
25 501,95 eurot. Lepingu punkti 4.7 kohaselt kohustus kostja kindlustama laenulepingu tagatisega
koormatud eseme. 01.11.2007 sõlmisid hageja ja kostja laenulepingu nr 07-197577-EL
kindlustusleppe (edaspidi kindlustusleping). Kindlustusandjaks valiti Swedbank P&C Insurance
AS (endine AS Hansa Varakindlustus). Soodustatud isikuks on hageja. Vastavalt
kindlustuslepingu punktile 2.4. tasus kindlustusmakseid hageja. Kostja kohustus hüvitama
hagejale kindlustusmaksed osamaksetena laenusumma tagasimaksete tähtpäevadel.
Hageja ei täitnud kokkulepitud kohustusi ja jättis igakuised laenulepingust ja kindlustuslepingust
tulenevad maksed tähtpäevaks tasumata. Kostja ütles 02.12.2014 lepingu üles. Kuna kostja ka
pärast lepingu ülesütlemist võlgnevusi ei tasunud, esitas hageja kohtutäiturile täitmisavalduse.
Korteriomand asukohaga XXXX õnnestus enampakkumisel müüa hinnaga 9 300 EUR. Vara
müügihinnast läksid maha kohtutäituri tasud, mistõttu laenulepingust nr 07-197577-EL tuleneva
võlgnevuse katteks laekus vara müügist saadud summast kokku 8203,03 EUR. Korteriomand
asukohaga XXXX õnnestus müüa hinnaga 5700 eurot. Vara müügihinnast läksid maha kohtutäituri
tasud, mistõttu laenulepingust nr 07-197577-EL tuleneva võlgnevuse katteks laekus hagejale
5038,16 eurot. Ülejäänud nõude täitmist palus hageja kostjalt 14.09.2015 saadetud kirjas. Kostja
ei ole võlgnevust tasunud. Hageja nõue kostja vastu on hagiavalduse esitamise seisuga kokku
9041,60 eurot, millest põhiosa 7409,42 eurot, intress 105,80 eurot, kindlustusmaksete võlgnevus
108,53 eurot, põhivõlgnevuse viivis 1406,54 eurot ja kindlustusvõlgnevuse viivis 11,31 eurot.
Kostja vastuväited hagile
2. Kostja leiab et on teavitanud nii hagejat kui ka kohtutäiturit, et saab võlgnevuse tasuda üksnes
korterite müügist saadud vahenditest. Hoolimata sellest müüdi korterid väga odavalt. Samuti
hinnati ümberhindamistel ilma kostja nõusolekuta kortereid järjest odavamaks.
Kohtutäituri lisatasu väljamõistmise otsus on ebaõige ja arusaamatu. Kohtutäitur on jätnud osa
tööd tegemata. Jäi välja uurimata, et XXXX korteril on tekkinud remondifondi võlg. Kostjalt
võimalike võlgnevuste kohta infot ei küsitud ja kas nüüd peaks võlgnevuse tasuma pank või
kohtutäitur? Pank võiks kostja hinnangul võlgnevusest maha arvestada viivised ja intressid ning
sellisel juhul ei jääkski kostjal panga ees pea mingit võlga.




                                                                                                    2
                                                                                   Tsiviilasi nr 2-16-85

Asjaolud ja kohtu seisukoht
3. Kohus leiab, et hagi tuleb rahuldada. Kostja ei ole vaidlustanud hagiavalduses esitatud
asjaolusid. Kostja vastuväited puudutavad tema rasket majanduslikku olukorda ja hageja
hoolimatut suhtumist kostja majanduslikesse raskustesse. Kohus nõustub hageja toodud
põhjenduste ja arvutuskäikudega ega hakka neid täies ulatuses üle kordama.
3.1. Poolte vahel sõlmiti laenuleping (VÕS § 396) ja laenukohustuse tagamiseks seati hüpoteek
kostja kinnistutele. Võlaõigusseaduse (VÕS) § 396 lg 1 kohaselt on laenusaaja (kostja)
põhikohustuseks laen tagasi maksta. VÕS § 8 lg 2 järgi on leping lepingupooltele täitmiseks
kohustuslik ning VÕS § 76 lg 1 kohaselt tuleb kohustus täita vastavalt lepingule või seadusele.
Vastavalt VÕS § 82 lg-le 1 kui kohustuse täitmise tähtpäev on kindlaks määratud, tuleb kohustus
täita sellel tähtpäeval. Vastavalt VÕS §-le 100 on kohustuse rikkumine võlasuhtest tuleneva
kohustuse täitmata jätmine või mittekohane täitmine, sealhulgas täitmisega viivitamine. VÕS §
101 lg 1 p 1 ja 4 alusel võib võlausaldaja nõuda võlgniku poolt lepingu rikkumisel nii kohustuse
täitmist kui ka öelda lepingu üles. Kuna kostja ei tasunud laenumakseid tähtaegselt, ütles hageja
3.12.2014 tahteavaldusega (tlk 28) lepingud üles. Hageja on lepingute ülesütlemisel andnud
kostjale kohustuse täitmiseks VÕS § 196 lg-s 2 nõutud täiendava tähtaja. VÕS § 196 lg 4 teise
lause ja VÕS § 189 lg 1 kohaselt tekib lepingu ülesütlemisel nn tagasitäitmise võlasuhe, mille
kohaselt peavad pooled üksteisele saadu tagastama ning tagastatavalt rahalt tuleb tasuda intressi
raha saamisest alates. Seega on hageja nõue kostjalt laenulepingu alusel võlgnevuse
väljamõistmiseks põhjendatud.
Hageja on oma nõude osaliselt rahuldanud täitemenetluses kostja hüpoteegiga koormatud
korteriomandite müügist saadud vahendite arvelt. Kostja ei ole vaidlustanud laenu- või hüpoteegi
seadmise lepingute kehtivust ega tasumata põhivõlgnevuse kujunemist või suurust. Seega tuleb
kostjalt hageja kasuks välja mõista tasumata põhivõlgnevus summas 7409,42 eurot.
3.2. Kostja ei ole vaidlustanud hageja nõuet tasumata kindlustusmaksete hüvitamiseks ega
hüvitatavate kindlustusmaksete suurust. Vastavalt VÕS § 455 lg-tele 1 ja 2, laenulepingu p-le 4.7
(tlk 9) ja kindlustuslepingu p-le 2.4 (tlk 20) kuulub hageja nõue rahuldamisele. Kostjalt tuleb
hageja kasuks välja mõista tasumata kindlustusmaksed summas 108,53 eurot.
3.3. VÕS § 397 lg 1 kohaselt tuleb laenukohustuselt maksta ka intressi. Kostja ei ole hageja nõutud
intressi suurust vaidlustanud ning ka kohtu hinnangul ei ole intressi suurus heade kommetega
vastuolus. Seega tuleb kostjalt hageja kasuks välja mõista intress summas 105,80 eurot.
3.4. Hageja taotlus kostjalt viivise väljamõistmiseks tuleb samuti rahuldada. Vastavalt VÕS § 82
lg-le 1 kui kohustuse täitmise tähtpäev on kindlaks määratud, tuleb kohustus täita sellel tähtpäeval.
VÕS § 101 lg 1 p 6 kohaselt võib rahalise kohustuse täitmisega viivitamisel nõuda viivist. Hageja
esitatud viivisenõude määr on kooskõlas lepingu tüüptingimuste p-ga 7.1 (tlk 15) ja VÕS § 113
lg-ga 1. Hageja on kohtule esitanud ka täpsema viivisenõude arvestuse (tlk 52-54) Kostja ei ole
vaidlustanud viivisenõude suurust ega arvestusmetoodikat. Seega mõistab kohus kostjalt hageja
kasuks välja põhivõlgnevuse viivise summas 1406,54 eurot ja kindlustusmaksetelt arvestatud
viivise summas 11,31 eurot.
Tsiviilkohtumenetluse seadustiku (TsMS) § 367 ja VÕS § 113 lg 1 alusel rahuldab kohus hageja
taotluse viivise väljamõistmiseks alates hagi esitamisest kuni põhinõude täitmiseni, kuid mitte
suurema summas kui põhinõue. Kindlustusmaksetelt lisanduva viivise väljamõistmist ei ole hageja
taotlenud.
3.5. Kostja on väitnud, et kui hageja loobuks viiviste ja intresside tasumise nõudest, oleks kostja
kohustus täidetud. Kohus selgitab kostjale, et hageja esitatud viiviste ja intresside tasumise nõue
on seaduslik ja põhjendatud ning kooskõlas poolte vahel sõlmitud lepingutega. Samuti moodustab
hagiavaldusest nähtuvalt hageja nõudest suurema osa põhivõlgnevus (7409,42 eurot) ning viiviste
ja intresside nõue on oluliselt väiksem.
                                                                                                      3
                                                                                 Tsiviilasi nr 2-16-85

Kostja väited, mille kohaselt oleks enne müüki tulnud kontrollida, kas korteril on võlgnevusi,
samuti väited kohtutäituri lisatasu määramise põhjendamatuse kohta, ei oma praeguse vaidluse
lahendamisel tähtsust. Tegemist on etteheitega kohtutäituri ametitegevusele, mis ei puuduta hageja
ja kostja vahel sõlmitud laenulepingut. Selliseid väiteid oleks saanud läbi vaadata täitemenetluse
raames vastava kaebuse või avalduse esitamisel. Kaebuse või avalduse kohta tehtud kohtutäituri
otsusega mittenõustumisel oleks olnud õigus pöörduda kaebusega kohtu poole (täitemenetluse
seadustiku § 217-218). Samuti oleks kuulunud täitemenetluse raames läbivaatamisele väited selle
kohta, et kohtutäitur müüs kostja kinnistud liiga odavalt. Kohtule esitatud dokumentidest nähtuvalt
on nimetatud vastuväidete täitemenetluses esitamise tähtaeg tõenäoliselt möödunud.


Menetluskulud
4. Tsiviilkohtumenetluse seadustiku (TsMS) § 162 lg 1 kohaselt kannab hagimenetluse kulud
pool, kelle kahjuks otsus tehti. Kuna hagi jäi rahuldamata, jäävad kõik menetluskulud kostja kanda
TsMS § 174 lg-te 1 ja 2 alusel määrab kohus menetluskulud ka rahaliselt kindlaks. Hageja
menetluskuluks on riigilõiv 550 eurot. Riigilõivu tasumise kohustus tuleb seadusest, mistõttu tuleb
riigilõiv ka kostjalt välja mõista.
TsMS § 177 lg 4 alusel rahuldab kohus hageja taotluse menetluskuludelt viivise väljamõistmiseks.


/allkirjastatud digitaalselt/
Kohtunik




                                                                                                    4

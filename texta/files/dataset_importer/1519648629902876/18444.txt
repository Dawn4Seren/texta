                         KOHTUMÄÄRUS
Kohus                             Harju Maakohus Kentmanni kohtumaja
Kohtunik                          Ann Meriluht
Kohtumääruse tegemise aeg         14. aprillil 2016.a. Tallinnas
ja koht
Tsiviilasja number                2-15-15039
Tsiviilasi                        XXX kaebus Tallinna kohtutäitur Kristiina Feinman’i tegevusele
                                  täiteasjas nr. 034/2011/530
Menetlusosalised ja nende         Avaldaja: XXX(isikukood XXX, elukoht XXX; e- post: XXX;
esindajad                         Avaldaja lepinguline esindaja advokaat Martin Kirsipuu
                                  (Advokaadibüroo Veso & Partnerid, Rävala pst 8, 10143 Tallinn;
                                  e- post: martin@veso.ee);
                                  Puudutatud isikud: Tallinna kohtutäitur Kristiina Feinman (Narva
                                  mnt 7D, 10117 Tallinn; e- post: kristiina.feinman@taitur.just.ee);
                                  Aktsiaselts DNB Pank (registrikood 11315936, asukoht Tartu
                                  mnt 10, 10145 Tallinn; e- post: info@dnb.ee).
Menetluse liik                    Kirjalik menetlus

Resolutsioon
   1. Jätta kohtutäitur Kristiina Feinman 10.11.2015.a. taotlus avalduse läbi vaatamata jätmiseks
      rahuldamata.
   2. Rahuldada XXX’i avaldus Tallinna kohtutäitur Kristiina Feinman’i tegevusele täiteasjas nr.
      034/2011/530.
   3. Saata tagasi XXX’i 28.09.2015.a. kaebus täiteasjas nr. 034/2011/530 kohtutäituri tegevuse
      peale menetlemiseks kohtutäitur Kristiina Feinman’ile.
   4. Kohustada kohtutäitur Kristiina Feinman’i sisuliselt läbi vaatama XXX’i 28.09.2015.a.
      kaebus täiteasjas nr. 034/2011/530.
   5. Jätta avaldaja XXX’i menetluskulud kohtutäitur Kristiina Feinman’i kanda ja teiste
      menetlusosaliste menetluskulud nende enda kanda.
   6. Mõista välja Tallinna kohtutäiturilt Kristiina Feinman’ilt XXX’i kasuks riigilõiv 15 eurot.
Edasikaebamise kord ning tähtaeg
Määruse peale võivad menetlusosalised esitada määruskaebuse Tallinna Ringkonnakohtule Harju
Maakohtu Kentmanni kohtumaja kaudu 15 päeva jooksul määruse kättetoimetamisest alates.
Kohtumääruse peale määruskaebuse esitamisel tasutakse riigilõiv.


Asjaolud



                                                                                            1
   1. Tallinna kohtutäitur Kristiina Feinmani (edaspidi kohtutäitur) menetluses on täiteasi
      nr. 034/2011/530, milles Aktsiaselts DNB Pank (edaspidi sissenõudja) on esitanud
      20.04.2011.a. täiturile täitmisavalduse ja täitedokumendi täitemenetluse läbiviimiseks.
      XXX(edaspidi avaldaja) esitas 28.09.2015.a. kaebuse kohtutäituri tegevuse peale.
Avaldaja nõue ja põhjendused
   2. Avaldaja esitas kohtule kaebuse Tallinna kohtutäitur Kristiina Feinmani tegevusele,
      millises palub kohustada kohtutäiturit avaldaja 28.09.2015.a. kaebus uuesti läbi
      vaatama. Avalduse kohaselt sai avaldaja täitemenetluse läbiviimisel kinnistule nr.
      XXX ehitamisõiguse. Avaldaja esitas kohtutäiturile e- kirja teel kaebuse hinna
      korrigeerimiseks, kuid kohtutäitur leidis, et on antud kaebusele juba vastanud. Samuti
      ei ole kohtutäitur arvestanud kinnistu enampakkumise läbiviimisel asjaoluga, et
      kinnistu osas on tekkinud ehitamise õigus ning nimetatud õigus tõstab olulisel määral
      kinnistu hinda ja seda tuleks enampakkumise hinna määramisel ka arvesse võtta.
      Juhul, kui kohus leiab, et avaldaja kaebus ei ole esitatud tähtaegselt, siis palub
      avaldaja kohtul antud tähtaeg ennistada. Avaldaja palub menetluskulud jätta
      puudutatud isiku kanda.
Sissenõudja seisukoht ja põhjendused
    3. Sissenõudja omapoolset seisukohta esitatud kaebuse osas kohtule ei esitanud.
       Sissenõudjale on tsiviilasja materjalid toimetatud kätte 28.10.2015.a. (I köide t/l 73).
Kohtutäituri seisukoht ja põhjendused
  4. Kohtutäitur on seisukohal, et võlgnik ei ole esitanud TMS § 217 lg 1 kohast kaebust
      24.09.2015.a. koostatud ja 25.09.2015.a. võlgnikule edastatud XXX kinnistu suhtes
      vara ümberhindamise akti peale ning TsMS § 477 lg 1 alusel tuleks kaebus jätta
      läbivaatamata. Juhul, kui kohus siiski leiab, et võlgniku 29.09.2015.a. esitatud
      pretensiooni saab käsitleda, kui kaebust kohtutäituri tegevuse või otsuse peale (XXX
      kinnistu ümberhindamise akti suhtes), on kohtutäitur seisukohal, et kaebus ei ole
      esitatud tähtaegselt. Lisaks eeltoodule leiab kohtutäitur, et võlgniku kaebus on
      perspektiivitu, kuivõrd XXX kinnistu müüdi 27.10.2015.a. lõppenud
      kordusenampakkumisel. Kohtutäitur palub menetluskulud jätta avaldaja kanda.
Kohtu seisukoht ja põhjendused
   5. Kohus vaatab esitatud avalduse läbi tulenevalt tsiviilkohtumenetluse seadustiku
      (TsMS) § 475 lg 1 p 15 hagita menetluses. Vastavalt TsMS § 477 lg 1 vaatab kohus
      hagita asja läbi hagimenetluse sätete kohaselt, arvestades hagita menetluse kohta
      sätestatud erisusi. Sama paragrahvi 5. lõike kohaselt ei ole kohus seotud
      menetlusosaliste esitatud taotluste ega asjaoludega ega nende hinnanguga asjaoludele,
      kui seadusest ei tulene teisiti ning lg 7 järgi peab kohus kontrollima avalduse vastavust
      seadusele ja avalduse tõendatust ka juhul, kui avalduse kohta ei ole esitatud
      vastuväiteid. Vajaduse korral nõuab kohus avaldajalt tõendite esitamist või kogub neid
      omal algatusel.
   6. Avaldaja on esitanud kohtule taotluse antud asjas istungi korraldamiseks (III köide t/l
      204-205). TsMS § 477 lg 2 järgi võib kohus hagita asja läbi vaadata ja lahendada
      kohtuistungit pidamata, välja arvatud juhul, kui seadusega on sätestatud kohtuistungi
      korraldamise kohustus. Antud asjas kohtuistungi pidamise kohustust seadus ette ei
      näe, mistõttu kohus lahendab asja kirjalikus menetluses.
   7. Lisaks leiab kohus, et avaldaja poolt kohtule esitatu on selge, piisavalt põhjendatud,
      ning täpsustust mittevajav. Sellest tulenevalt loeb kohus avaldaja ärakuulamiseks
      piisavaks avaldaja poolt kohtule esitatud kirjalikud avaldused ja seisukohad kooskõlas
      TsMS § 477 lg 4.
                                                                                           2
8. Kohus, tutvunud kohtule esitatud avalduse, kohtutäituri kirjalike seisukohtadega,
   dokumentaalsete tõenditega, täitetoimikuga nr. 034/2011/530 ning uurinud ja
   hinnanud kogutud tõendeid kogumis, leiab, et kaebus kuulub rahuldamisele.
9. Täitemenetluse seadustiku (TMS) § 218 lg 1 sätestab, et kaebuse kohta tehtud
   kohtutäituri otsuse peale võib menetlusosaline esitada otsuse kättetoimetamisest
   arvates kümne päeva jooksul kaebuse maakohtule, kelle tööpiirkonnas kohtutäituri
   büroo asub. Antud juhul on esitatud kaebus Tallinna kohtutäitur Kristiina Feinmani
   tegevusele täiteasjas nr. 034/2011/530.
10. TMS § 23 lg 1 kohaselt viib kohtutäitur täitemenetluse läbi sissenõudja avalduse
    (edaspidi täitmisavaldus) ja täitedokumendi alusel. Kohtutäitur viib täitemenetluse läbi
    sõltumata sissenõudja avaldusest, kui täitedokumendiks on kohtutäituri tasu maksmise
    või täitekulu väljamõistmise otsus, samuti muul seaduses sätestatud juhul. TMS § 2 lg
    1 p 1 kohaselt on täitedokumendiks jõustunud või viivitamata täitmisele kuuluv
    kohtuotsus ja -määrus tsiviilasjas.
11. Täiteasjas nr. 034/2011/530 on täitedokumendiks on Harju Maakohtu 07.04.2011.a.
    kohtuotsus tsiviilasjas nr. 2-10-31702 (I köide t/l 57-58, 62). Nõude sisuks on võlg
    33 722,76 eurot solidaarselt OÜ XXX(I köide t/l 62).
12. Kohtutäitur on 24.09.2015.a. koostanud täiteasjas nr. 034/2011/530 vara
    ümberhindamise akti, millise kohaselt on kinnistu nimega XXX, mis on kantud Tartu
    Maakohtu kinnistusosakonna registriossa nr. XXX vara hind pärast ümberhindamist
    4 336 eurot (I köide t/l 25-26). Nimetatud vara ümberhindamise akt on edastatud
    25.09.2015.a. e-kirja teel avaldajale (I köide t/l 24) ning avaldaja on esitanud
    kohtutäiturile omapoolse pretensiooni 28.09.2015.a. (I köide t/l 6-7, 14-15).
13. Osundatud pretensioonis on avaldaja taotlenud muuta enampakkumise alghinda ja
    palunud määrata kinnisasja alghinnaks 18 000 eurot (I köide t/l 6-7, 14-15).
    Kohtutäitur on osundatud pretensioonile vastanud 29.09.2015.a. e-kirja teel selgitades,
    et samale pretensioonile on vastatud 20.07.2015.a. ning avaldajal on õigus pöörduda
    kohtusse TMS § 74 lg 7 alusel (I köide t/l 6).
14. Kohtutäitur on oma 20.07.2015.a. vastuses avaldajale märkinud, et võlgnik ei ole
    põhistanud arestimisaktis märgitud hinna muutmiseks avalduses märgitud hindadega
    ning võlgniku avaldus on jäetud rahuldamata (I köide t/l 42-43).
15. Riigikohus on kohtuasjas nr. 3-2-1-102-09 leidnud, et ka neil juhtudel, mil on
    tuvastatud kaebuse kohtutäiturile esitamine, kuid kohtutäitur ei ole kaebust mingil
    põhjusel läbi vaadanud, võib kohtutäituri otsuse või tegevuse peale esitada kaebuse
    kohtule. Kaebuse esitaja on sel juhul teinud endast oleneva, et läbida kohustuslik
    kohtueelne menetlus.
16. Kohtutäitur leiab kohtule esitatud kirjalikus seisukohas, et avaldaja ei ole esitanud
    24.09.2015.a. koostatud ja 25.09.2015.a. edastatud XXX kinnistu suhtes kaebust vara
    ümberhindamise akti peale (III köide t/l 193-196). Kohus nimetatud kohtutäituri
    seisukohaga ei nõustu, kuivõrd avaldaja 28.09.2015.a. pretensioon on käsitletav
    kaebusena, sest avaldaja ei olnud rahul kohtutäituri tegevusega vara ümberhindamisel
    (I köide t/l 14-15). Seega ei esine antud juhul aluseid kohtule esitatud avalduse
    läbivaatamata jätmiseks.
17. TMS § 217 lg 1 kohaselt kohtutäituri otsuse või tegevuse peale täitedokumendi
    täitmisel või täitetoimingu tegemisest keeldumisel võib täitemenetluse osaline esitada
                                                                                          3
   kohtutäiturile kaebuse kümne päeva jooksul alates päevast, kui kaebuse esitaja sai
   teada või pidi teada saama otsuse või toimingu tegemisest, kui seaduses ei ole
   sätestatud teisiti.
18. Kohus leiab, et TMS § 217 järgi ei saa kohtutäitur formaalselt jätta täitemenetluses
    esitatud kaebust sisuliselt lahendamata ning viidata varem esitatud seisukohtadele,
    vaid tal on õigus see mistahes asjakohastel põhjendustel rahuldada või jätta
    rahuldamata. Antud juhul ei ole avaldaja 28.09.2015.a. pretensiooni pealkirjastanud
    kui kaebust kohtutäituri tegevusele, kuid nimetatud pretensiooni sisust on võimalik aru
    saada, et avaldaja ei nõustu XXX kinnistu alghinnaga ning palub seda muuta. Seega
    tulnuks kohtutäituril esitatud pretensiooni menetleda kooskõlas TMS § 217 sätestatuga
    ning koostada esitatud pretensiooni osas motiveeritud otsus nagu kohtutäitur on
    varasemalt teinud.
19. Lisaks on kohtutäitur leidnud, et avaldaja poolt esitatud pretensioon ei ole esitatud
    tähtaegselt. Kohus nimetatud kohtutäituri seisukohaga ei nõustu, kuivõrd kohtutäitur
    on edastanud 25.09.2015.a. täitemenetluse osalistele vara ümberhindamise akti ning
    avaldaja on esitanud omapoolse pretensiooni kohtutäiturile 28.09.2015.a. Kohtutäitur
    leiab, et avaldaja ei ole oma menetlusõigusi kasutanud heauskselt, kuivõrd ei ole
    varasemalt kohtutäiturile edastanud Kihelkonna valla 05.03.2015.a. korraldust nr. 22.
    Kohus leiab, et sellele tuleb kohtutäituril anda hinnang kaebuse sisulisel
    läbivaatamisel.
20. Kohtutäitur leiab, et avaldaja poolt esitatud kaebus on perspektiivitu, kuivõrd
    enampakkumise käigus on 27.10.2015.a. võõrandatud avaldajale kuulunud registriossa
    nr. XXX kantud kinnisasi XXX, XXX. Kohus on seisukohal, et kohtutäiturile esitatud
    kaebus tuleb lahendada sisuliselt ka juhul, kui tegemist on täituri hinnangul
    perspektiivitu kaebusega.
21. Kuivõrd kohtutäitur ei ole antud juhul avaldaja kaebust menetlenud vastavalt seaduses
    sätestatud korrale, tuleb eelpool nimetatud kaebus saata tagasi kohtutäiturile seaduses
    sätestatud korras lahendamiseks. Kuna kohtutäitur peab tema tegevuse peale esitatud
    kaebuse sisuliselt läbi vaatama ning tegema motiveeritud otsuse (TMS § 217 lg 5), ei
    anna kohus hinnangut kohtutäituri tegevuse peale esitatud kaebuse sisulisele
    põhjendatusele.
22. Kõige eelpooltoodu alusel asub kohus kokkuvõtlikult seisukohale, et avaldus on
    põhjendatud ning tuleb rahuldada. Kohtutäiturile esitatud kaebus tuleb saata tagasi
    kohtutäiturile sisuliseks läbivaatamiseks.
23. TsMS § 172 lg 1 sätestab, et hagita menetluses kannab menetluskulud isik, kelle
    huvides lahend tehakse ning kui menetluses osaleb mitu isikut, võib kohus otsustada,
    et menetluskulud kannab täielikult või osaliselt mõni menetlusosaline, kui see on
    asjaolusid arvestades õiglane. TsMS § 172 lg 10 järgi kohtutäituri otsuse peale esitatud
    kaebuse ja notari ametitoimingu tegemise taotluse kohtule esitamisel tasumisele
    kuuluva riigilõivu kannab menetlusosaline, kelle kahjuks lahend tehti.
24. Kooskõlas TsMS § 173 lg 1 ja § 174 määrab kohus kindlaks menetluskulude rahalise
    suuruse.
25. Kohus on 27.10.2015.a. kohtumääruse resolutsiooni punktis 9 palunud
    menetlusosalistel esitada kohtule 14 päeva jooksul menetluskulude nimekiri ja
    nimekirja tõendavad tõendid (t/l 68). Menetlusosalised oma menetluskulude nimekirju


                                                                                          4
        kohtule esitanud ei ole. Seega määrab kohus menetluskulude rahalise suuruse kindlaks
        võttes aluseks tsiviilasja materjalid (TsMS § 174 lg 1 II lause).
    26. Tsiviilasja toimikust nähtub, et avaldaja on avalduse esitamisel tasunud 08.10.2015.a.
        riigilõivu kokku summas 65 eurot (I köide t/l 5). Kohus leiab, et avaldaja poolt
        esialgse õiguskaitse avalduselt tasutud riigilõiv kohtutäituri poolt hüvitamisele ei
        kuulu, kuivõrd kohus on jätnud 27.10.2015.a. kohtumäärusega avaldaja taotluse
        rahuldamata (I köide t/l 67). Seega on tõendatud riigilõivu tasumine 15 euro ulatuses,
        tegemist on põhjendatud kulutusega ja see tuleb kohtutäituril avaldajale hüvitada
        vastavalt TsMS § 138 lg 2 ja § 172 lg 10.
    27. Sissenõudja ja kohtutäituri menetluskulud jäävad nende enda kanda.



/allkirjastatud digitaalselt/
Ann Meriluht
Kohtunik




                                                                                            5

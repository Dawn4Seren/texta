                               KOHTUMÄÄRUS

Kohus                               Viru Maakohus

Määruse tegemise aeg ja koht        11.08.2016, Rakvere kohtumaja, kirjalik menetlus

Kriminaalasja number                1-16-2552

Kohtunik                            Kristel Vedro

Kohtuasi                            Taimo Ilves süüdistatuna KarS § 424 järgi / Erakorraline
                                    ettekanne Taimo Ilvese kohta

Süüdimõistetu                       TAIMO ILVES, isikukood 36408015222, elukoht xxxx

RESOLUTSIOON

Viru Vangla kriminaalhooldusosakonna Rakvere esinduse kriminaalhooldusametniku
Carmen Kondi erakorraline ettekanne rahuldada.

Määrata Taimo Ilvesele KarS § 75 lg 2 p 2 alusel täiendava kohustusena kohustus mitte
tarvitada alkoholi.

Määruse peale võib esitada määruskaebuse Viru Maakohtule 15 päeva jooksul arvates
kohtumääruse kättesaamisele järgnevast päevast.

Kohtumääruse ärakiri saata kriminaalhooldusametnikule ja Taimo Ilvesele.


Kohtumääruse asjaolud ja põhjendused

Viru Maakohtu 29.03.2016 otsusega nr 1-16-2552 tunnistati Taimo Ilves süüdi KarS § 424 järgi
ja karistuseks mõisteti talle 1 aasta vangistust. KarS § 65 lg 2 alusel suurendati mõistetavat
karistust Viru Maakohtu 22.04.2014 otsusega mõistetud ärakandmata karistuse 3 kuud 27 päeva
vangistuse võrra ning liitkaristuseks mõisteti 1 aasta 3 kuud 27 päeva vangistust. KarS § 68 lg 1
alusel arvati karistusaja hulka eelvangistuses viibitud aeg kokku 3 päeva ning kandmisele kuulus
1 aasta 3 kuud 24 päeva vangistust. KarS § 74 lg 5 ja § 69 lg 1 ja 3 alusel asendati vangistus 474
tunni üldkasuliku tööga, mille tegemise tähtajaks määrati 1 aasta. KarS § 69 lg 4 alusel allutati
Taimo Ilves üldkasuliku töö tegemise ajaks kriminaalhooldaja käitumiskontrollile ning teda
kohustati täitma KarS § 75 lg-s 1 toodud kontrollnõudeid. Kohtuotsus jõustus 14.04.2016.

05.08.2016 esitas Viru Vangla kriminaalhooldusosakonna Rakvere esinduse kriminaalhooldus-
ametnik Carmen Kond Viru Maakohtule erakorralise ettekande Taimo Ilvese suhtes põhjusel, et
hooldusalune eemaldati MTÜ Lääne-Viru Jäätmekeskusest 05.08.2016 ÜKT tundide
sooritamiselt, kuna oli alkoholijoobe tunnustega. Kriminaalhooldusametnikule 05.08.2016 antud
kirjaliku seletuse kohaselt ta alkoholi ei tarvitanud.
Esmakohtumine hooldusalusega toimus 20.04.2016. Hooldusalusele selgitati üldkasuliku töö
olemust ja sellega kaasnevaid õigusi-kohustusi. Hooldusalune allkirjastas ÜKT tegija õiguste-
kohustuste lehe. Hooldusalune broneeriti 20.04.2016 ÜKT tunde tegema MTÜ Lääne-Viru
Jäätmekeskuse juurde. Seisuga 05.08.2016 on Taimo Ilves talle määratud 474 ÜKT tunnist
sooritanud 156 tundi, tegemata on 318 tundi. Varasemalt ei ole Taimo Ilvesele koostatud hoiatusi
ega erakorralisi ettekandeid. Registreerimiskohustust on isik täitnud korrektselt.

05.08.2016 kell 09.05 helistas ÜKT juhendaja P S-G ning teatas, et Taimo Ilves tuli ÜKT tunde
sooritama alkoholijoobe tunnustega. Kriminaalhooldusametnikud Carmen Kond, Jane Tohvert ja
nooremametnik Marge Ruutupõld tuvastasid isikul MTÜ Lääne-Viru Jäätmekeskuses väliste
tunnuste põhjal joobetunnused (alkoholilõhn suust ja koordinatsioonihäired (tuikumine). Taimo
Ilves keeldus puhumast indikaatorvahendisse. Isik saadeti ÜKT tundide sooritamiselt koju, kuna
tal esinesid välised joobetunnused. Isik kirjutas rikkumise fikseerimise akti seletusse: keeldun!
Diskrimineerimine. Ei ole tarvitanud alkoholi.

Lähtudes ülaltoodust teeb kriminaalhooldusametnik ettepaneku määrata Taimo Ilvesele täiendav
lisakohustus KarS § 75 lg 2 p 2 järgi mitte tarvitada alkoholi. Ettepanekut tehes lähtub ametnik
asjaolust, et Taimo Ilves eemaldati töölt, kuna isik oli alkoholijoobe tunnustega, seetõttu takistab
alkoholi tarvitamine isikul sooritada ÜKT tunde.

KrMS § 432 lg 1 kohaselt lahendab kohtulahendi täitmisega seonduvad küsimused täitmiskohtunik
määrusega kirjalikus menetluses kohtumenetluse pooli kohtusse kutsumata, kui käesoleva
paragrahvi lõikest 3 ei tulene teisiti.

KrMS § 428 lg 1 sätestab, et kui süüdimõistetu hoidub kõrvale üldkasulikust tööst, ei järgi
kontrollnõudeid või ei täida talle pandud kohustusi, teeb kriminaalhooldusametnik kohtule
erakorralise ettekande süüdimõistetule täiendavate kohustuste määramiseks vastavalt
karistusseadustiku § 75 lõikele 2 või töö tegemise tähtaja pikendamiseks või süüdimõistetule
mõistetud vangistuse täitmisele pööramiseks.

KarS § 69 lg 6 kohaselt kui süüdlane hoiab üldkasulikust tööst kõrvale, ei järgi kontrollnõudeid
või ei täida talle pandud kohustusi, võib kohus määrata süüdlasele täiendavaid kohustusi vastavalt
käesoleva seadustiku § 75 lõikes 2 sätestatule, pikendada töö tegemise tähtaega, arvestades
käesoleva paragrahvi lõikes 3 sätestatud üldkasuliku töö üldist tähtaega, või pöörata süüdlasele
mõistetud aresti või vangistuse täitmisele.

KarS § 75 lg 2 p 2 kohaselt, arvestades kuriteo toimepanemise asjaolusid ning süüdlase isikut, võib
kohus määrata, et süüdlane on käitumiskontrolli ajal kohustatud mitte tarvitama alkoholi.

Kohus, tutvunud erakorralise ettekandega, on seisukohal, et kriminaalhooldusametniku taotlus on
põhjendatud. Esitatud asjaoludel saab käesoleval ajal pidada alkoholi tarvitamise keeldu
üldkasuliku töö sooritamise ajal piisavalt mõjusaks ja vajalikuks abinõuks süüdimõistetu
mõjutamisel alkoholi tarvitamisest hoidumiseks ja seeläbi üldkasuliku töö tundide õigeaegseks
sooritamiseks. Kohus määrab Taimo Ilvesele täiendava kohustuse mitte tarvitada
kriminaalhoolduse ajal alkoholi.

Kohus lähtus eeltoodust ning juhindus KarS § 69 lg 6; KrMS § 387, 427, 432 sätteist.


(allkirjastatud digitaalselt)

Kristel Vedro
Kohtunik

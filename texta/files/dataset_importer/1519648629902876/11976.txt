                           KOHTUOTSUS
                                EESTI VABARIIGI NIMEL

Kohus                                 Tartu Ringkonnakohus
Kohtukoosseis                         Madis Ernits, Tiina Pappel ja Tanel Saar
Otsuse tegemise aeg ja koht           21. juuni 2016, Tartu
Haldusasja number                     3-15-628
Haldusasi                             A.P. kaebus Maksu- ja Tolliameti 2. detsembri 2014
                                      vastutusotsuse nr 13-7/507-19 tühistamiseks
Vaidlustatud kohtulahend              Tartu Halduskohtu 4. septembri 2015 otsus
Menetluse alus ringkonnakohtus        A.P. apellatsioonkaebus
Asja läbivaatamine                    Kirjalik menetlus
Menetlusosalised                      Kaebaja/apellant A.P.
                                      esindaja v.adv Cardo Soosaar
                                      Vastustaja Maksu- ja Tolliamet
                                      esindaja Reeli Eiche

RESOLUTSIOON

    1. Rahuldada A.P. apellatsioonkaebus.
    2. Tühistada Tartu Halduskohtu 4. septembri 2015 otsus. Teha uus otsus, millega A.P.
       kaebus rahuldada.
    3. Tühistada Maksu- ja Tolliameti 2. detsembri 2014 vastutusotsus nr 13-7/507-19 osas,
       milles kohustatakse A.P. tasuma OÜ Hastor maksuvõla 59 811,89 eurot ja
       intressivõla 27 163,49 eurot.
    4. Mõista Maksu- ja Tolliametilt A.P. kasuks menetluskulude katteks välja kaks tuhat
       viissada kaheksa (2508) eurot. Maksu- ja Tolliameti menetluskulud jätta tema enda
       kanda.

EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse avalikult
teatavakstegemisest. Kassatsioonkaebuse esitamise viimane päev on 21. juuli 2016.
ASJAOLUD JA MENETLUSE KÄIK
1. 12. mai 2014 maksuotsusega nr 12.2-3/13956-19 kohustas Maksu- ja Tolliamet (MTA)
OÜ-d Hastor tasuma käibemaksu 30 760,80 eurot, tulumaksu 29 051,09 eurot ja tööjõumakse
48 005,50 eurot maksustamisperioodide juuni kuni detsember 2012 eest. Maksuotsuse järgi tingis
käibe- ja tulumaksu määramise Hastor OÜ raamatupidamises Vime Group OÜ ja T&T Rental OÜ
rekvisiitidega võltsarvete kasutamine.
2. 20. juuni 2014 määrusega asjas nr 2-14-51659 lõpetas Tartu Maakohus OÜ Hastor
pankrotimenetluse pankrotti välja kuulutamata raugemise tõttu. Äriühing kustutati äriregistrist 13.
jaanuaril 2015.
3. 2. oktoobri 2014 intressinõudega kohustas MTA OÜ-d Hastor käibe- ja tulumaksuvõlalt intressi
kokku 27 163,49 eurot.
4. 2. detsembri 2014 vastutusotsusega 13-7/507-19 kohustas MTA K.S. ja A.P. t solidaarselt
tasuma Hastor OÜ maksuvõla 59 811,89 eurot, (maksuotsusega nr 12.2-3/13956-19 määratud
käibemaks 30 760,80 eurot ja tulumaks 29 051,09 eurot) ning intressivõla 27 163,49 eurot.
Vastutusotsusega ei pööranud MTA K.S. lt ja A.P. lt sissenõudmisele maksuotsusega Hastor OÜ-
le täiendavalt tasumisele määratud tööjõumakse 48 005,5 eurot ega Hastor OÜ poolt deklareeritud
makse summas 6 012,78 eurot.
5. 02.12.2014 esitas K.S. MTA-le vaide vastutusotsuse tühistamiseks.
6. A.P. 13. jaanuaril 2015 esitatud vaide vastutusotsuse kehtetuks tunnistamiseks jättis MTA jättis
rahuldamata 12. veebruari 2015 vaideotsusega nr 6-1/2567-2.
7. 13. märtsil 2015 esitas A.P. Tartu halduskohtule kaebuse MTA 2. detsembri 2014
vastutusotsuse nr 13-7509-19 tühistamiseks.
Kaebuse kohaselt on vastustaja ebaõigesti leidnud, et kaebaja tegutses faktiliselt juhatuse liikmena
ja oli seega Hastor OÜ seaduslikuks esindajaks. Kaebaja ei ole andnud nõusolekut enda Hastor OÜ
juhatuse liikmeks valimise kohta ning puudub Hastor OÜ osaniku otsus kaebaja juhatuse liikmeks
valimise kohta. Seega ei saa lugeda kaebajat Hastor OÜ juhatuse liikmeks ja seaduslikuks
esindajaks.
HALDUSKOHTU PÕHJENDUSED
8. Tartu Halduskohtu 4. septembri 2015 otsusega jäeti kaebus rahuldamata.
9. Otsuse põhjenduste kohaselt 15. septembril 2011 Hastor OÜ juhatuse liikme K.S. välja antud
volikirja kohaselt on A.P. õigus Hastor OÜ-d esindada kõikide ostu-müügitehingute sõlmimisel.
Äriregistri teabesüsteemi kohaselt on A.P. Hastor OÜ juhatuse liige alates 22. märtsist 2013.
Kuigi kontrollitaval perioodil ei olnud A.P. Hastor OÜ juhatuse liikmeks äriregistri teabesüsteemi
andmetel,      esindas A.P.       Hastor OÜ-d kõigi ostu-müügitehingute sõlmimisel, tööde
organiseerimisel, alltöövõtjate otsimisel, tööde eest tasumisel jms ehk tegutses faktiliselt Hastor
OÜ juhatuse liikmena. Seega vaatamata volikirjas sätestatule tegutses A.P. Hastor OÜ juhatuse
liikmena, väljudes volitusega antud esindusõiguse piiridest ning täites ka muid äriühingu juhatuse
liikme kohustusi. Seetõttu saab volitust pidada ainuosaniku otsuseks nimetada A.P. Hastor OÜ
teiseks juhatuse liikmeks, kuna K.S. oli Hastor OÜ ainuosanik, siis oli tal õigus valida juhatusse
ka teine liige. Selline seisukoht on kooskõlas juhatuse liikme volituste pikendamise küsimuses
väljakujunenud kohtupraktikaga.
10. Kaebaja korraldas OÜ Hastor ehitustegevust, valmistas ette vaidlusaluste tehingute sõlmimise
ja täitmise, samuti tehinguid ebaõigesti kajastavate andmete kasutamise OÜ Hastor
maksuarvestuses. Sellega rikkus A.P. MKS § 8 lg-s 1 sätestatud kohustusi tahtlikult ja
maksuhaldur on õiguspäraselt kohustanud kaebajat tasuma OÜ Hastor maksuvõla vastavalt
MKS § 40 lg-le 1.
MENETLUSOSALISTE PÕHJENDUSED RINGKONNAKOHTUS
11. 5. oktoobril 2015 esitas A.P. apellatsioonkaebuse, milles taotleb tühistada halduskohtu otsus
ja teha uus otsus, millega kaebus rahuldada.
12. Apellatsioonkaebuse põhjenduste kohaselt kohaldas halduskohus otsuse tegemisel ebaõigesti
MKS § 8 lg 1, § 40 lg 1 ja § 96 lg 1 sätteid. Samuti kohaldas kohus ebaõigesti juriidilise isiku
seadusliku esindaja mõistet ja esindusõiguse tekkimist reguleerivaid sätteid.
                                               2
13. Maksuhaldur saab teha vastutusotsuse maksuvõla sissenõudmiseks juriidilisest isikust
maksukohustuslase seaduslikult esindajalt, tegevjuhilt või vara valitsejalt, kes on rikkunud
tahtlikult või raskest hooletusest MKS §-s 8 nimetatud kohustusi. Kohus leidis ebaõigesti, et
kaebaja vastutab kolmanda isikuna Hastor OÜ maksuvõla eest kui seaduslik esindaja.
MKS § 40 lg-st 1 tulenevalt vastutab MKS §-s 8 nimetatud kohustuste rikkumise tõttu tekkinud
maksuvõla eest osaühingu seadusliku esindajana juhatuse liige. Kui isik ei ole osaühingu juhatuse
liikmeks valitud, ei saa teda ka faktilise tegevuse põhjal juhatuse liikmeks ega seaduslikuks
esindajaks lugeda. Ka volitusega antud esindusõiguse piiridest väljumine ei anna alust lugeda
kaebajat Hastor OÜ juhatuse liikmeks.
14. Teiseks on apellant seisukohal, et käesolevas asjas kogutud tõendid ja asjaolud ei luba
tuvastada ka MKS § 8 lg-s 1 sätestatud kohustuse rikkumist raskest hooletusest. Vaidlust ei ole
selles, et K.S. ise ei tegelenud Hastor OÜ ehitustegevusega seotud küsimustega. Seda on
kinnitanud ka halduskohus oma otsuses (p 15). Samas olid Vime Group OÜ ja T&T Rental OÜ
esitatud arved seotud just OÜ Hastor tellitud ehitustöödega erinevatel objektidel.Vastutusotsusest
ei nähtu, et maksuhaldur oleks tuvastanud, kas apellandil oli tegelik kontroll A.P. tegevuse suhtes
OÜ Hastor tegevuse korraldamisel, sh lepingute sõlmimisel, alltöövõtjate palkamisel jmt. Apellant
on saanud tuvastada üksnes, kas arveid esitanud äriühing on käibemaksukohustuslane jmt.
registritest nähtuvaid asjaolusid, mitte aga tehingute sisulist õigsust. Vastutusotsuses puuduvad
asjaolud, millest tulenevalt võiks järeldada apellandi rasket hooletust. Kohus leidis ebaõigesti, et
kaebajale 15. septembril 2011 antud volitust saab pidada ainuosaniku otsuseks nimetada kaebaja
Hastor OÜ teiseks juhatuse liikmeks. Kaebaja ei ole andnud nõusolekut enda Hastor OÜ juhatuse
liikmeks valimise kohta ning puudub Hastor OÜ osaniku otsus kaebaja juhatuse liikmeks valimise
kohta.
15. 6. novembril 2015 esitas MTA vastuse apellatsioonkaebusele, milles vaidleb apellatsioon-
kaebusele vastu.
16. Vastustaja hinnangul on halduskohtu otsus seaduslik ja põhjendatud. Vaidlusalusel ajal ei
olnud A.P. Hastor OÜ juhatuse liikmeks äriregistri teabesüsteemi andmetel, kuid esindas siiski
Hastor OÜ-d kõikide ostu-müügitehingute sõlmimisel, tööde organiseerimisel, alltöövõtjate
otsimisel, tööde eest tasumisel jms ehk tegutses faktiliselt Hastor OÜ juhatuse liikmena. Seega
olid kontrollitaval perioodil A.P. sisuliselt samad õigused ja kohustused nagu Hastor OÜ teisel
juhatuse liikmel K.S. l. K.S. on vaikimisi aktsepteerinud A.P. käitumist juhatuse liikmena, mis
kinnitab ühtlasi tema tahet käsitada äriühingu seadusliku esindajana ka A.P. t.
Kui isik tegutseb faktiliselt nagu juhatuse liige, olemata formaalselt selleks määratud, peab ta ka
enda tegevuse eest vastutama nagu juhatuse liige. Antud juhul on A.P. oma tegudega võtnud
endale juhatuse liikme õigused ja kohustused, kuid püüab kõrvale hoida vastutusest. Just A.P.
tegutsemine faktilise juhatuse liikmena tõi kaasa maksuvõla tekkimise.
RINGKONNAKOHTU PÕHJENDUSED
17. Ringkonnakohus on seisukohal, et apellatsioonkaebus tuleb rahuldada ja halduskohtu otsus
tühistada.
18. Vastavalt MKS § 96 lg-le 1 maksuvõla sissenõudmiseks kolmandalt isikult, kes seaduse alusel
vastutab maksumaksja või maksu kinnipidaja kohustuste täitmise eest, teeb maksuhaldur
vastutusotsuse.
Vastutusotsuse võib teha maksusumma määramise aegumistähtaja jooksul. Äriühingu
seaduslikule esindajale võib teha vastutusotsuse alles pärast seda, kui maksumaksja või maksu
kinnipidaja suhtes on alustatud sissenõudmist käesoleva seaduse § 130 lõike 1 punktis 3 sätestatud
viisil ning selle tulemusel ei ole õnnestunud kolme kuu jooksul võlga sisse nõuda või kui
maksumaksjale või maksu kinnipidajale on välja kuulutatud pankrot. (MKS § 96 lg 5).


                                               3
Maksukorralduse seaduse § 40 lg‑ st 1 järeldub, et äriühingu juhatuse liikmele äriühingu
maksuvõla tasumise kohustuse panemiseks on vaja tuvastada, et ta on rikkunud MKS § 8 lg-s 1
sätestatud kohustusi tahtlikult või raskest hooletusest ja rikkumise tõttu on tekkinud äriühingu
maksuvõlg.
19. Asjas ei ole vaidlust, et täidetud on muud vastutusotsuse eeldused, s.t vastutusotsus on tehtud
enne OÜ Hastor õigusvõime lõppemist ning seoses OÜ Hastor pankrotimenetluses raugemisega
ei õnnestunud maksukohustuslaselt endalt maksuvõlga sisse nõuda. Seega on
apellatsioonimenetluses vaidlus selle üle, kas A.P. e on etteheidetav OÜ Hastor juhatuse liikme
kohustuste tahtlik rikkumine ja selle tõttu maksuvõla tekkimine.
20. Vaidlusaluse maksuvõla tekkimise ajal oli K.S. äriregistri andmetel OÜ Hastro ainuosanikuks
ja ainukeseks juhatuse liikmeks. A.P. tegutses samal perioodil äriühingu esindajana K.S. a 15.
septembril 2011 antud volikirjas väljendatud volituse alusel.
Vastutusotsuses on MTA asunud seisukohale, et kuna A.P. oma tegevuses ületas talle antud
volituse piire, siis tuleb lugeda K.S. a 15. septembri 2011 volikirja ainuosaniku otsuseks nimetada
A.P. OÜ Hastor juhatuse liikmeks.
Ringkonnakohus maksuhalduri seisukohaga ei nõustu.
21. Äriühingu juhatuse liikme volituste pikenemisega seoses on Riigikohus selgitanud 1, et
juhatuse liikmeks olek on tehinguline õigussuhe osaühingu ja juhatuse liikme vahel, milleks on
vajalik mõlema poole tahteavaldus. Juhatuse liikme ametiaega ei saa lugeda pikenenuks ainuüksi
seetõttu, et isik jätkab tegutsemist juhatuse liikmena. Sellest võib järeldada üldjuhul üksnes
juhatuse liikme tahet jätkata juhatuse liikmena. Vaikimist või tegevusetust ei loeta TsÜS § 68 lg 4
kohaselt üldjuhul tahteavalduseks. Osanike otsuste vastuvõtmiseks, sh juhatuse liikme nimetamise
ja tema ametiaja pikendamise otsuse vastuvõtmiseks, on seaduses sätestatud formaliseeritud kord
(esmajoones ÄS §-d 168-177). Erinevalt alama astme kohtutest leiab kolleegium aga, et selleks on
lisaks (endise) juhatuse liikme poolsele jätkamisele viitavale käitumisele vajalik osaühingu
osanike otsus, millega selgesõnaliselt kiidetakse heaks isiku tegutsemine juhatuse liikmena, st
pikendatakse tema ametiaega tagasiulatuvalt. Loomulikult peab selline otsus vastama ka seadusest
ja põhikirjast juhatuse liikme ametiaja pikendamise otsusele tulenevatele kvooruminõuetele.
Erandlikult tuleb kõne alla ka mõne muu osanike otsuse lugemine juhatuse ametiaja pikendamise
otsuseks, kui sellega on sisuliselt tunnustatud isikut juhatuse liikmena, kui see otsus vastab
formaalselt juhatuse liikme nimetamise otsuse nõuetele (mh seaduses ja põhikirjas ettenähtud
kvooruminõuete osas). Üheks selliseks otsuseks võib olla osaühingu juhatuse koostatud ja
osanikele esitatud majandusaasta aruande kinnitamine.
Ringkonnakohus lähtub Riigikohtu seisukohtadest ka A.P. OÜ Hastor juhatuse liikmeks olemise
hindamisel.
22. K.S. a 15. septembri 2011 volikirjaga on A.P. e antud õigus esindada OÜ-d Hastor kõikide
ostu-müügitehingute sõlmimisel. Muid õigusi volitusest A.P. e ei tulene.
Esmalt osutab ringkonnakohus sellele, et ainuüksi asjaolust, et A.P. ületas talle antud volituse
piire ning sõlmis äriühingu nimel ka muid liiki lepinguid ja korraldas OÜ Hastor tegevust seoses
ehitamisega, ei saa tõsikindlalt järeldada tema tahet täita äriühingu juhatuse liikme kohustusi.
Äriühingu juhatuse liikmel on seadusest tulenevalt üldine hoolsuskohustus (äriseadustik (ÄS) §
187 lg 1), kui ka erinevaid spetsiifilised kohustused (ÄS § 180 lg 51) ja keelud (ÄS § 185 lg 1, §
186 lg 1, MKS § 8 lg 1). Samuti näeb seadus ette vastutuse nende kohustuste rikkumise eest (ÄS
187 lg 2, lg 4, MKS § 40 lg 1). Sellised keelud ja kohustused kohalduvad just juhatuse liikme
suhtes, samas ei kohaldu need juhatuse liikmeks mitteoleva volitatud esindaja suhtes. Nii volitatu
ise kui ka kolmandad isikud saavad oma tegevuse juhtimisel arvestada tema õiguste ja kohustuste

1
    Vt RKTK 8. oktoobri 2008 otsus asjas nr 3-2-1-65-08 (p-d 33 ja 34)

                                                          4
mahuga sõltuvalt isiku õiguslikust staatusest. Seejuures näeb kehtiv õigus ette õiguskaitsevahendid
eraldi juhuks, kui tehing sõlmitakse volituse piire ületades. Seetõttu ei saa ainuüksi A.P. poolt
talle antud volituse ületamisest ja äriühingu igapäevase tegevuse korraldamisest eeldada tahet olla
OÜ Hastor juhatuse liikmeks.
Ringkonnakohus peab siinjuures oluliseks, et seadusandja on pidanud vajalikuks reguleerida isiku
äriühingu juhatuse liikmeks nimetamise korda ja tingimusi ning seejuures ei ole nn faktilisele
juhatusel liikmena tegutsemisele õiguslikku tähendust omistanud, sidumata seda juhatuse liikme
vastutusega.
23. Isegi, kui möönda, et A.P. tegevust OÜ Hastor nimel tehingute vormistamisel ja igapäevase
asjaajamise korraldamisel saab pidada kaudseks tahteavalduseks äriühingu juhatuse liikmeks
asumiseks, puudub siiski OÜ Hastor ainuosaniku vormikohane tahteavaldus A.P. juhatuse
liikmeks nimetamiseks. Selliseks tahteavalduseks ei saa olla 15. septembri 2011 volikiri, kuna
sellega ei ole sisuliselt tunnustatud A.P. t OÜ Hastor juhatuse liikmena ning see ei vasta ka osaniku
otsuse vorminõuetele. Ringkonnakohtu hinnangul nähtub volikirjast üheselt, et K.S. on soovinud
anda A.P. e õiguse OÜ Hastor nimel tehingute sõlmimiseks, kuid ei ole tunnustanud A.P. t juhatuse
liikmena ühes sellest tulenevate õiguste ja kohustustega. Ühte liiki tehingute tegemiseks
volitamine on õiguste mahult oluliselt kitsam võrreldes juhatuse liikme õiguste ja kohustustega.
Seejuures näeb äriseadustik ette võimaluse nimetada äriühingu esindaja (prokurist) kõikide
majandustehingute tegemiseks, ilma, et see isik saaks samaaegselt juhatuse liikme volitused ja
oleks seega äriühingu seaduslik esindaja.
24. Tulenevalt ÄS § 184 lg-st 12 kui juhatuse liige valitakse osanike koosolekul, siis peab
koosoleku protokollija või juhataja olema juhatuse liige, kelle kohta on äriregistrisse tehtud kanne,
või osaühingu osanik. Eelmises lauses nimetatud isiku poolt koosoleku protokollile antud allkiri
peab olema notariaalselt kinnitatud. Allkirja notariaalset kinnitamist asendab protokolli
digitaalallkirjastamine lõike esimeses lauses nimetatud isiku poolt.
Eeltoodut ei pea järgima, kui osanike koosoleku protokoll on notariaalselt tõestatud või kui
otsustatakse juhatuse liikme ametiaja pikendamist. ÄS § 184 lg-s 12 sätestatut ei pea järgima ka
juhul, kui juhatuse liikme registrisse kandmise avaldusele kirjutab alla juhatuse liige, kelle kohta
on tehtud kanne äriregistrisse, või osaühingu osanik.
Käesoleval juhul ei ole täidetud ükski eeltoodud tingimustest, kuna 15. septembri 2011 volikirja
andmisega seoses ei ole A.P. kohta äriregistris juhatuse liikme kande tegemiseks avaldust esitatud
ja volikirjal puudub digitaalne või notariaalselt kinnitatud allkiri.
25. Samuti ei saa K.S. vormikohaseks tahteavalduseks pidada A.P. tegevuse aktsepteerimist. On
ilmne, et K.S. tegevusetus A.P. volitusi ületava tegevuse suhtes ei vasta samuti juhatuse liikme
nimetamiseks seadusest tulenevatele vorminõuetele. Ka materiaalsel mõttes on vähemalt kaheldav
tegevusetuse tõlgendamine kindla sisuga tahteavaldusena olukorras, kus varasemas kirjalikus
dokumendis on isik hoidunud sellesisulise tahteavalduse tegemisest. A.P. hilisem nimetamine OÜ
Hastor juhatuse liikmeks viitab samuti sellele, et K.S. mõistis oma tahteavalduste tähendust ning
teadlikult varem ei soovinud A.P. t OÜ Hastor juhatuse liikmeks nimetada.
26. Eeltoodud põhjustel on ringkonnakohus seisukohal, et vaidlusalusel ajal oli K.S. OÜ Hastor
juhatuse ainsaks liikmeks. Et tsiviilseadustiku üldosa seaduse § 34 lg 1 järgi loetakse suhetes teiste
isikutega juriidilise isiku seaduslikuks esindajaks juriidilise isiku juhatus või seda asendav organ,
siis oli K.S. ainsaks füüsiliseks isikuks, kellele laienes MKS § 8 lg-s 1 sätestatud kohustus tagada
MKS-st ja maksuseadusest tulenevate rahaliste ja mitterahaliste kohustuste tähtaegne ning täielik
täitmine. Vastavalt ei olnud A.P. maksumenetluses kontrollitud perioodil 2012. aastal OÜ Hastor
seaduslikuks esindajaks. Seega ei olnud kaebaja kohustatud tagama OÜ Hastor maksukohutuste
täitmist ega saa vastutada solidaarselt OÜ-ga Hastor viimase maksuvõla tasumise eest. Seetõttu


                                                5
puudus vastustajal alus vaidlustatud vastutusotsusega kohustada kaebajat tasuma OÜ Hastor
maksuvõlg.
27. Eeltoodu alusel on ringkonnakohus seisukohal, et MTA 2. detsembri 2014 vastutusotsus nr 13-
7/507-19 on kaebajat puudutavas osas õigusvastane ja tuleb tühistada. Ringkonnakohus rahuldab
A.P. apellatsioonkaebuse, tühistab Tartu Halduskohtu 4. septembri 2015 otsuse ja teeb uue otsuse,
millega rahuldab kaebuse.
28. Vastavalt HKMS § 108 lg-le 1 kannab menetluskulud pool, kelle kahjuks otsus tehti.
Tulenevalt HKMS § 109 lg-st 4, kui kõrgema astme kohus muudab alama astme kohtu lahendit
või teeb lahendi asja uueks arutamiseks saatmata, muudab ta kohtukulude jaotust.
Ringkonnakohus rahuldab A.P. apellatsioonkaebuse ja ka kaebuse täies ulatuses. Seetõttu tuleb
jätta menetluskulud vastustaja kanda.
29. 3. augustil 2015 esitas kaebaja halduskohtule kaebuse esitamisel tasutud 750 euro riigilõivu ja
576 euro õigusabikulu vastustajalt väljamõistmiseks.
7. juunil 2016 esitas kaebaja apellatsioonkaebuse esitamisel tasutud 750 euro riigilõivu ja 432 euro
õigusabikulud vastustajalt väljamõistmiseks.
Õigusabikulu on A.P. vastavalt esitatud arvetele tasunud 31. juulil 2015 ja 14. oktoobril 2015.
Ringkonnakohtu hinnangul on kaebaja õigusabikulu vajalik ja põhjendatud ning tuleb ühes tasutud
riigilõivuga MTA-lt kaebaja kasuks välja mõista. Kokku tuleb MTA-l menetluskulude katteks
tasuda A.P. e seega 2508 eurot.




         Madis Ernits                     Tiina Pappel                     Tanel Saar
 allkirjastatud digitaalselt         allkirjastatud digitaalselt       allkirjastatud digitaalselt




                                                6

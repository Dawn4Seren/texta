                           TAR T U H AL D U S K O H U S
                             Jõhvi kohtumaja


                       KOHTUMÄÄRUS
Kohtuasja number            3-16-1585
Määruse kuupäev             28. september 2016
Kohtunik                    Karin Jõks
Kohtuasi                    ********i kaebus Viru Vangla vastu mittevaralise kahju
                            748,88 euro hüvitamise nõudes
Menetlusosalised            Kaebaja ********, esindaja Vladimir Kolga
                            Vastustaja Viru Vangla
Resolutsioon                1. Jätta ********i taotlus kaebetähtaja ennistamiseks
                            rahuldamata.
                            2. Lõpetada menetlus.
                            3. Jätta menetluskulud poolte endi kanda.
Edasikaebamise kord ja      4. Määruse peale võib esitada määruskaebuse Tartu
muud selgitused             Ringkonnakohtule Tartu Halduskohtu kaudu 15 päeva
                            jooksul arvates määruse kättetoimetamisest.
                            5. Määrus toimetatakse kätte pooltele.

Asjaolud ja menetluse käik

1. Viru Vangla määras 14.09.2015.a käskkirjaga nr 6-3/1155-D ********ile
   distsiplinaarkaristuse, kartserisse paigutamise 8 ööpäevaks. See käskkiri
   tunnistati kehtetuks Viru Vangla 21.01.2016.a käskkirjaga nr 6-3/61.

   10.05.2016.a esitas ******** Viru Vanglale avalduse, milles ta taotles mittevaralise
   kahju 800 euro hüvitamist. Viru Vangla rahuldas 05.07.2016.a otsusega nr 6-
   16/65-2 (tl 6) kaebaja taotluse osaliselt, summas 51,12 eurot. Kaebaja ja
   vastustaja kinnitavad, et kaebaja sai selle otsuse kätte 06.07.2016.a (tl 2 pöördel,
   16)

2. 07.08.2016.a esitas ******** Tartu Halduskohtule kaebuse Viru Vangla vastu
   mittevaralise kahju hüvitamiseks. Kaebaja hinnangul tekitas Viru Vangla
   kartserisse paigutamisega kaebajale ilma seadusliku aluseta põhjendamatuid
   kannatusi.

3. Kohus võttis 11.08.2016.a kaebuse menetlusse ning andis kaebajale võimaluse
   esitada kaebetähtaja ennistamise taotlus.

4. 17.08.2016.a esitas kaebaja kaebetähtaja ennistamise taotluse (tl 25-26).
1                                   1
    Kaebaja selgituste kohaselt jättis ta tähtaja arvestamisel kogemata arvestamata
    31. juuli. Kaebaja oli kindel, et juulikuus on 30 päeva, mistõttu viimaseks kaebuse
    esitamise päevaks oli arvestatud laupäev, 06.08.2016.a. Kaebaja hinnangul on
    tähtaeg mööda lastud menetlusosalisest mitteolenevatel põhjustel.

    Kaebaja rõhutab, et on ilmselge, et kaebaja õigused on vastustaja poolt oluliselt
    rikutud. Kaebuse läbi vaatamata jätmine võib kaasa tuua kaebaja kohtuliku kaitse
    võimaluse kaotamise. On ilmne, et praktikas võib esineda ka kahetsusväärseid
    olukordi, kus menetlusosaline ei pane enne asja lahendamist tähele, et
    menetlustoiming on tehtud tähtaja rikkumisega. Kaebaja palub kaebetähtaja
    ennistamise taotluse rahuldada ja jätkata menetlust.

5. 15.09.2016.a esitas vastustaja oma seisukoha (tl 30-31), milles ta palus
   menetluse kaebetähtaja rikkumise tõttu lõpetada. Kaebetähtaja ennistamise
   taotlus rahuldamisele ei kuulu. Vastustaja hinnangul sõltus kaebetähtaja
   möödalaskmise põhjus ainuüksi menetlusosalisest ning oli menetlusosalise poolt
   igati välditav. Asjaolu, et juulis on 31 päeva, on üldteada ning ei ole usutav, et
   keskmise elukogemusega ja tavaelus Gregoriuse kalendrit kasutavale isikule
   oleks antud asjaolu teadmata või et selline teadmatus ei oleks välditav. Arvestada
   tuleb seda, et kaebaja kasutas magistrikraadiga õigusnõustaja teenuseid.

Kohtu seisukoht

6. Riigivastutuse seaduse § 18 lg 2 sätestab, et kui haldusorgan jätab kahju
   hüvitamise taotluse rahuldamata või tähtaegselt lahendamata või kui kannatanu
   ei nõustu hüvitise suuruse või viisiga, võib kannatanu 30 päeva jooksul esitada
   halduskohtule kaebuse hüvitise väljamõistmiseks. Ka halduskohtumenetluse
   seadustiku (HKMS) § 47 lg 2 näeb ette, et kaebus kohtueelses menetluses
   esitatud nõudes tuleb esitada 30 päeva jooksul arvates päevast, kui isikule tehti
   teatavaks kohtueelset menetlust lõpetav lahend.

    HKMS § 124 lg 1 kohaselt kontrollib kohus eelmenetluses, kas kaebus on
    esitatud tähtaegselt, ja lahendab kaebetähtaja ennistamise taotluse pärast teistelt
    menetlusosalistelt sellele kirjaliku vastuse saamist. HKMS § 152 lg 1 p 2 ja § 124
    lg 2 kohaselt lõpetab kohus menetluse, kui kaebus on esitatud tähtaega rikkudes
    ja tähtaeg ei kuulu ennistamisele.

7. Käesoleval juhul puudub vaidlus selles, et kaebaja sai Viru Vangla 05.07.2016.a
   otsuse nr 6-16/65-2, millega tema kahju hüvitamise taotlus rahuldati osaliselt,
   kätte 06.07.2016.a. Seega oli viimane päev kaebuse esitamiseks reede,
   05.08.2016.a. Kaebaja on kaebusele kuupäevaks märkinud 05.08.2016.a, kuid
   kaebus allkirjastati 07.08.2016.a ja jõudis kohtusse samuti 07.08.2016.a. Seega
   on kaebuse esitamise päevaks 07.08.2016.a ja kaebaja on seaduses sätestatud
   kaebetähtaja ületanud.

8. HKMS § 71 lg 1 ütleb, et kui menetlusosaline lasi mööda seaduses sätestatud
   menetlustähtaja, ennistab kohus tähtaja menetlusosalise avalduse alusel, kui
   menetlusosaline ei saanud tähtaega järgida mõjuval põhjusel.

    Kohtupraktikas mõistetakse mõjuva põhjuse all eelkõige objektiivseid takistusi.
    Erandlikel juhtudel võib arvestada ka menetlusosalise subjektiivseid võimeid
    asjadest aru saada ja oma käitumist õigusaktidele vastavalt juhtida. Küllaldane

2                                          2
    põhjus tähtaja ennistamiseks võib olla õiguslikes küsimustes kogenematu inimese
    eksimus protsessitoimingutes. Tähtaja ületamine ei saa olla vabandatav, kui
    kaebaja pole olnud piisavalt hoolikas selleks, et selgitada välja vaidluse
    algatamise kord, sh tähtajad (Riigikohtu lahend 3-3-1-75-08, p 16-17).

9. Kohus ei nõustu sellega, et kaebaja lasi kaebetähtaja mööda temast
   mitteolenevatel põhjustel. Kaebaja tunnistab ise, et ta eksis kaebetähtaja
   arvestamisel. Kohtu hinnangul näitab see, et kaebaja ei ole olnud kaebetähtaja
   järgmisel piisavalt hoolikas. Kaebaja esindajaks on õigusteadusliku
   kõrgharidusega isik, kes selliseid vigu teha ei tohi. Selline esindaja ei saa
   tugineda ka kogenematusest tingitud eksimusele. Kohus nõustub vastustaja
   seisukohaga, et kaebetähtaja möödalaskmise põhjus sõltus ainuüksi kaebajast ja
   oli tema poolt välditav. Kaebaja ei ole esile toonud ühtegi objektiivset takistust
   kaebuse tähtaegseks esitamiseks ehk sündmust või asjaolu, mille tekkimist ja
   kulgemist isik ise vahetult mõjutada ei saanud.

10. Hilinemise põhjust ei muuda objektiivseks või kaebajast sõltumatuks see, et
    kaebetähtaega arvestas mitte kaebaja ise, vaid tema esindaja. HKMS § 31 lg 3
    ning tsiviilkohtumenetluse seadustiku § 217 lg 5 ja 6 alusel omistatakse esindaja
    tegevus esindatavale.

    Kohtupraktikas on esinenud kaebetähtaja ennistamist olukorras, kus kaebaja
    huvid jäid kaitseta tema esindaja tegevusetuse tõttu (Riigikohtu lahend 3-3-1-61-
    12). Need seisukohad ei ole aga ülekantavad praegusele asjale. Esiteks käsitles
    viidatud lahend olukorda, kus kaebajale oli määratud esindaja riigi õigusabi
    korras. Teiseks ei kaota kaebaja praeguse menetluse lõpetamisel pöördumatult
    võimalust saavutada oma eesmärk ehk saada tema soovitud hüvitist. Kui kaebaja
    kaotas hüvitise saamise võimaluse oma esindaja süül on kaebajal võimalik
    esitada maakohtule esindaja vastu hagi kahju hüvitamise nõudes.

11. Kokkuvõttes puuduvad praeguses asjas mõjuvad põhjused kaebetähtaja
    ennistamiseks ning kohus jätab kaebaja sellekohase taotluse rahuldamata. Kohus
    lõpetab menetluse HKMS § 152 lg 1 p 2 alusel.

    HKMS § 43 lg 1 p 2 kohaselt ei ole pärast käesoleva määruse jõustumist lubatud
    esitada halduskohtule sama nõudega samal alusel kaebust.

12. HKMS § 108 lg 4 alusel tuleb menetluskulud praeguses asjas kanda kaebajal.

    Vastustaja ei esitanud koos menetluse lõpetamise taotlusega menetluskulude
    väljamõistmise taotlust, menetluskulude nimekirja või kuludokumente. Pikaajalise
    menetlusliku kogemuse põhjal Viru Vangla tavapäraselt kohtuväliste kulude
    hüvitamist ei taotle. Kohtukulusid praeguses asjas ei ole. Seega jäävad poolte
    võimalikud menetluskulud nende endi kanda.

    Kaebaja oli riigilõivu tasumisest vabastatud, seega riigilõivu tagastamisele ei
    kuulu.


/allkirjastatud digitaalselt/

Karin Jõks

3                                         3
Kohtunik




4          4

                               KOHTUOTSUS
                                EESTI VABARIIGI NIMEL


 Tsiviilasja number                     2-14-15304

 Kohus                                  Tallinna Ringkonnakohus

 Otsuse tegemise aeg ja koht            17. veebruar 2016, Tallinn

 Kohtukoosseis                          Kohtunikud Ülle Jänes, Margo Klaar ja Indrek Parrest

 Tsiviilasi                             Ida-Dnest OÜ hagi Isoest OÜ vastu võlgnevuse
                                        nõudes
 Tsiviilasja hind                       5994, 80 eurot
 Vaidlustatud kohtulahend               Harju Maakohtu 16.03.2015 otsus

 Kaebuse esitaja ja kaebuse liik        Isoest OÜ apellatsioonkaebus
 Menetlusosalised, nende esindajad      Hageja Ida-Dnest OÜ (RK 10661435), seaduslik
                                        esindaja Victor Fortkin, lepinguline esindaja Jana Kaup
                                        Kostja Isoest OÜ (RK 11339500), seaduslik esindaja
                                        Sregei    Kulp,     lepinguline    esindaja     Anastasia
                                        Nezgovorova

 Istungi toimumise aeg                  28. jaanuar 2016


RESOLUTSIOON
Harju Maakohtu 16.03.2015 otsus jätta muutmata ning apellatsioonkaebus rahuldamata.
Apellatsioonimenetluse kulud jätta kostja kanda.

Välja mõista Isoest OÜ-lt Ida-Dnest OÜ kasuks apellatsioonkaebuse esitamisest tingitud
menetluskulud 466 eurot.
Lahendi jõustumisest alates kuni täitmiseni kohustada Isoest OÜ-d tasuma menetluskuludelt
viivist VÕS § 113 lg 1 teises lauses ettenähtud ulatuses.


Edasikaebamise kord
Ringkonnakohtu otsuse peale võib vandeadvokaadi vahendusel esitada kassatsioonkaebuse
Riigikohtule 30 päeva jooksul otsuse kättetoimetamisest alates. Menetlusosaline võib ise esitada
menetlusabi saamise taotluse, samuti esitada teise menetlusosalise kaebuse või muu taotluse kohta
seisukohti ja vastuväiteid.
Asjaolud ja hageja nõue
Ida-Dnest OÜ esitas 07.04.2014 Pärnu Maakohtule maksekäsu kiirmenetluse avalduse Isoest OÜ-lt
5994, 80 euro väljamõistmiseks. Kostja esitas tähtaegselt hageja nõudele vastuväite ning Pärnu
Maakohus andis 20.05.2014 määrusega nõude üle hagimenetlusse Harju Maakohtule.

Ida-Dnest OÜ esitas 09.06.2014 Harju Maakohtule hagi Isoest OÜ vastu võla 5994, 80 euro välja-
mõistmiseks.

Hageja ja kostja sõlmisid 20.09.2013 töövõtulepingu nr 20.09, mille p 5.1 järgi töövõtja kohustus
teostama 200 m3 mahuti, püstredelite, treppide ja siseseoste montaažitööde kompleksi ning tegema
mahuti hermeetilisuse kontrolli (75% veega täitmise meetodil) vastavalt hinnapakkumisele ja
andma teostatud töö üle tellijale. Töövõtulepingu p 7.2.1 järgi algasid tööd objektil alates
20.09.2013 ja p 7.2.2 järgi tööde lõpetamine ja üleandmine pidi toimuma kuni 31.10.2013. Lepingu
p 7.4 järgi tööde üldmaksumuseks oli määratud 14 400 eurot vastavalt tellijaga kooskõlastatud
hinnapakkumisele, mis on lepingu lisaks. Töövõtja täitis lepingujärgsed kohustused õigeaegselt ja
esitas tellijale e-posti teel 30.09.2013 arve 9600 euro tasumiseks ja 31.10.2013 arve 4800 euro
tasumiseks koos teostatud tööde aktidega (meilid tl 127-129, I köide). Lepingu p 6.3 järgi tellija
kohustub 3 tööpäeva jooksul alates aktide kättesaamisest vaatama läbi, võtma vastu või põhjendatud
vastuväidetega tagastama aktid teostatud tööde kohta. Tellija sai teostatud tööde aktid kätte koos
arvetega ning mingisuguseid vastuväiteid teostatud tööde kohta kolme tööpäeva jooksul ei esitanud.
Seega olid tööd vastu võetud. Kostja on temale esitatud arvetest jätnud tasumata 5994, 80 eurot.

Kostja vastuväited
Kostja palus hagi jätta rahuldamata. Töövõtja ei ole töid täies mahus teostanud. Lepingu punkt,
mille kohaselt pidi töövõtja tegema mahuti hermeetilisuse kontrolli (75% veega täitmise meetodil),
on siiani täitmata. Kostja ei ole hagejalt töid vastu võtnud. Teostatud tööd ei vastanud lepingu-
tingimustele. Kuna hageja ei kõrvaldanud kostja nõudmistele vaatamata tehtud töös puuduseid, siis
kõrvaldas kostja need omal kulul.

Juhul, kui kohus peaks hagi rahuldama, siis tasaarvestab kostja oma nõuded hageja vastu tööde
puuduste kõrvaldamiseks kulutatud summadega 1294, 80 eurot ja 2124 eurot, millele lisandub
viivisenõuded 1201, 97 eurot ja 1283, 25 eurot ning seoses töövõtulepingu rikkumisega leppetrahvi
nõue 1200 eurot.

Maakohtu otsuse põhjendused
Harju Maakohus rahuldas hagi ja mõistis välja kostjalt hageja kasuks 5994, 80 eurot ning
menetluskulud 979, 06 eurot.

Kohus tuvastas, et hageja ja kostja vahel oli sõlmitud 20.09.2013 töövõtuleping nr 20.09, mille p
5.1 järgi töövõtja kohustus teostama 200 m3 mahuti, püstredelite, treppide ja siseseoste
montaažitööde kompleksi ning tegema mahuti hermeetilisuse kontrolli (75% veega täitmise
meetodil) vastavalt hinnapakkumisele ja andma teostatud töö üle tellijale. Töövõtulepingu p 7.2.1
järgi algasid tööd objektil alates 20.09.2013 ja p 7.2.2 järgi tööde lõpetamine ja üleandmine pidi
toimuma kuni 31.10.2013. Lepingu p 7.4 järgi tööde üldmaksumuseks oli määratud 14 400 eurot
vastavalt tellijaga kooskõlastatud hinnapakkumisega, mis on lepingu lisaks.

Pooled ei vaidle, et hageja esitas kostjale e-posti teel 30.09.2013 arve nr 08/13 9600 euro tasumiseks
ja 31.10.2013 arve nr 09/13 4800 euro tasumiseks. Vaidlust ei ole, et kostja on esitatud 30.09.2013
arve alusel hagejale tasunud 14.10.2013 6000 eurot, 26.11.2013 2305, 20 eurot ja 30.12.2013 100
eurot, kokku seega 8405, 20 eurot.


                                                                                                2
Pooled vaidlevad selle üle, kas hageja on töövõtulepingu alusel teostatud töö üle andnud kostjale.

Tuvastatud on, et töövõtulepingu p 6.3 järgi tellija kohustub 3 tööpäeva jooksul saabumiskuupäevast
vaatama läbi, võtma vastu või tagastama koos põhjendatud vastuväidetega tehtud tööde aktid
vastutava esindaja poolt allkirjastatud akti ühe eksemplari.

Pooled ei vaidle, et kostja sai hagejalt koos arvetega teostatud tööde aktid. Seega vaidlust ei ole, et
01.10.2013 sai kostja e-postiga tehtud tööde akti 4800 euro kohta koos 30.09.2013 arvega ja
07.11.2013, kui hageja saatis kostjale e-postiga 31.10.2013 arve, siis andis hageja kostjale üle ka
tehtud tööde akti 9600 euro kohta. Vaidlust ei ole, et 07.01.2014 saatis hageja kostjale arved ja aktid
korduvalt ja allkirjastatud tehtud tööde aktid sai kostja kätte veebruaris 2014.

Kostja väide, et allkirjastatud aktid sai kostja alles veebruaris, ei oma asja lahendamisel tähtsust.
Poolte vahel ei ole kokkulepitud, et tööde üleandmine saab toimuda vaid allkirjastatud aktide alusel.
Asjaolu, et tööde vastuvõtmise aktid ei olnud hageja poolt allkirjastatud, ei saa ümber lükata hageja
tahet anda tööd üle tehtud tööde aktidega, millised olid allkirjastamata. Seega on tuvastatud, et
hageja esitades kostjale 01.10.2013 ja 07.11.2013 tehtud tööde üleandmise-vastuvõtmise aktid,
soovis, et kostja võtaks hageja poolt teostatud tööd ka vastu. Kuna töövõtulepingu p 6.3 kohaselt
leppisid pooled kokku, et tehtud tööde aktid vaatab tellija 3 tööpäeva jooksul nende saabumisest
läbi, siis on pooled kokku leppinud, et 3 tööpäeva jooksul on tellija kohustatud üle vaatama ka aktide
alusel tehtud töö. Vaidlust ei ole, et 3 tööpäeva jooksul aktide saamisest kostja hagejat ei töö
vastuvõtmisest ega väidetavatest töö puudustest ei teavitanud. Asjaolust, et kostja ei pidanud
vajalikuks teavitada hagejat, et kostja ei võta tehtud töid vastu, ei saa eeldada, et hageja oleks
pidanud järeldama, et tehtud tööd ei vasta lepingutingimustele. Seega tuleb kostja poolt lugeda
hageja tehtud tööd, mis kajastuvad tööde vastuvõtmisaktidel, vastuvõetuks.

Kostja väide, et tasu maksmise kohustus ei ole muutunud sissenõutavaks seetõttu, et pooled pole
tööde lõplikul valmimisel koostanud töövõtulepingu p 9 kohast tehtud tööde üleandmise-vastuvõtu
lõplikku akti, mistõttu ei saa lugeda töid valminuks, sest kostja pole hagejalt töid vastu võtnud, ei
tulene poolte vahel sõlmitud kokkuleppest. Tuvastatud on, et töövõtulepingu p 7.5 kohaselt sidusid
pooled tasu maksmise teostatud tööde aktide esitamisega ning tellijal on kohustus tasuda tehtud
tööde eest vastavalt tehtud tööde aktile 21 kalendripäeva jooksul arve esitamise kuupäevast alates.
Kuna kostja on tehtud tööd vastu võtnud, siis on kostja kohustatud tasuma talle esitatud arvete alusel
tehtud tööde eest vastavalt poolte kokkuleppele ositi peale tööde vastuvõtmist.

Kostja väide, et hageja esitatud arvete alusel on ületatud töövõtulepingu raames kokku lepitud töö
hinda, mis oli 14 400 eurot 840 euro võrra, ei ole tõendatud. Hageja on veenvalt põhistanud, et
23.09.2013 arve summas 840 eurot oli väljastatud kostjale lepinguvälise töö eest, mis oli kokku
lepitud suuliselt ja tasutud. Vaidlust ei ole, et kostja on hageja esitatud arvetel, mille aluseks olid
tehtud tööde aktid, kajastatud summadest jätnud tasumata 5994, 80 eurot.

Kostja ei ole tõendanud, et hageja on kohustatud kostjale hüvitama seoses ebakvaliteetselt teostatud
töö parandamisega seotud kulud. Asjaolu, et kostja on hagejale 23.12.2013 teatanud, et tööd on
tehtud ebakvaliteetselt ja kostja on teostanud hageja asemel töid ning 15.01.2014 taas teavitanud, et
tööd on tehtud mittekorrektselt, paludes kõrvaldada töö puudused, ei tõenda iseenesest, et hageja
tehtud tööd ei vastanud lepingutingimustele. Hageja väidete kohaselt on töid tehtud vastavalt
lepingule, millest on hageja kostjat teavitanud 02. ja 31. jaanuaril e-posti teel. Kostja pole
tõendanud, et tema esitatud arved on seotud väidetavate töövõtulepingus kokkulepitud tööde
puuduste parandamisega. Kostja ei ole tõendanud, et poolte vahel oli kokkulepe, et hageja tasub
kostjale töövahendite eest 1294, 80 eurot nagu on märgitud 19.11.2013 arvel nr 057, mis on hagejale


                                                                                                 3
tasumiseks esitatud 29.01.2014. Pooled ei vaidle, et seisuga 24.11.2014 on mahuti hermeetilisuse
kontroll 75% veega täitmise meetodil hageja poolt teostamata, kuid pooled vaidlevad selle üle, kas
mahuti hermeetilisuse kontrolli veega täitmise meetodil pidi teostama hageja. Seega pooled
vaidlevad, kas hageja tehtud tööd vastavad lepingutingimustele, kas kostja on töö lepingu-
tingimustele mittevastavusest teatanud õigeaegselt, kas kostja poolt tehtud tööd on seotud lepingu-
tingimustele mittevastava töö parandamisega, kas kostjal on õigus nõuda viivist ja leppetrahvi,
mistõttu kostja ei saa tasaarvestada oma nõuet hageja vastu hageja nõudega, kuna kostja
tasaarvestuse aluseks olev nõue on ebaselge ja hageja on sellele esitanud põhjendatud vastuväited.
Lähtudes eeltoodust ei saa kostja eelnevalt tuvastatud kostja kohustust maksta hagejale 5994, 80
eurot tasaarvestades enda nõuetega hageja vastu

Kohus jättis menetluskulud kostja kanda ning mõistis kostjalt hageja kasuks välja menetluskulu
979, 06 eurot ja viivise lahendi jõustumisest alates kuni täitmiseni võlaõigusseaduse (VÕS) § 113
lg 1 teises lauses ettenähtud määras.

Hageja esindaja põhjendatud ajakulu toimingutele on kohtu hinnangul kokkuvõtlikult järgmine:
maksekäsu kiirmenetluse avalduse koostamine 0 tundi; dokumentidega tutvumine, dokumentide
tõlkimine, Riigikohtu lahendite analüüsimine ja hagiavalduse koostamine 3 tundi; täiendava
hagiavalduse koostamine ja hageja arvamuse koostamine kostja vastusele 3 tundi; 27.10.2014
kohtuistungil osalemine, 24.10.2014 täiendavate tõendite ja seisukohtade esitamine, kohtuistungiks
ettevalmistamine ja dokumentide tõlkimine, vastamine kostja taotlusele lükata istung edasi ning
nõuda hagejalt tagatist 2 tundi; 24.11.2014 kokkuvõtte seisukohtadest koostamine ja 04.12.2014
vastuse koostamine kostja lõplikule seisukohale 2 tundi; 17.02.2015 kohtuistungiks ette-
valmistamine ja kohtuistungil osalemine 1 tund ja 10 minutit. Põhjendatud ajakulu kokku on 11
tundi ja 10 minutit. Õigusteenust osutati tunnihinnaga 50 eurot (ilma käibemaksuta). Põhjendatud
õigusabikuluks kujuneb seega kokku 560 eurot. Kuivõrd hageja asukoht on Narvas ning ka tema
esindajad tegutsevad Narvas, on istungile sõitmiseks kulunud autokütuse maksumus 69, 06 eurot
hüvitatavaks menetluskuluks TsMS § 144 p 1 alusel.

Apellatsioonkaebus
Kostja palub maakohtu otsuse tühistada ning uue otsusega jätta hagi rahuldamata ja menetluskulud
hageja kanda.

Hageja ei esitanud ühtegi tõendit selle kohta, et kõik lepingus sätestatud tööd oleksid hageja poolt
täidetud, s.o et tasu nõue on muutunud sissenõutavaks. Kostja antud vastuväite jättis maakohus
tähelepanuta.

Kostja sai e-posti teel allkirjastatud üleandmis-vastuvõtu aktid alles veebruaris 2014. Hageja pole
tõendanud üleandmis-vastuvõtu aktide kostja poolt kättesaamist enne 2014 veebruari. Hageja ei
teavitanud kostjat teostatud tööde üleandmise-vastuvõtu akti allkirjastamise ajast, vaid esitas peale
arvete väljastamist allkirjastamata tööde üleandmise-vastuvõtu aktid. Poolte vahel puudus
kokkulepe selle kohta, et juhul kui kostja ei allkirjasta üleandmise-vastuvõtuakti ja ei tagasta seda
ega esita pretensioone 3 tööpäeva jooksul, loetakse akt aktsepteerituks. Ainuüksi hageja soov lugeda
mittenõuetekohaselt teostatud tööd aktsepteerituks, ei anna alust tasu nõudmisele.

Kostja teatas hagejale teostatud tööde ebakvaliteetsusest telefoni teel ning hiljem ka e-kirjadega.
Hageja kinnitas 24.11.2014 seisukohtades, et seisuga 09.01.2014 ei eksisteerinud teostatud tööde
üleandmise-vastuvõtmise akti, vaidluse aluseks on 30.09.2013 arve nr 08/13 ja 31.10.2013 arve nr
09/13. Seega hagejapoolsed arved väljastati enne üleandmise-vastuvõtmise akti koostamist ja
allkirjastamist.


                                                                                               4
Maakohus jättis analüüsimata poolte vahel sõlmitud lepingu p 2.2, mille kohaselt lepingu täitmisel
selles mittekäsitletud küsimustel juhinduvad pooled Ehitusalaste Töövõtulepingute Üldtingimustest
(ETÜ 2005). ETÜ 2005 kohaselt tehtud tööde aktis fikseeritakse lepingu objektiks oleva töö
valmidusaste. Tehtud tööde aktiga ei anta tehtud töid üle, mistõttu nimetatud akt ei ole lepingu
objektiks oleva töö tulemi üleandmise-vastuvõtmise akt (p 139). Kohtule esitatud akti näol on
tegemist just tööde akti, mitte tööde üleandmise-vastuvõtmise aktiga. Seega ei muutunud tasunõue
sissenõutavaks.

ETÜ 2005 kohaselt esitab töövõtja vähemalt 5 tööpäeva enne arve esitamist tellijale tehtud tööde
akti, mille vorm on kokku lepitud lepingu lisas. Tehtud tööde akti koostamise eesmärgiks on
fikseerida akteerimise ajaks tehtud, kuid üleandmata tööd. Tehtud tööde aktis fikseeritakse tehtud
tööde valmidusaste. Arve esitamise eelduseks on aktseptitud tehtud tööde akt (p 141). Tellija võib
keelduda tehtud tööde akti aktseptimisest ning tellija kaitse eesmärgil selle täielikult või osaliselt
edasi lükata, kui töövõtja süül puudub tal võimalus teha kontrollmõõtmisi (p 150 esimene lause).
Lõpliku valmiduse korral vastab lepingu objektiks olev töö kõigile lepingus kokku lepitud nõuetele
ning asjaomastel ametkondadel ja tellijal ei ole nimetatud töö kohta pretensioone (p 164). Kui tellija
on saanud töövõtjalt lepingu objektiks oleva töö lõpliku valmiduse akti, teeb tellija volitatud
esindaja viivitamatult ülevaatuse (kontrollmõõtmised). Tellija on kohustatud aktseptima lepingu
objektiks oleva töö lõpliku valmiduse korral üleandmise-vastuvõtmise akti sarnaselt tehtud tööde
akti aktsepteerimise protseduurile, kui lepingus ei ole kokku lepitud teisiti (p 165). Lõpliku
arvelduse teeb tellija lepingu objektiks oleva töö lõpliku valmiduse korral aktseptitud üleandmise-
vastuvõtmise akti põhjal töövõtja koostatud ja tellijale esitatud arve alusel (p 166). Lõpliku
arveldusega loetakse rahuldatuks kõik töövõtja rahalised nõuded, välja arvatud need, mida töövõtja
on tellijale kirjalikult esitanud ja mida tellija pole veel rahuldanud (p 167). Maakohus jättis kõik
mainitud kostja vastuväited tähelepanuta ja analüüsimata.

Üllatuslik oli maakohtu järeldus, et 23.09.2013 arve summas 840 eurot oli väljastatud kostjale
lepinguvälise töö eest, mis oli kokku lepitud suuliselt ja tasutud. 23.09.2013 arve nr 07/13 oli
esitatud vaidlusaluse lepingu raames (ning sama ehitusobjekti osas). Seega ületas hageja lepinguga
ettenähtud hinda 840 euro võrra.

Maakohus jättis rahuldamata ka kostja avalduse tasaarvestamise kohta, kuigi hageja sisulist
vastuväidet tasaarvestuse kohta ei esitanud.

Kostja vaidleb vastu ka hageja menetluskulude nimekirjale. Hageja esitatud tööde aruandest ei
tulene, kui palju aega kulus iga õigustoimingu peale. Seega on võimatu hinnata õigustoimingutele
kulutatud aega ja selle põhjendatust. Hageja esile toodud menetluskulud on ülepaisutatud ja
põhjendamata. Hageja nimetas menetluskuludeks ka OÜ Milkpromix arved nr 15 ja 26.
Kohtutoimikus puuduvad volikiri OÜ Milkpromix nimele ja menetlusdokumendid, mis oleksid
allkirjastatud ja esitatud kohtusse OÜ Milkpromix esindaja poolt. OÜ Milkpromix näol pole
tegemist hageja lepingulise esindajaga ja tegemist on põhjendamata kuluga.

18.08.2014 arves märgitud kulu täiendavale hagiavaldusele on põhjendamata. Hageja esindajal
kulus täiendava hagiavalduse ja kostja vastusele arvamuse koostamiseks 3,5 tundi, mis on
ülepaisutatud aeg. Mõistlik aeg vastusele arvamuse andmiseks on 1 tund.

Hageja esitas küll Neste Eesti AS kliendihalduri väljastatud vastuse bensiinihinna kohta, kuid
esitatud ei ole sõidukulusid tõendavaid dokumente (tšekke). Seega on tegemist põhjendamata
kuluga. TsMS ei näe ette Riigikohtu lahendite analüüsimisele kulutatud aja menetluskuluna
väljamõistmist.


                                                                                                5
Juhul, kui kohus rahuldab hagiavalduse kas täielikult või osaliselt ja asub seisukohale, et hageja
avaldus menetluskulude kindlaksmääramiseks kuulub rahuldamisele, siis tuleb menetluskulusid
vähendada ning määrata esindaja kuluks 5,5 tundi hinnaga 50 eurot/tund, kokku 275 eurot.

Vastus apellatsioonkaebusele
Hageja vaidleb apellatsioonkaebusele vastu ning palub jätta selle rahuldamata ja maakohtu otsuse
muutmata.

Ringkonnakohtu otsus
Ringkonnakohus, tutvunud tsiviilasja materjaliga, leiab, et Harju Maakohtu vaidlustatud otsus on
seaduslik ja põhjendatud ning apellatsioonkaebuse väited ei anna alust selle tühistamiseks. Vastavalt
TsMS § 657 lg 1 p-le 1 tuleb maakohtu otsus jätta muutmata ning apellatsioonkaebus rahuldamata.
Kolleegium nõustub maakohtu otsuse põhjendustega ning tulenevalt TsMS § 654 lg-st 6 neid ei
korda. Vastuseks apellatsioonkaebusele märgib ringkonnakohus järgmist.

TsMS § 652 lg 1 p 1 kohaselt võtab ringkonnakohus apellatsioonkaebuse läbivaatamisel aluseks
esimese astme kohtus tuvastatud faktilised asjaolud niivõrd, kuivõrd puudub kahtlus vastavate
faktiliste asjaolude tõendamise menetluse või protokolli õiguspärasuse või ebapiisava ulatuse kohta
ning ringkonnakohus ei pea nimetatud asjaolude uut tuvastamist vajalikuks.

Maakohus hindas tõendeid õigesti ning tuvastas poolte vahelist lepingulist suhet reguleerivad
kokkulepped õigesti. Töövõtulepingust tuleneva tasu maksmise kohustuse sätestab VÕS § 637,
mille lg 4 esimese lause järgi, kui kokku on lepitud töö vastuvõtmine tellija poolt või kui see on
tavaline, muutub töövõtja tasunõue sissenõutavaks, kui töö on vastu võetud või loetakse
vastuvõetuks. Sama paragrahvi lg 5 kohaselt ei pea tellija töö eest tasuma enne, kui tal on olnud
võimalus asi üle vaadata, välja arvatud juhul, kui kokkulepitud üleandmisviis või maksmise
tingimused ei anna talle selleks võimalust. Töö vastuvõtmisest õigustamatu keeldumise tagajärjed
sätestab VÕS § 638, mille esimese lause järgi on tellija kohustatud valmis töö vastu võtma, kui töö
üleandmine oli kokku lepitud või kui see on töö omadustest tulenevalt tavaline.

Maakohtule esitatud väited ja tõendid on piisavad, tuvastamaks, et kostja on hageja tehtud töö vastu
võtnud. Sellekohaseid väiteid ja tõendeid on maakohus hinnanud õigesti. VÕS § 636 lg 1 kohaselt
peab töövõtja tööna valmistatud asja tellijale üle andma ja pooled ei vaielnud selle üle, et lepingu
alusel valminud tööd andis hageja kostjale üle elektrooniliselt 01.10.2013 koos 30.09.2013 arvega
ja 07.11.2013 koos 31.10.2013 arvega (aktid ja arved saatis hageja kostjale veelkord ka 07.01.2014).
Kostja ei ole vaidlustanud asjaolu, et töö talle füüsiliselt üle anti ning et ta selle kätte sai. Tõendeid
selle kohta, nagu oleks kostja hagejale pärast töö kättesaamist esitanud tahteavaldusi hageja poolt
vastuvõtmiseks esitatud töö vastuvõtmisest keeldumise kohta, ei ole kostja esitanud. Pooled on
töövõtulepingu p-s 6.3 kokku leppinud tähtaja tehtud tööde vastuvõtmiseks ning kuna kostja ei
teatanud selle tähtaja jooksul hagejale tööde vastuvõtmisest ega väidetavatest puudustest, siis tuleb
hageja tehtud tööd, mis aktidel kajastuvad, lugeda vastuvõetuks.

Riigikohus on asunud lahendis nr 3-2-1-80-08 seisukohale, et töö vastuvõetuks lugemise jaoks on
oluline üksnes see, kas tellija rikkus töö vastuvõtmise kohustust vastuvõtmiseks antud mõistliku
tähtaja jooksul. Kuna kostja ei teavitanud hagejat lepingus ettenähtud tähtaja jooksul tööde
vastuvõtmisest keeldumisest ega töös esinevatest puudustest, on kostja rikkunud töö vastuvõtmise
kohustust, mistõttu tuleb arvete aluseks olevates aktides märgitud tööd lugeda VÕS § 638 kohaselt
vastuvõetuks. Asjakohane ei ole ka kostja väide lõpliku tööde üleandmise-vastuvõtmise akti
puudumisest. VÕS § 637 lg 4 viimase lause kohaselt kui töö tuleb üle anda ositi ja hind on samuti


                                                                                                   6
määratud ositi, tuleb iga osa eest tasuda vastava tööosa vastuvõtmisel. Maakohus on õigesti
tuvastanud, et lepingu p 7.5 kohaselt sidusid pooled tasu maksmise teostatud tööde aktide
esitamisega ning tellijal oli kohustus tasuda tehtud tööde eest vastavalt tehtud tööde aktile 21
kalendripäeva jooksul arve esitamise kuupäevast alates. Seega muutus hageja tasunõue sisse-
nõutavaks VÕS § 637 lg 4 järgi. Kostja hilisem käsitlus talle esitatud aktide olemusest ja nende
mittevastavusest lepingule ei ole kooskõlas asja materjaliga.

Maakohus on kostja väidetava nõude analüüsimise käigus hinnanud muuhulgas ka poolte väiteid
mahuti hermeetilisuse kontrollimise viisi kohta. Antud juhul oli küll lepingu p-s 5.1 märgitud
sulgudes, et selleks viisiks on 75% veega täitmise meetod, kuid lepingu lisaks olev hinnapakkumine
vastavat tööd ja selle maksumust ei sisalda. Seega oli tegemist lepingus sisalduva vastuoluga, mis
iseenesest ei kõrvaldanud kostja kohustust teatada väidetavast puudusest lepingus ettenähtud
tähtajal. Hageja seadusliku esindaja selgituse kohaselt ei olnud selle meetodi kasutamine vajalik ega
praktiliselt ka võimalik. Pealegi kinnitavad hageja esitatud tõendid, et mahuti hermeetilisus oli
kontrollitud ja kostjale üle antud seade vastas kvaliteedinõuetele. Kostja ei ole tõendanud oma
vastupidiseid väiteid. Kostja ei ole tõendanud, et tema ja peatöövõtja (tellija) vahelised väidetavad
arusaamatused olid tingitud hageja teostatud puudulikust tööst. Maakohus leidis õigesti, et arvete
aluseks olevates aktides märgitud tööd tuli lugeda VÕS § 638 kohaselt vastuvõetuks.

Kostja väide lepingu p 2.2 analüüsimata jätmise kohta on põhjendamatu. Töövõtulepingu p 2.2
kohaselt pidid pooled juhinduma lepingus mittekäsitletud küsimustes Ehitusalaste
Töövõtulepingute Üldtingimustest. Kuna poolte õigused ja kohustused ning lepingu tähtaeg ja
finantseerimine on reguleeritud poolte vahel sõlmitud töövõtulepingus, siis puudus maakohtul
vajadus käsitleda kohtuotsuses Ehitusalaste Töövõtulepingute Üldtingimusi.

Põhjendamatu on ka kostja seisukoht, et 23.09.2013 arve nr 07/13 (tl 105, II köide) on esitatud
20.09.2013 sõlmitud töövõtulepingu raames. Arvest nr 07/13 nähtuvalt on see esitatud mahutite
renoveerimise eest, kuid töövõtulepingu lisaks olevas hinnapakkumises (tl 20, II köide) ei ole
mahutite renoveerimist nimetatud. Seega tuvastas maakohus õigesti, et hageja on veenvalt
põhistanud, et see arve oli väljastatud kostjale lepinguvälise töö eest, mis oli kokku lepitud eraldi.

VÕS § 200 lg 4 kohaselt tasaarvestav pool ei saa tasaarvestada nõuet, millele teine pool saab esitada
vastuväiteid. Kuna hageja vaidles kostja tasaarveldusavaldusele vastu, asus maakohus põhjendatult
seisukohale, et kostja ei saa tasaarvestada oma nõuet hageja vastu, kuna kostja tasaarvestuse aluseks
olev nõue on ebaselge ja hageja on sellele esitanud põhjendatud vastuväited. Pealegi tugineb kostja
nõue eeldusel, et töövõtulepingu järgne töö ei ole tema poolt vastu võetud ning, kuna hageja ei ole
väidetavalt reageerinud pretensioonidele, kulutas kostja töös esinenud puuduste kõrvaldamisele
3418, 80 eurot (2124 + 1294, 80). Lisaks nimetatud summale arvestas kostja viivist ja leppetrahvi.
Kolleegiumi hinnangul tuvastas maakohus töö vastuvõtmise õigesti, mistõttu ka sel põhjusel ei
olnud alust pidada kostja nõuet põhjendatuks.

Maakohtu otsuse muutmata jätmise tõttu ei ole põhjust muuta ka maakohtu poolt määratud
menetluskulude jaotust. Põhjendamatu on kostja seisukoht, et 05.06.2014 arve/saateleht nr 26 alusel
ei kuulu hageja õigusabikulu hüvitamisele. Nähtuvalt toimiku materjalist märkis hageja lepinguline
esindaja hagiavalduses oma seose OÜ-ga Milkpromix (tl 25, I köide). Selliselt on tõendatud, et kulu
näol, mille hüvitamist kostjalt nõutakse, on tegemist hageja vajaliku ja põhjendatud kulutusega
lepingulisele esindajale ja maakohus leidis põhjendatult, et hageja taotlus nende kulude
hüvitamiseks tuleb rahuldada. Samuti põhjendas maakohus, miks arve nr 2014/08-18 alusel tuleb
hageja lepingulise esindaja kulud 69, 06 eurot hüvitada.



                                                                                                7
Riigikohus on asjas 3-2-1-88-11 selgitanud, et menetluskulude vähendamise põhjuseks ei saa olla
üksnes vastaspoole seisukoht, et õigusabikulu on liiga suur. Hageja esitas maakohtule menetlus-
kulude nimekirja, millest nähtus detailselt osutatud õigusabi sisu ja maht. Maakohus on käsitlenud
hageja menetluskulude kindlaksmääramise avalduses loetletud tööde sisu ja nimetatud töödele
väidetavalt kulunud aega. Otsusest nähtub, et kohtu hinnangud põhjendatud ja vajaliku ajakulu osas
põhinevad hageja esindaja tööde kirjeldusel ja toimiku materjalidel. Menetlusosalist esindanud
lepingulise esindaja kulude põhjendatuse ja vajalikkuse hindamine TsMS § 175 lg 1 järgi on kohtu
diskretsiooniotsus, millesse kõrgema astme kohus saab sekkuda juhul, kui kohus on ületanud
diskretsioonipiire. Kolleegiumi hinnangul ei ole maakohus õigusabile kulunud aja põhjendatuse ja
vajalikkuse hindamisel kaalutluspiire ületanud.

Menetluskulude jaotus ja kindlaksmääramine
Kuna ringkonnakohus jätab apellatsioonkaebuse rahuldamata ja maakohtu otsuse muutmata, jäävad
ka apellatsioonimenetluse kulud kostja kanda (TsMS § 171 lg 1).

Ida-Dnest OÜ esitatud menetluskulude nimekirjast nähtuvalt on esindajal aega kulunud tsiviilasja
materjalide ja apellatsioonkaebuse analüüsile ning vastuse koostamisele 4 tundi tunnihinnaga
80 eurot (ilma käibemaksuta), seega kokku 320 eurot. Ringkonnakohus leiab, et arvestades asja sisu,
võib nimetatud kulu pidada põhjendatuks ja vajalikuks hageja huvide efektiivseks kaitsmiseks
apellatsioonimenetluses. Hageja esindajaks on jurist, kelle tunnitasu 80 eurot (ilma käibemaksuta)
tuleb vastava kvalifikatsiooni puhul hinnata tavapäraseks.

Lisaks on hageja esindajad osalenud ringkonnakohtu istungil, millega seoses palub hageja kostjalt
täiendavalt välja mõista õigusabikulu 1,5 tunni eest (istungiks ettevalmistamine 1 tund ja istungil
osalemine 0,5 tundi), seega kokku 120 eurot. Ühtlasi soovib hageja sõidukulude hüvitamist bensiini
maksumuse näol 2 x 210 km läbimise eest. Ringkonnakohus peab nimetatud kulutusi vajalikeks ja
põhjendatuteks (istungil osales ka hageja seaduslik esindaja). Seega tuleb kostjalt hageja kasuks
välja mõista õigusabikulud 440 eurot ning sõidukulud 26 eurot, s.o kokku 466 eurot (TsMS § 144
p-d 1 ja 2, § 174 lg-d 1, 2 ja 3 ning § 175 lg 1).

Kooskõlas TsMS § 177 lg-ga 4 peab kostja maksma menetluskulude tasumisega viivitamise korral
hagejale viivist VÕS § 113 lg 1 teises lauses ettenähtud ulatuses.



  /allkirjastatud digitaalselt/     /allkirjastatud digitaalselt/    /allkirjastatud digitaalselt/

             Ü. Jänes                        M. Klaar                       I. Parrest




                                                                                              8

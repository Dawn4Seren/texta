                                    KOHTUOTSUS
                               EESTI VABARIIGI NIMEL

 Kohus                            Tallinna Halduskohus

 Kohtunik                         Enno Loonurm

 Otsuse tegemise aeg ja koht      31. mai 2016, Tallinna Halduskohus

 Haldusasja number                3-15-2824

 Haldusasi                        E. V kaebus Sotsiaalkindlustusameti 23.10.2015 otsuse nr
                                  51730/1 tühistamise ning 08.10.2015 esitatud soodustingimustel
                                  vanaduspensioni määramise avalduse uue läbivaatamise
                                  kohustamise nõudes
 Asja läbivaatamine               Kirjalik menetlus

 Menetlusosalised ja nende        Kaebaja – E. V;
 esindajad                        Vastustaja – Sotsiaalkindlustusamet, volitatud esindaja Silvia
                                  Azojan

 RESOLUTSIOON                        1. Jätta kaebus rahuldamata;
                                     2. Jätta menetluskulud poolte endi kanda

 Edasikaebamise kord              Otsuse peale võib esitada apellatsioonkaebuse Tallinna
                                  Ringkonnakohtule 30 päeva jooksul arvates otsuse avalikult
                                  teatavakstegemisest. Otsuse avalikult teatavakstegemise päev on
                                  31.05.2016. Apellatsioonkaebus võidakse lahendada kirjalikus
                                  menetluses, kui selles ei taotleta asja lahendamist kohtuistungil.


ASJAOLUD JA MENETLUSE KÄIK
1. 08.10.2015 esitas E. V Sotsiaalkindlustusametile pensioniavalduse ja dokumendid
soodustingimustel vanaduspensioni määramiseks 3 aastat enne vanaduspensioni ikka jõudmist
riikliku pensionikindlustuse seaduse (RPKS) § 10 lõike 1 punkti 3 alusel, kui isik, kes on
kasvatanud vähemalt kaheksa aastat kolme last ning okupatsioonirežiimide poolt represseeritud
isiku seaduse (ReprS) § 2 lõike 2 ja § 12 punkti 1 alusel kui asumisel viibinud isiku laps, kes sündis
vanema asumisel oleku ajal.

2. Sotsiaalkindlustusameti 23.10.2015 otsusega nr 51730/1 jäeti E. Vle soodustingimustel
vanaduspension määramata, kuna isikule, kellel on õigus mitmele riiklikule pensionile, määratakse
üks riiklik pension temal valikul. E. Vl oli õigus valida kahe pensioniliigi vahel: 1) E. Vl tekib
ReprS § 12 punkti 1 alusel õigus soodustingimustel vanaduspensionile 2 aastat enne
vanaduspensioniikka jõudmist 61 aasta vanuselt, so. 23.09.2016 või 2) E. Vl tekib RPKS § 10 lõike
1 punkti 3 alusel õigus soodustingimustel vanaduspensionile üks aasta enne vanaduspensioniikka
jõudmist 62 aasta ja 6 kuu vanuselt, so 23.03.2018.

3. E. V esitas 12.11.2015 Tallinna Halduskohtule kaebuse Sotsiaalkindlustusameti 23.10.2015
otsuse nr 51730/1 tühistamiseks ja uue, seadusel põhineva otsuse tegemise kohustamiseks
23.09.2015 seisuga. Kaebaja oli nõus asja lahendamisega kirjalikus menetluses (tl 6-8).

4. Tallinna Halduskohtu 11.12.2015 määrusega võeti kaebus Sotsiaalkindlustusameti 23.10.2015
otsuse nr 51730/1 tühistamise ja 08.10.2015 esitatud soodustingimustel vanaduspensioni määramise
avalduse uue läbivaatamise kohustamise nõudes menetlusse (tl 12). Sotsiaalkindlustusamet vastas
kaebusele 06.01.2016 ja oli samuti nõus asja lahendamisega kirjalikus menetluses (tl 19-21).

5. Tallinna Halduskohtu 04.04.2016 määrusega määrati haldusasi läbivaatamiseks kirjalikus
menetluses ning protsessiosalistele anti võimalus esitada täiendavaid seisukohti ja taotlusi. Ühtlasi
määrati kindlaks kohtuotsuse avalikult teatavakstegemise aeg.

6. Tallinna Halduskohtu 27.05.2016 määrusega muudeti kohtuotsuse avalikult teatavakstegemise
aega (tl 52).


KAEBUSE SISU JA TAOTLUS

7. Kaebaja taotleb Sotsiaalkindlustusameti 23.10.2015 otsuse nr 51730/1 tühistamist ning vastustaja
kohustamist soodustingimustel vanaduspensioni määramise avalduse uueks läbivaatamiseks.

8. Kaebaja taotles Sotsiaalkindlustusametilt ühte riiklikku pensioni (vanaduspensioni), kuid
vaidlustatavas otsuses viidatakse riikliku pensionikindlustuse seaduse paragrahvile 6, mis
võimaldab valida vaid ühe pensioniliigi. Kaebaja leiab, et tal on õigus kasutada nii RPKS-s kui
okupatsioonirežiimide poolt represseeritud isiku seaduses sätestatud soodustusi samaaegselt.
Kaebaja hinnangul on tegemist täiesti erinevate ning teineteisest sõltumatutel asjaoludel
võimaldatavate soodustustega.

9. Otsuse tegija ei ole järginud RPKS § 34 p-i 3, mis kohustab viitama otsuse aluseks olevatele
õigusaktide sätetele. Ainuke viide on RPKS § 6, aga nimetatud paragrahvi objektiks pole üldse
soodustingimused, vaid riikliku penisoni liigid. Otsuse põhjendustest ei selgu, millise kahe riikliku
pensioni liigi vahel peaks kaebaja valima. Samuti on ebaselge, millise seaduse alusel väidekase, et
RPKS ja ReprS alusel pensioni ei summeerita. Kaebaja rõhutab, et ta pole taotlenud korraga kahte
vanaduspensioni. Pole olemas riikliku pensioni eraldi liigina soodustingimustel vanaduspensioni, on
vaid riiklik vanaduspension, millele laienevad soodustused vastavalt RPKS ja ReprS-ile.
09.01.2016 esitatud täiendavas seisukohas leiab kaebaja, et vastustaja on sisuliselt tunnistanud, et
otsus tehti valedel alustel, kuna kaebusele esitatud vastuses on Sotsiaalkindlustusamet viidanud
hoopis teisele õiguslikule alusele. Vanaduspensioni eaga soodustingimuste sidumine kahe erineva
seaduse alusel ei välista automaatselt nende soodustingimuste summeerimise võimalust, sest see
oleks vastuolus võrdse kohtlemise põhimõttega, seaduse eesmärgiga ja soodustuste mõtte ning
olemusega.




                                                 2
VASTUSTAJA SEISUKOHT

10. Vastustaja leiab, et kaebus on põhjendamatu ning tuleb jätta rahuldamata.

11. RPKS § 7 lg 1 p 1 kohaselt on õigus vanaduspensionile isikul, kes on saanud 63-aastaseks.
01.01.2017 jõustuva RPKS redaktsiooniga (vastu võetud 07.04.2010, välja kuulutatud Vabariigi
Presidendi 27.04.2010 otsusega nr 638) tõstetakse vanaduspensioniiga 63-lt aastalt 65-le aastale (§
7 lg 1 p 1) ja täiendatakse § 7 lg-t 1 p-ga 11, mille kohaselt tekib 1955. aastal sündinud isikutel
õigus pensionile 63 aasta ja 6 kuu vanuselt.

12. E. V sündis 23.09.1955. Vanaduspensioniikka jõuab E. V hetkel kehtiva RPKS alusel
23.09.2018, seega jõuab E. V vanaduspensioniikka pärast 01.01.2017 aastat ja 01.01.2017 jõustuva
redaktsiooni kohaselt jõuab ta vanaduspensioniikka 23.03.2019. ReprS § 12 p 1 kohaselt on õigus
soodustingimustel vanaduspensionile RPKS mõistes represseeritul, kellel on olemas
vanaduspensioni määramiseks nõutav pensionistaaž ning kes õigusvastaselt represseerituna on
viibinud kinnipidamiskohas või asumisel, samuti käesoleva seaduse § 2 lõikes 2 nimetatud isikul –
üks aasta enne vanaduspensioniikka jõudmist iga kinnipidamiskohas või asumisel viibitud täisaasta
kohta, ent mitte varem kui viis aastat enne vanaduspensioniikka jõudmist. 12.01.2005
arhiiviteatisest nähtuvalt sündis E. V 23.09.1955 Novosibirski oblastis Eestist 1949 väljasaadetud ja
26.03.1958 asumiselt vabastatud V V lapsena. Seega viibis E. V asumisel 2 täisaastat ja tal tekib
õigus vanaduspensionile 2 aastat enne vanaduspensioniiga. Kehtiva RPKS kohaselt tekib E. Vl
õigus vanaduspensionile RPKS § 7 lg 1 ja Reprs § 12 p 1 alusel 23.09.2016.

13. RPKS § 10 lg 1 p 3 alusel on õigus soodustingimustel vanaduspensionile emal, isal, vanema
abikaasal, eestkostjal või hooldajal, kes on kasvatanud vähemalt kaheksa aastat kolme last, – üks
aasta enne vanaduspensioniikka jõudmist, kui neil on olemas vanaduspensioni määramiseks nõutav
pensionistaaž. Pensionitoimikus olevatest dokumentidest nähtuvalt on E. V kasvatanud vähemalt
kaheksa aastat kolme last ja tal on sellest tulenevalt õigus soodustingimustel vanaduspensionile üks
aasta enne vanaduspensioniga. Kehtiva RPKS kohaselt tekiks E. Vl õigus vanaduspensionile RPKS
§-de 7 lg 1 ja 10 lg 1 p 3 alusel 23.09.2017. Kuna eelnimetatud tingimustel tekiks E. Vl õigus
vanaduspensionile pärast 01.01.2017, siis rakendub E. V osas RPKS § 10 lg 1 p 3 alusel
soodustingimustel vanaduspensioni määramisel 01.01.2017 jõustuv RPKS redaktsioon ja selle
alusel tekib E. Vl eelnimetatud tingimustel õigus vanaduspensionile 23.03.2018.

14. Kaebaja on leidnud, et RPKS § 10 lg 1 p-s 3 ja ReprS § 12 p-s 1 toodud soodustused kuuluvad
summeerimisele, millest tulenevalt tekib tal õigus vanaduspensionile 3 aastat enne
vanaduspensioniiga. Sotsiaalkindlustusamet ei nõustu kaebaja eeltoodud väitega. RPKS § 10 lg 1
punktis 3 ja ReprS § 12 punktis 1 on sätestatud täiendavad soodustused, mis võimaldavad jääda
vanaduspensionile RPKS §-s 7 sätestatud vanaduspensionieast varem. RPKS ei näe ette võimalust
kasutada mõlemat eelnimetatud soodustust korraga ega neid summeerida. Nii RPKS § 10 lg 1 p 3
kui ReprS § 12 p 1 rakendamisel tuleb pensionile õiguse tekkimise aja (vanuse) arvutamisel lähtuda
RPKS §-s 7 sätestatud vanaduspensionieast - ühel juhul tekib õigus vanaduspensionile 1 aasta enne
vanaduspensioniiga ja teisel juhul 2 aastat (E. V puhul) enne vanaduspensioniiga. Seega, ehkki E.
Vl tekib ReprS § 12 p 1 alusel õigus vanaduspensionile vanaduspensionieast 2 aastat varem, s.o 61-
aastaselt, ei tähenda see, et selle tulemusena oleks E. V vanaduspensioniiga 61 aastat ja selle saaks
võtta aluseks RPKS § 10 lg 1 p-s 3 sätestatud vanaduspensionile õigust andva vanuse arvutamisel.
Tema vanaduspensioniiga on vastavalt RPKS §-le 7 jätkuvalt 63 aastat. RPKS § 10 lg 1 p-s 3
sätestatud soodustuse puhul tekib E. Vl õigus vanaduspensionile 1 aasta enne vanaduspensioniiga ja
selle arvutamisel tuleb lähtuda RPKS §-s 7 sätestatud vanaduspensionieast, mitte RPKS § 7 ja
ReprS § 12 p 1 alusel pensionile õiguse tekkimise vanusest 61 aastat. Eeltoodust tulenevalt on E. Vl


                                                 3
õigus soodustingimustel vanaduspensionile kas RPKS § 7 lg 1 ja ReprS § 12 p 1 alusel alates
23.09.2016 või RPKS § 7 lg 1 ja § 10 lg 1 p 3 alusel alates 23.09.2017.


KOHTU SEISUKOHT JA PÕHJENDUSED

15. Käesolevas haldusasjas on vaidlustatud Sotsiaalkindlustusameti 23.10.2015 otsust nr 51730/1,
millega keelduti soodustingimustel vanaduspensioni määramisest nendel alustel, millele tugines
kaebaja. E. V taotleb nimetatud otsuse tühistamist ning soodustingimustel vanaduspensioni
määramise avalduse uue läbivaatamise kohustamist.

16. Kohus, analüüsinud kaebaja ja vastustaja väiteid ning hinnanud tõendeid kogumis, leiab, et
kaebus tuleb jätta rahuldamata.

17. Vaidlust ei saa olla selles, et praegu kehtiva RPKS § 7 lg 1 punkti 1 kohaselt on õigus
vanaduspensionile isikul, kes on saanud 63-aastaseks. Samuti puudub vaidlus selles, et 01.01.2017
jõustuva RPKS redaktsiooniga tõstetakse vanaduspensioniiga 63-lt aastalt 65-le aastale ning
täiendatakse § 7 lõiget 1 p-ga 11, mille kohaselt tekib 1955. aastal sündinud isikutel õigus pensionile
jääda 63 aasta ja 6 kuu vanuselt. Vaidlust ei ole ka selles, et 1955. aastal sündinud kaebaja on
vähemalt kaheksa aastat kasvatanud kolme last ning viibis asumisel 2 täisaastat ning tal on olemas
ka nõutav pensionistaaž. Seega on kohtule esitatud materjalidega tõendatud, et kaebaja vastab nii
RPKS § 10 lg 1 p-s 3 kui ka ReprS § 12 p-s 1 sätestatud tingimustele ning õigus soodustingimustel
vanaduspensionile on põhimõtteliselt olemas, mis tähendab seda, et vaidlusalune küsimus taandub
üksnes sellele, et millisest kuupäevast arvestatuna võiks see õigus realiseeruda.

18. Kaebaja on seisukohal, et vaidlustatud otsuses on jäetud avaldus põhjendamatult ning valele
õiguslikule alusele tuginedes rahuldamata. Kaebaja leiab, et tal on õigus kasutada nii RPKS-s kui
okupatsioonirežiimide poolt represseeritud isiku seaduses sätestatud soodustusi samaaegselt.
Vastustaja kaebaja seisukohaga ei nõustu. Sotsiaalkindlustusameti 23.10.2015 otsusest nr 51730/1
nähtub, et avaldus jäeti rahuldamata eelkõige põhjusel, et käesoleval ajal ei ole kaebajal veel õigust
soodustingimustel vanaduspensioni saada, kuna RPKS ja ReprS alusel vastavaid eeldusi siiski
summeerida ei saa. Lähtuvalt eeltoodust tuleb menetlusosaliste vastupidiseid seisukohti hinnata.
Seejärel analüüsib kohus veel ka kaebaja väiteid seonduvalt sellega, et õigusliku aluse väljatoomisel
on esinenud haldusaktis ebatäpsusi.

19. Kohtu hinnangul oleks soodustuse n-ö summeerimine võimalik, kui iga soodustuse kohaldamine
tähendaks endast ka vanaduspensioniea alandamist. Siinjuures on tähtis eristada õigust
soodustingimustel vanaduspensionile ning vanaduspensioniiga. RPKS § 7 lg 21 kohaselt
mõistetakse vanaduspensionieana nimetatud paragrahvi lõike 1 punktis 1 ja sama paragrahvi lõikes
2 sätestatud vanust, kui muus seaduses ei ole sätestatud teisiti. Hetkel kehtiva RPKS redaktsiooni §
7 lg 1 p-i 1 kohaselt on kaebaja suhtes kohalduvaks vanaduspensionieaks 63 aastat. Seega on
vanaduspensioniiga konkreetne ajahetk, mille saabumisel tekib õigus vanaduspensionile. Õigus
soodustingimustel vanaduspensionile on seevastu isiku subjektiivne õigus nõuda teatud tingimuste
esinemisel vanaduspensioni juba enne vanaduspensioniea saabumist. See võib olla seotud erinevate
tingimustega (represseerituna asumisel viibimine, mitme lapse kasvatamine jne), kuid selle õiguse
kasutamine ei too kohtu arvates kaasa vanaduspensioniea alanemist. Vastavate soodustingimuste
soodustav iseloom seisnebki selles, et isikul võimaldatakse pensionile jääda juba enne
vanaduspensioniea saabumist.




                                                  4
20. Kohus nõustub vastustajaga selles, et kumbki vaidlusega seotud soodustus ei ole käsitatav
vanaduspensioniea alandamisena. Vastustaja on õigesti märkinud, et asjaolust, mille kohaselt tekib
E. Vl õigus ReprS § 12 p 1 alusel vanaduspensionile vanaduspensionieast 2 aastat varem, ei saa
järeldada, et selle tulemusena oleks E. V vanaduspensioniiga 61 aastat ja selle saaks võtta aluseks
RPKS § 10 lg 1 p-s 3 sätestatud vanaduspensionile õigust andva vanuse arvutamisel. Tulenevalt
sellest, et vanaduspensioniiga mitme soodustuse kohaldamisel ei muutu, ei ole võimalik neid
soodustusi ka liita. Mitme erineva aluse olemasolul on otstarbekohane lähtuda soodsamast
variandist. Kuivõrd kaebajal vaidlustatud otsuse tegemise ajal veel soodustingimustel
vanaduspensioni saamise õigust ei esinenud, ei olnud vastustajal võimalik 08.10.2015 taotlust
ühelgi juhul ka rahuldada. Vastustaja on märkinud, et see võimalus tekib alates 23.09.2016.

21. Järgnevalt analüüsib kohus kaebaja seisukohta seoses vaidlustatud õigusakti väidetavalt ebaõige
õigusliku alusega. Käesoleval juhul ning arvestades kohtu poolt märgitut, ei ole kahtlust, et
vastustaja on otsuse tegemisel jõudnud õigele lõppjäreldusele. Vastupidise otsuse tegemine ning
taotluse rahuldamine poleks käesoleval juhul võimalik olnud. Samas nõustub kohus kaebajaga
selles, et vaidlusalusel otsuses on vähemalt osaliselt viidatud ebaõigele õiguslikule alusele.

22. Õige on kaebaja väide, et viide RPKS §-le 6 ei olnud antud juhul asjakohane. RPKS § 6 annab
isikule, kellel on õigus mitmele riiklikule pensionile, valida üks riiklik pension, välja arvatud RPKS
§ 41 lg-s 4 sätestatud erijuhud. Kaebaja on õigesti viidanud ka RPKS §-le 5, milles on toodud välja
4 erinevat riikliku pensioni liiki. Kaebuse asjaolusid silmas pidades on ilmne, et viide RPKS §-le 6
ei olnud vaidlusaluse otsuse kontekstis tarvilik. Siiski ei saa eeltoodust järeldada, et ainuüksi ühe
ebaõige õigusliku aluse tõttu tuleks kogu haldusakt tühistada. Nagu kohus eelnevalt leidis, on
haldusorgan jõudnud õigele lõppjäreldusele. Kohtupraktikas on asutud korduvalt seisukohale, et
eksliku õigusliku aluse kasutamisega ei pea kaasnema haldusakti tühistamist, kui asjakohane
regulatsioon on tegelikult olemas. See on ka kooskõlas haldusmenetluse seaduse §-ga 58, mille
kohaselt ei ole menetlus- ja vorminõuete rikkumised haldusakti tühistamise või kehtetuks
tunnistamise aluseks kui need (väidetavad) rikkumised ei võinud mõjutada asja otsustamist.
Lähtuvalt eeltoodust ei ole vaidlustatud haldusakti tühistamiseks alust ning seetõttu ei saa rahuldada
ka vastupidisel eeldusel baseeruvat 08.10.2015 avalduse uue läbivaatamise kohustamise nõuet.

23. Halduskohtumenetluse seadustiku § 108 lõikes 1 on sätestatud, et menetluskulud kannab pool,
kelle kahjuks otsus tehti. Antud juhul on otsus kaebuse esitaja kahjuks, kuid vastustaja ei ole
menetluskulude väljamõistmist taotlenud. Seega jäävad protsessiosaliste võimalikud menetluskulud
nende endi kanda.


(allkirjastatud digitaalselt)


Enno Loonurm
Kohtunik

Tallinna Ringkonnakohtu 29 juuni 2016 kohtumääruse

RESOLUTSIOON:

Tagastada E. V apellatsioonkaebus Tallinna Halduskohtu 31 mai 2016 otsuse peale haldusasjas nr
3-15-2824 läbivaatamatult selle esitajale.



                                                  5
Riigikohtu 14.09.2016 kohtumääruse

RESOLUTSIOON:

Jätta E. V määruskaebus halduskohtumenetluse seadustiku (HKMS) § 219 lg 6 ja § 234 alusel
menetlusse võtmata. Tasutud kautsjon arvata HKMS § 107 lg 4 alusel riigituludesse.




                                           6

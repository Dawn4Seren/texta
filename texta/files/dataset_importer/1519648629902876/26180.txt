                             KOHTUMÄÄRUS
Kohus                             Tallinna Halduskohus
Kohtunik                          Karin Kalmiste
Määruse tegemise aeg ja koht      15.01.2016, Tallinn
Haldusasja number                 3-15-2858
Haldusasi                         Politsei- ja Piirivalveameti taotlus B.H.D. kinnipidamiskeskuses
                                  kinnipidamise tähtaja pikendamiseks
Menetlusosalised                  Taotluse esitaja – Politsei- ja Piirivalveamet, esindaja Aleksei
                                  Kuznetsov
                                  Isik, kelle suhtes taotletakse haldustoiminguks loa andmist –
                                  B.H.D.
Kohtuistungi toimumise aeg        15.01.2016
Resolutsioon                      Anda luba B.H.D. kinnipidamiskeskuses kinnipidamise
                                  tähtaja pikendamiseks kuni tema väljasaatmiseni Eesti
                                  Vabariigist, kuid mitte kauemaks kui 15. märtsini 2016
                                  (kaasa arvatud).
Edasikaebamise kord               Määruse peale võib esitada määruskaebuse 15 päeva jooksul
                                  määruse kättesaamisest arvates. Määruskaebus tuleb esitada
                                  Tallinna Ringkonnakohtule Tallinna Halduskohtu kaudu.




  ASJAOLUD JA MENETLUSE KÄIK
  1. B.H.D. peeti koos mitmete teiste isikutega kinni 15. novembril 2015 kell 22.44 ning ta toimetati
  Lõuna prefektuuri ametiruumidesse. Isikul puudus seaduslik alus Eestisse saabumiseks ja Eestis
  ajutiseks viibimiseks. Isikut kahtlustati ebaseaduslikus piiriületuses.
  2. 16. 11. 2015 võeti B.H.D. Eesti Vabariigis ebaseaduslikult viibiva isikuna arvele ning talle
  vormistati ettekirjutus Eestist lahkumiseks (koheselt sundtäidetav) nr 1033783182. Nimetatud
  ettekirjutusega kohaldati isiku suhtes sissesõidukeeldu viieks aastaks isiku lahkumiskohustuse
  täitmise päevast alates.
  3. Politsei- ja Piirivalveameti (PPA) Lõuna prefektuur esitas 17. novembril 2015 Tartu
  Halduskohtule taotluse B.H.D. kinnipidamiseks ja paigutamiseks kinnipidamiskeskusesse kuni tema
  väljasaatmiseni Eesti Vabariigist, kuid mitte kauemaks kui kaheks kuuks VSS § 23 lg 1 alusel.
  17.11.2015 määrusega rahuldas Tartu Halduskohus PPA taotluse.
  4. 12.01.2016    esitas    PPA    Tallinna    Halduskohtule    taotluse   pikendada     B.H.D.
  kinnipidamiskeskuses kinnipidamise tähtaega kahe kuu võrra vastavalt VSS § 25 lg-le 1. Taotluse
kohaselt on PPA tuvastanud, et B.H.D.’l puudus seaduslik alus Eesti Vabariiki saabumiseks ja
Eestis viibimiseks (VMS § 43 lg 1).
Kuivõrd isiku väljasaatmine on jätkuvalt korraldamisel ning puuduvad seaduslikud alused isiku
kinnipidamiskeskusest vabastamiseks, taotleb PPA Tallinna Halduskohtult luba pikendada B.H.D.
kinnipidamiskeskuses kinnipidamise tähtaega kaheks kuuks vastavalt VSS § 25 lg 1, sest esinevad
VSS § 15 lõikes 2 sätestatud kinnipidamise alus (põgenemise oht) ja lõikes 1 nimetatud põhimõtted.
Taotluse kohaselt on isik tunnistanud, et tema reisi tegelik eesmärk on olnud Saksamaa Liitvabariik.
Tema reisi eesmärk oli Saksamaal tööd leida ja nii oma majanduslikku olukorda parandada
VSS § 10 lg 2 sätestatud järelevalvemeetmed ei ole käesoleval juhul piisavad muuhulgas, kuna
isikul puudub Eestis igasugune teadaolev viibimiskoht või seos Eestiga, samuti puuduvad tal
lähedased või lähisugulased. Sellest tulenevalt ei ole võimalik kohaldada antud järelevalve
meetmeid, mis saavad asendada kinnipidamiskeskusesse paigutamist eelkõige siis, kui
väljasaadetav on Eestis mõnda aega elanud isik. Isiku vabaduses viibides ei ole välistatud, et isik
põgeneb Eesti Vabariigist Saksamaale.
Ebaseaduslik riiki sisenemine viitab sellele, et isik on valmis õigusrikkumiseks majandusliku
olukorra parandamise eesmärgil ning puudub põhjus arvata, et ta sarnast käitumist tulevikus
väldiks. VSS § 68 p 8 sätestab eelduse, et põgenemise oht esineb, kui välismaalane on kinni peetud
Eesti välispiiri ebaseadusliku ületamise tõttu ning ta ei ole saanud luba või õigust Eestis viibida.
PPA poolt on kindlaks tehtud, et isik ületas grupis koos 14 isikuga Eesti Vabariigi ja Venemaa
Föderatsiooni vahelise ajutise kontrolljoone suunaga Venemaa Föderatsioonist Eesti Vabariiki.
Isikut ei ole õnnestunud tagasi saata Vene Föderatsiooni.
B.H.D. paigutamine PPA kinnipidamiskeskusesse kuni tema väljasaatmiseni Eesti Vabariigist
Vietnami Sotsialistlikku Vabariiki on proportsionaalne meede. B.H.D. väljasaatmine viibib ning
see on jätkuvalt korraldamisel. Põhjuseks on asjaolu, et korraga saabus suur grupp, väljasaatmised
aga toimuvad 1 või 2 isiku kaupa. Kahe kuuga jõudis PPA välja saata 9 isikut. B.H.D.
väljasaatmine on planeeritud 19.01.2016.
5. Kohtuistungil jäi PPA esindaja taotluse juurde ja lisaks selgitas logistikaga seotud küsimusi, sj
turvanõuete täitmise vajadust.
6. B.H.D. selgitas istungil, et taotlus on talle arusaadav ja selles küsimusi ei ole.


KOHTU PÕHJENDUSED
7. Väljasõidukohustuse ja sissesõidukeelu seaduse (VSS) § 2 lg 1 kohaselt peab välismaalasel
olema Eestis viibimiseks seaduslik alus ning ilma seadusliku aluseta on välismaalasel keelatud
Eestis viibida. B.H.D.’l ei ole Eestis viibimiseks välismaalaste seaduse (VMS) §-s 43 sätestatud
seaduslikku alust. PPA tegi 16.11.2015 isikule koheselt sundtäidetava ettekirjutuse Eestist
lahkumiseks (tl 5) ning see on jätkuvalt kehtiv.
8. VSS § 25 lg 1 kohaselt pikendab halduskohus Politsei- ja Piirivalveameti taotlusel
väljasaadetava kinnipidamiskeskuses kinnipidamise tähtaega kuni kahe kuu kaupa, kuid kõige
kauem kuueks kuuks väljasaadetava kinnipidamise päevast arvates, kui esinevad VSS § 15 lõikes 2
sätestatud alus ja lõikes 1 nimetatud põhimõtted. VSS § 25 lg 2 sätestab, et kui väljasaadetav ei
täida jätkuvalt kaasaaitamiskohustust või tagasipöördumiseks vajalike dokumentide hankimine
vastuvõtvast või transiidiriigist viibib, pikendab halduskohus pärast VSS § 25 lõikes 1 sätestatud
tähtaja möödumist Politsei- ja Piirivalveameti taotlusel väljasaadetava kinnipidamiskeskuses


                                                2
kinnipidamise tähtaega kahe kuu kaupa, kuid mitte kauemaks kui 18 kuuks väljasaadetava
kinnipidamise päevast arvates.
9. VSS § 15 lg-st 1 tuleneb, et välismaalast võib kinni pidada sama paragrahvi lõikes 2 sätestatud
alusel, kui VSS-s sätestatud järelevalvemeetmeid ei ole võimalik tõhusalt kohaldada.
Kinnipidamine peab olema kooskõlas proportsionaalsuse põhimõttega ning kinnipidamisel peab
arvestama igal üksikjuhtumil välismaalasega seotud olulisi asjaolusid. VSS § 15 lg 2 sätestab, et
välismaalast võib kinni pidada, kui VSS-s sätestatud järelevalvemeetmete kohaldamine ei taga
lahkumiskohustuse täitmise tulemuslikkust ning eelkõige juhul, kui: 1) esineb välismaalase
põgenemise oht; 2) välismaalane ei täida kaasaaitamiskohustust või 3) välismaalasel puuduvad
tagasipöördumiseks vajalikud dokumendid või nende hankimine vastuvõtvast või transiidiriigist
viibib.
10. Kohus leiab, et B.H.D. kinnipidamiskeskuses kinnipidamise tähtaja pikendamine on kooskõlas
VSS § 15 lg-ga 1, § 15 lg 2 p-ga 1 ning § 25 lg-ga 2.
11. Kohus nõustub taotlejaga selles, et B.H.D. puhul esineb põgenemise oht. Isik on ise
tunnistanud, et tema reisi eesmärgis oli jõuda Saksamaa Liitvabariiki, et seal tööle asuda. Kuivõrd
isiku väljasaatmine on planeeritud 19.01.2016, on väljasaatmine muutunud reaalseks ning ei ole
välistatud, et leebemate meetmete kohaldamise korral püüab isik enda väljasaatmist takistada.
12. Kohtu hinnangul ei oleks leebemad järelevalvemeetmed tõhusad ning arvestades asjaolusid,
oleks ka nende kohaldamise võimalikkus küsitav, sest B.H.D. ’l puudub Eestis viibimis- või elukoht
ja sissetulek. Samuti ei ole kohtule teada, et isikul oleks Eestis perekondlikke või muid lähedasi
sotsiaalseid sidemeid. Kui isikul puuduvad igasugused sidemed Eestiga, siis tema kinnipidamine
kinnipidamiskeskuses ei saa riivata isiku pereelu või muid otseselt Eestiga seotud majanduslikke
või sotsiaalseid suhteid. Kohtu hinnangul ei saa B.H.D. edasist kinnipidamist pidada taotletava
eesmärgi suhtes ebaproportsionaalseks, seda enam, et praeguse kava kohaselt korraldatakse tema
väljasaatmine juba lähipäevil.
Kohus peab usutavaks, et isiku tagasi koduriiki saatmise viibimine on põhjustatud asjaolust, et koos
B.H.D.’ga saabus korraga suur grupp isikuid ning väljasaatmiste korraldamine võtab logistiliselt
aega, vajalik on arvestada lennufirmade nõudmistega, lennuliinide kasutamise võimalustega ning
turvanõuetega. Kuivõrd PPA kinnitusel on mitmed B.H.D. kaasmaalased, kellega koos ta Eestisse
saabus, juba välja saadetud, ei ole põhjust arvata, et B.H.D. väljasaatmine oleks võimatu.
13. Kohtul puudub praeguses menetlusstaadiumis alus arvata, et isiku väljasaatmine tooks kaasa
VSS § 171 lg-s 1 nimetatud tagajärje või oleks muul põhjusel õiguslikult võimatu.
14. VSS § 25 lg 2 kohaselt ei või väljasaadetavat pidada kinni kauem kui 18 kuud. Praegusel juhul
on ilmne, et nimetatud piirangut ületatud ei ole. Samuti ei esine muid aluseid, mis viitaksid
kinnipidamise ebaproportsionaalsusele.
15. Neil põhjustel annab kohus loa pikendada isiku kinnipidamiskeskuses kinnipidamise tähtaega
kuni Eesti Vabariigist väljasaatmiseni, kuid mitte kauemaks kui kaheks kuuks.


Karin Kalmiste
kohtunik




                                              3

                        KOHTUMÄÄRUS
Kohus                                  Tallinna Ringkonnakohus
Kohtukoosseis                          Ruth Plaks, Virgo Saarmets ja Maret Altnurme
Määruse tegemise aeg ja koht           26.02.2016, Tallinn
Haldusasja number                      3-15-3190
Haldusasi                              AJ kaebus kohtu õigusvastase tegevusega tekitatud
                                       kahju 77 997,41 eurot hüvitamiseks
Menetlusosalised                       Kaebaja – AJ
                                       Vastustaja – Justiitsministeerium
Vaidlustatud kohtulahend               Tallinna Halduskohtu 18.01.2016 määrus
Menetluse alus ringkonnakohtus         AJ määruskaebus
Asja läbivaatamine                     Kirjalik menetlus

RESOLUTSIOON
1. Jätta rahuldamata AJ taotlus määruskaebuse läbivaatamiseks kohtuistungil.

2. Jätta AJ määruskaebus rahuldamata ja Tallinna Halduskohtu 18.01.2016 määrus
haldusasjas nr 3-15-3190 muutmata.


EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 121 lg 4, § 235 lg-d 1 ja 3).



ASJAOLUD JA MENETLUSE KÄIK
1. AJ oli AS-i Tamsalu Veskid juhatuse liige. 22.06.2004 määrusega kuulutas Lääne-Viru
Maakohus välja AS-i Tamsalu Veskid pankroti. AS Tamsalu Veskid (pankrotis) pankrotihaldur
esitas 27.12.2005 AJ vastu hagi kahjuhüvitise väljamõistmiseks summas 9 272 969,00 krooni
(592 650,74 eurot). Viru Maakohus rahuldas 30.03.2012 otsusega tsiviilasjas nr 2-05-23429
hagi ning Tartu Ringkonnakohus jättis 01.04.2013 otsusega maakohtu otsuse muutmata.
Riigikohus tühistas 17.10.2013 otsusega nr 3-2-1-110-13 mõlema kohtu otsused ja saatis asja
maakohtule uueks läbivaatamiseks. Viru Maakohus jättis 24.11.2014 otsusega hagi
rahuldamata ning menetluskulud hageja kanda. Tartu Ringkonnakohus tühistas 22.06.2015
otsusega maakohtu otsuse, rahuldas hagi osaliselt, mõistis kaebajalt hageja kasuks välja 65 850
eurot ning jättis menetluskulud poolte endi kanda. Riigikohus ei võtnud 14.10.2015 määrusega
nr 3-7-1-2-691 kaebaja kassatsioonkaebust menetlusse.
                                                                                    3-15-3190

2. AJ esitas 03.11.2015 Justiitsministeeriumile taotluse Tartu Ringkonnakohtu 22.06.2015
otsusega ja Riigikohtu 14.10.2015 määrusega tekitatud kahju hüvitamiseks summas 71 656,65
eurot.
3. Justiitsministeerium jättis 10.12.2015 vastusega (tl 13) kaebaja taotluse rahuldamata,
tuginedes riigivastutuse seaduse (RVastS) § 15 lõikele 1, mille kohaselt võib isik nõuda
kohtumenetluse käigus, sealhulgas kohtulahendiga tekitatud kahju hüvitamist üksnes juhul, kui
kohtunik on kohtumenetluse käigus toime pannud kuriteo.
4. AJ esitas 22.12.2015 Tallinna Halduskohtule kaebuse (tl 3-8 pöördel) kohtute õigusvastase
tegevusega tekitatud kahju hüvitamiseks summas 77 997,41 eurot.
Kaebaja hüvitisnõue koosneb otsesest varalisest kahjust 65 850 eurot, menetluskuludest
(riigilõiv, kautsjon) 1033,50 eurot, õigusabikuludest 4773,15 eurot ja kohtutäituri tasust
6340,76 eurot. Tartu Ringkonnakohus ei järginud hagi teistkordsel lahendamisel Riigikohtu
juhiseid ja jättis väljamõistetud summa põhistamata. Riigikohus rikkus õiguskindluse
põhimõtet, kuna ei võtnud kassatsioonkaebust menetlusse, kuigi ringkonnakohus rikkus
oluliselt menetlusnorme. Jõustunud kohtulahendiga tekitatud kahju hüvitamise õiguslik alus
tuleneb põhiseaduse (PS) §-st 25. Kohaldamisele kuulub ka RVastS § 15, sest rikkudes
materiaal- ja menetlusõiguse norme, panid kohtunikud toime kuriteo.
5. Tallinna Halduskohus tagastas 18.01.2016 määrusega kaebuse HKMS § 121 lg 2 p 2
alusel, leides, et kaebusega ei ole võimalik saavutada selle eesmärki.
1) Kohtumenetluse käigus tekitatud kahju puhul piirab RVastS § 15 lg 1 PS §-s 25 sätestatud
lihtreservatsiooniga hüvitispõhiõigust tingimusega, et kahju hüvitamist on võimalik nõuda
ainult juhul, kui kohtunik pani kohtumenetluse käigus toime kuriteo. Kohtule teadaolevalt ei
ole Tartu Ringkonnakohtu 22.06.2015 otsuse ega Riigikohtu 14.10.2015 määruse teinud
kohtunikke kuriteos süüdi mõistetud ning ka kaebaja ei viita selliste kohtuotsuste olemasolule.
RVastS § 15 lg 1 ei võimalda kohtumenetluses tekitatud kahju hüvitamist, kui kahju on
tekitatud menetlusõiguse normi olulise rikkumise või materiaalõiguse vale kohaldamisega.
Õigusemõistmisega tekitatud kahju hüvitamise nõude piiramise eesmärk on tagada jõustunud
kohtulahendite suhtes õiguskindlus ning hoida ära olukord, kus sama kohtuasja lahendatakse
kahel korral – esmalt primaarnõude läbivaatamisel ja seejärel õigusemõistmisega tekitatud
kahju hüvitamise taotluse lahendamisel. Seadusandja pidas kahju hüvitamise piiramisel
RVastS § 15 lg-s 1 silmas kohtumenetlust, kus kahju on võimalik vältida kohtulahendi
edasikaebamisega ning mille puhul jõustunud kohtulahendi õiguspärasuse kontrollimine on
keeruline või koguni võimatu.
2) Kaebaja sai kahju vältida kohtulahendi edasikaebamisega. Esimesel korral tühistas
Riigikohus ringkonna- ja maakohtu otsused ning kaebaja vabanes 592 650,74 euro suuruse
kahjusumma tasumise kohustusest. Seega ei mõjutanud asja lõpplahendit maa- ja
ringkonnakohtu eksimused asja esmakordsel läbivaatamisel. Teistkordsel Riigikohtusse
pöördumisel ei võetud kassatsioonkaebust menetlusse. Seega ei teinud ringkonnakohus
22.06.2015 otsuses selliseid vigu, mis oleks kaasa toonud asja ebaõige lahendamise. Kaebaja
tugines 21.07.2015 kassatsioonkaebuses muuhulgas menetluskulude ebaõigele jaotamisele,
mistõttu sai Riigikohus hinnata ka menetluskulude jaotuse õigsust. Asjaolu, et
edasikaebevõimaluse kasutamine ei viinud kaebajat soovitud tulemusele, ei tähenda, et kohtud
oleksid rikkunud menetlus- ja materiaalõiguse norme. Kahju hüvitamise nõude esitamine ei
anna kaebajale õigust nõuda jõustunud kohtulahendite ümbervaatamist ning halduskohus ei saa
kontrollida tsiviilkohtute lahendite sisulist õigsust. Muuhulgas puudub halduskohtul võimalus
tuvastada, kas Riigikohus jättis 21.07.2015 kassatsioonkaebuse valesti menetlusse võtmata.
Kuna Riigikohtu hinnangul ei teinud ringkonnakohus vigu, mis oleksid viinud asja ebaõigele

                                                                                          2(5)
                                                                                     3-15-3190

lahendamisele, puudub põhjus pidada ka kohtuotsuse sundtäitmise kulusid kohtu tekitatud
õigusvastaseks kahjuks.
3) Kaebust ei saaks rahuldada ka RVastS § 15 lg 1 põhiseadusevastaseks tunnistamise kaudu,
sest kaebuse asjaoludel ja senist kohtupraktikat arvestades puudub kahtlus, et RVastS § 15 lg 1
on põhiseadusega kooskõlas.
6. Kaebaja esitas 28.01.2016 halduskohtu 18.01.2016 määruse peale määruskaebuse. Tallinna
Halduskohus jättis määruskaebuse 15.02.2016 rahuldamata ja edastas selle lahendamiseks
ringkonnakohtule.


MENETLUSOSALISTE SEISUKOHAD RINGKONNAKOHTUS
7. AJ palub määruskaebuses halduskohtu määrus tühistada, jätta kohaldamata RVastS § 15 lg
1 osas, milles see võimaldab kohtulahendiga tekitatud kahju hüvitamist üksnes juhul, kui
kohtunik on kohtumenetluse käigus toime pannud kuriteo, ja tunnistada nimetatud säte vastavas
osas põhiseadusega vastuolus olevaks. Kaebaja soovib määruskaebuse arutamist kohtuistungil.
1) Halduskohus ei ole järginud selgitamiskohustust ega kohaldanud uurimispõhimõtet. Kaebaja
taotlust peab hindama sisuliselt ja terviklikult ning formaalsete nõuete täitmine ei tohiks
kontrolli piirata. Riigivõim on kohustatud tagama isikule PS §-st 15 tuleneva kaebeõiguse
reaalse teostamise.
2) RVastS § 15 lg 1 kohaldub ka siis, kui kahju on tekitatud kohtute poolt menetlusnormi olulise
rikkumise ja materiaalõiguse vale kohaldamisega. Tsiviilasjas nr 2-05-23429 ei ole kohtud
täitnud menetlusseadustikus sätestatud tsiviilkohtumenetluse ülesandeid ning eiratud on
läbipaistva ja ausa kohtupidamise põhimõtteid. Kaebaja soovib, et kohus alustaks
põhiseaduslikkuse järelevalve menetlust, et välja selgitada, miks Tartu Ringkonnakohtu
22.06.2015 otsuses tsiviilasjas nr 2-05-23429 on kahju tekkimine põhistamata ning otsus ei
tulene seadustest ja Riigikohtu juhistest; miks Tartu Ringkonnakohus tohib valetada; kuidas on
võimalik tekitada ettevõttele 65 850 eurot kahju, kui sama tehinguga sai ettevõte 432 827 eurot
kasu; miks Riigikohus lubas 14.10.2015 määrusega Tartu Ringkonnakohtul eirata seadust,
Riigikohtu ja EIK juhiseid, jättes kassatsioonkaebuse menetlusse võtmata; miks muutus riigi
kõrgem kohus ise õigusliku ebaselguse allikaks. Nendele küsimustele vastuste leidmise
õiguspärane eesmärk on see, et kohtud tunnistaksid oma viga, ei rikuks oluliselt menetlusnorme
ega kohaldaks valesti materiaalõigust ning mõistaksid välja kohtute poolt tekitatud kahjud.
3) Ka sundtäitmise kulud tuleb lugeda kohtu poolt tekitatud õigusvastaseks kahjuks. Kui kohtud
oleksid tsiviilasjas nr 2-05-23429 täitnud tsiviilkohtumenetluse ülesandeid ning ei oleks
oluliselt rikkunud menetlusnorme ja valesti kohaldanud materiaalõigust, ei oleks olnud ka
kohtutäituri otsust.
8. Justiitsministeerium palus jätta määruskaebus rahuldamata.
Tulenevalt RVastS § 15 lg-st 1 tekib isikul õigus õigusemõistmisega tekitatud kahju
hüvitamisele üksnes juhul, kui kohtu tegevus on olnud rängalt õigusvastane, s.t kohtuniku
tegevus on karistusseadustiku järgi käsitletav kuriteona. Riigi vastutuse piirangu eesmärk on
kohtu sõltumatuse, kohtuotsuse seadusjõu ning õigusrahu tagamine. Kohtuniku õigusvastaseks
teoks, mille alusel kahju hüvitamist nõuda, saab pidada üksnes kohtulahendiga tuvastatud
kohtuniku kuritegu, mitte sellist kohtuotsust ega määrust, mis järgmises kohtuastmes
tühistatakse põhjusel, et kohtunik on seadust valesti kohaldanud või hinnanud tõendeid vääralt.
Asjaolu, et kaebaja ei saavutanud kohtumenetluse lõpuks soovitud tulemust, ei tähenda, et

                                                                                           3(5)
                                                                                    3-15-3190

ringkonnakohus ja Riigikohus oleksid menetlus- ja materiaalõiguse norme rikkunud.
Halduskohus ei saa kahju hüvitamise taotlust lahendades kontrollida tsiviilkohtumenetluses
tehtud jõustunud lahendeid ega anda hinnangut nende õigsusele.


RINGKONNAKOHTU PÕHJENDUSED
9. Ringkonnakohus leiab, et määruskaebus ei ole põhjendatud ning tuleb jätta rahuldamata.
Halduskohtu määrus on seaduslik ning HKMS § 203 lg-le 2 ning § 201 lg-le 4 tuginedes ei pea
ringkonnakohus vajalikuks halduskohtu määruse kõiki põhjendusi korrata. Vastuseks
määruskaebuses esitatud taotlustele ja väidetele märgib ringkonnakohus järgmist.
10. Vastavalt HKMS § 210 lg-le 4 lahendatakse määruskaebus kirjalikus menetluses, kui kohus
ei pea vajalikuks korraldada kohtuistungit. Määruskaebemenetluses puudub vajadus
täiendavate asjaolude väljaselgitamiseks ning vaidlus keskendub õigusküsimustele. Eelnevast
tulenevalt jääb kaebaja taotlus kohtuistungi korraldamiseks rahuldamata. Kohus selgitab, et
saab määruskaebemenetluse raames hinnata üksnes kaebuse tagastamise õiguspärasust ega
saaks ka määruskaebuse rahuldamise korral asuda kaebust ise lahendama.
11. RVastS § 15 lg 1 kohaselt võib isik nõuda kohtumenetluse käigus, sealhulgas
kohtulahendiga tekitatud kahju hüvitamist üksnes juhul, kui kohtunik on kohtumenetluse käigus
toime pannud kuriteo. RVastS § 15 lg-s 1 on seadusandja soovinud piirata kahju hüvitamist
olukordades, kus kahju on võimalik ära hoida kohtulahendi edasikaebamisega. Piirangul on
legitiimne eesmärk tagada jõustunud kohtulahendite õiguskindlus ning kaitsta kohtute
sõltumatust. Ringkonnakohus nõustub halduskohtuga, et kohtu eksimused seoses
materiaalõiguse normide väära kohaldamise, faktide tuvastamise või tõendite hindamisega ei
ole käsitatavad kuriteona. Nimetatud eksimused saab üldjuhul kõrvaldada
edasikaebevõimaluste kasutamise teel. Tsiviilasjas nr 2-05-23429 on kaebaja kasutanud
edasikaebevõimalusi ning saanud seeläbi kontrollida teda puudutavate lahendite õiguspärasust.
Kaebajat puudutav vaidlus on läbinud kõik kolm kohtuastet ning kaebaja ei ole viidanud ühelegi
sellisele tema õigusi väidetavalt rikkuvale asjaolule, mis ei puudutaks kohtute poolt menetlus-
või materiaalõiguse kohaldamist. Määruskaebuses väljendatud soov, et kohtud tunnistaksid
oma viga ning kohaldaksid edaspidi materiaal- ja menetlusõigust õigesti, ei ole kooskõlas
õigusemõistmisega tekitatud kahju hüvitamise eesmärgiga ega anna alust RVastS § 15 lg-s 1
sätestatud kahju hüvitamise piirangu kohaldamata jätmiseks. Kaebuses kirjeldatud asjaoludel
puudub alus kahelda RVastS § 15 lg 1 põhiseaduspärasuses.
12. Halduskohus ei ole rikkunud HKMS § 2 lg-tes 4 ja 5 sätestatud selgitamiskohustust ning
uurimispõhimõtet. Kaebaja on õigesti viidanud, et enne kaebuse tagastamist tuleb kohtul
tulenevalt uurimispõhimõttest kindlaks teha, kas kaebaja õiguste kaitseks on vajalik mõne
tulemuslikuma taotluse esitamine (vt RKHKm 10.06.2013, nr 3-3-1-18-13, p 16). Antud juhul
ei ole kaebajal võimalik kaitsta oma õigusi taotluse muutmise läbi. Asja materjalide pinnalt on
selge, et kaebaja soovib talle tsiviilasja nr 2-05-23429 menetluse tulemusel ehk
õigusemõistmisega tekitatud kahju hüvitamist, mistõttu kohaldub RVastS § 15 lg 1. Kaebaja ei
osuta määruskaebuses ühelegi olulist tähtsust omavale asjaolule, mida halduskohus ei oleks
tuvastanud, kuid mis annaks aluse pidada RVastS § 15 lg-s 1 sätestatud kahju hüvitamise nõude
esitamise eelduseid täidetuks. Halduskohus on kaebuse õigesti tagastanud HKMS § 121 lg 2 p 2
alusel eduväljavaadete ilmselge puudumise tõttu ning vastavat kaebeõiguse piirangut ei saa
pidada ebaproportsionaalseks ega pelgalt formaalseks.
13. Eeltoodud põhjendustel jääb määruskaebus rahuldamata ja Tallinna Halduskohtu
18.01.2016 määrus muutmata.


                                                                                          4(5)
                                                                                 3-15-3190




/allkirjastatud digitaalselt/   /allkirjastatud digitaalselt/   /allkirjastatud digitaalselt/
        Maret Altnurme                   Ruth Plaks                         Virgo Saarmets




                                                                                        5(5)

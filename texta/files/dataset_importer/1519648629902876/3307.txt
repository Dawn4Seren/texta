                                                                                   4-16-7145




                          KOHTUMÄÄRUS

 Kohus                               Harju Maakohus

 Määruse tegemise aeg ja koht        08. november 2016 Tallinn, Liivalaia kohtumaja

 Väärteoasja number                  4-16-7145

 Kohtunik                            Külli Iisop

 Väärteoasi                          Kaitsja Reet Voki poolt Trans Volser OÜ nimel esitatud kaebus
                                     Viimsi Vallavalitsuse 26.07.2016 otsusele väärteoasjas nr
                                     389016000009

 Kohtumenetluse pooled               Kaebuse esitaja – Trans Volser OÜ (registrikood 11473575;
                                     asukoht: XXXX);
                                     Kaebuse esitaja kaitsja - Reet Vokk (RV Õigusbüroo OÜ;
                                     asukoht: Ahtri 8, Tallinn);
                                     Kohtuväline menetleja – Viimsi Vallavalitsus (asukoht: Nelgi
                                     tee 1, Viimsi, 74001 Harjumaa)

RESOLUTSIOON
Jätta kaitsja Reet Voki poolt Trans Volser OÜ nimel esitatud kaebus Viimsi
Vallavalitsuse 26.07.2016 otsuse peale väärteoasjas nr 389016000009 läbi vaatamata.

Edasikaebamise kord
Määruse peale võib esitada Harju Maakohtule määruskaebuse 15 päeva jooksul, alates päevast,
mil isik sai vaidlustatavast kohtumäärusest teada või pidi teada saama.

Asjaolud ja kohtumääruse põhjendused
Harju Maakohtule esitati 30.09.2016 Trans Volser OÜ esindaja nimel esitatud kaebus Viimsi
Vallavalitsus 26.07.2016 üldmenetluse otsusele väärteoasjas nr 389016000009.

Harju Maakohtu 04.10.2016 nõudmisel esitas Viimsi Vallavalitsus oma kirjaliku seisukoha
esitatud kaebuse osas ning saatis kohtule tutvumiseks väärteotoimiku. Kohtuväline menetleja
leidis, et kaebus on esitatud pärast kaebatähtaja möödumist ning mõjuvad põhjused tähtaja
ennistamiseks puuduvad ning kaebus tuleb jätta läbi vaatamata.
Kohus saatis menetleja kirjaliku arvamuse kaebaja esindajale ning andis võimaluse kuni
03.11.2016 esitada omapoolseid seisukohti.

26.10.2016 teatas Trans Volser OÜ lepinguline kaitsja, et loobub esitatud kaebusest.
Väärteomenetluse seadustiku (VTMS) § 127 lg 1 kohaselt on kaebuse esitanud isikul õigus
kaebusest osaliselt või täielikult loobuda kuni kohtuliku arutamise lõppemiseni. VTMS § 127 lg
5 sätestab, et kui kaebusest loobutakse enne kohtuliku arutamise algust, jäetakse kaebus määruse
alusel läbi vaatamata.

Kohus, läbi vaadanud esitatud kaebuse, väärteoasja materjalid ning kohtule laekunud Trans
Volser OÜ nimel esitatud loobumisavalduse, leiab, et kaebusest loobumine tuleb vastu võtta.
Ainult juhul, kui kohus oleks tuvastanud, et on ebaõigesti kohaldatud materiaalõigust või oluliselt
rikutud väärteomenetlusõigust, on kohtul õigus loobumist mitte vastu võtta. Loobumist
takistanud asjaolusid kohus tuvastanud ei ole.

Eeltoodust tulenevalt ning lähtudes VTMS §-st 127 võtab kohus Trans Volser OÜ kaebusest
loobumise vastu ning jätab määrusega esitatud kaebuse läbi vaatamata.




Külli Iisop
Kohtunik
/allkirjastatud digitaalselt/

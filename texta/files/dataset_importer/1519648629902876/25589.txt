                       KOHTUMÄÄRUS
Kohus                             Tallinna Ringkonnakohus

Kohtuasja number                  2-15-8

Määruse tegemise aeg ja koht      21.01.2016, Tallinn

Kohtukoosseis                     Margo Klaar (eesistuja), Ele Liiv, Kaupo Paal

Kohtuasi                          GR avaldus lapsega suhtlemise korra rikkumisest
                                  või täitmise raskendamisest tuleneva lahkheli
                                  lahendamiseks

Vaidlustatud kohtulahend          Harju Maakohtu 13.10.2015 määrus

Kaebuse esitaja ja kaebuse        GR määruskaebus
liik
Menetlusosalised ja nende         Avaldaja: GR (isikukood XXXXXXXXXXX, elukoht
esindajad                         XXXXXXX)
                                  Puudutatud isik I: AR (isikukood XXXXXXXXXXX,
                                  elukoht XXXXXXX XXXX)
                                  Puudutatud isik II: AR (isikukood XXXXXXXXXX,
                                  elukoht XXXXXXX XXXX), riigi õigusabi korras
                                  määratud esindaja vandeadvokaat Marika Jaanson
                                  Eestkosteasutused Tallinna Lasnamäe Linnaosa
                                  Valitsus ja Rakvere Linnavalitsus

Menetluse liik                    Kirjalik menetlus

RESOLUTSIOON
  1. Harju Maakohtu 13.10.2015 määrus tühistada ja saata tsiviilasi menetluse
     jätkamiseks maakohtule.
  2. Määruskaebus rahuldada.

Edasikaebamise kord ja selgitused
Määruse peale võib esitada määruskaebuse Riigikohtule 15 päeva jooksul määruse ärakirja
kättesaamisest alates. Menetlusabi taotluse esitamine ei peata seaduses sätestatud ega kohtu
määratud menetlustähtaja kulgemist. Seaduses sätestatud tähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb. Menetluskulude kindlaksmääramise peale võib edasi kaevata
menetluskulude hüvitamiseks õigustatud või menetluskulusid kandma kohustatud isik, kui


                                                                                         1(5)
vaidlustatav menetluskulude summa ületab 200 eurot.

Asjaolud
   1. 02.01.2015 esitas GR (avaldaja, isa) maakohtule avalduse (täiendatud 24.02.2015 ja
       01.09.2015) lapsega suhtlemise korra rikkumisest ja täitmise raskendamisest tuleneva
       lahkheli lahendamiseks.

   2. Avalduse kohaselt tahab AR (puudutatud isik I, ema) rikkuda ja raskendada avaldaja
      suhtlemist lapse AR-iga (puudutatud isik II, laps) või selle võimatuks teha. Lapsega
      suhtlemine on toimunud kokkuleppel, mille kohaselt isa pärast kaht nädalat tööd võtab
      lapse enda juurde umbes nädalaks. Isa nõusolekuta kirjutas ema lasteaiale avalduse
      lapse kustutamiseks Tallinnas asuva lasteaia nimekirjast ja soovib kolida lapsega
      Rakveresse, mis raskendab ja muudab võimatuks lapsega suhtlemise. Emaga ei ole
      võimalik lapsega seotud küsimusi lahendada ja ema oma elukaaslasega häälestab last
      isa vastu. Laps ei taha isaga olla ega telefoni teel rääkida. Kohtul tuleks reguleerida isa
      suhtlemist lapsega. Isa paigutaks lapse keelekeskkonda, kus laps saab vabalt suhelda,
      sotsialiseeruda, suhestuda ümbritsevaga ja huvitada kultuurist. Laps on võetud vastu
      XXXX Lasteaeda Tallinnas, kus ta jätkab eest keele õppimist. Lapsel on tarvis
      logopeedi abi. Avaldajal on lapse jaoks sisustatud hea seisukorras tuba kahetoalises
      korteris ja tal on piisavad rahalised võimalused. Isal on lapsega usalduslikud suhted.

   3. Eestkosteasutus Lasnamäe Linnaosa Valitsus oli seisukohal, et vanemad peaksid
      saavutama kokkuleppe isa ja lapse suhtlemise korra kohta. Olukorras, kus laps elab
      Rakveres, ei ole võimalik täita varasemat suhtluskorda. Lastekaitse spetsialist vestles
      emaga telefoni teel, vestles isaga ja tegi kodukülastuse isa kodus Tallinnas XXXXXX
      tänaval. Korter on kahetoaline, puhas, remonditud. Lapsel on oma tuba, kus on talle
      kõik vajalik olemas. Isa töötab autojuhina Soome ja Rootsi vahel. Isa ütles, et ta
      soovib ise last kasvatada ja on valmis selleks muutma töökohta. Ema sõnul elab ta
      koos uue elukaaslasega Rakveres ja soovib last ise kasvatada. Mõlemad vanemad on
      lapsega hingeliselt seotud ja valmis last edaspidises elus toetama.

   4. Lapsele määratud esindaja oli seisukohal, et pooltel tuleks kokku leppida ja
      vormistada uus suhtluskord lähtuvalt lapse uuest elukohast Rakveres.

   5. Puudutatud isik I (ema) oli seisukohal, et nädala sees võiks laps elada emaga
      Rakveres, laps käiks lasteaias ja trennides ning kõigiks nädalavahetusteks võiks isa
      lapse enda juurde võtta. Emal on uus elukaaslane alates 2013. aasta sügisest ja
      28.01.2015 sündis neil ühine poeg. Rakveres elatakse kahetoalises korteris, lapsel on
      olemas kõik vajalik. Laps on kohanenud XXXXXXX XXXXX lasteaias. Laps saab
      uues lasteaias omandada eesti keelt, mida ta hetkel ei valda.

   6. Eestkosteasutus Rakvere Linnavalitsus oli seisukohal, et ei ole alust arvata, et kumbki
      vanem sooviks tegutseda vastuolus lapse huvidega. Rakveres on nii lasteaias kui ka
      koolides arvukalt vene keelt kõnelevaid lapsi, seda arvestatakse ja nad saavad
      vajalikku abi. Antud juhul kergendab lapse kohanemist tema seltsiv iseloom.
      Lastekaitsespetsialist vestles isaga telefoni teel ja tegi kodukülastuse Rakveres.
      Vanemad on näidanud üles paindlikkust lapsega suhtlemise korraldamisel ja
      suhtlemine on toimunud. Lapsel on säilinud emotsionaalne side ja suhted mõlema
      vanemaga. Kodukülastuse ajal oli laps heatujuline ja avatud; ema, lapse ja tema 2-
      kuuse venna omavahelised suhted oli soojad ja loomulikud. Laps väljendas toimunud


                                                                                            2(5)
       muutuste suhtes positiivset suhtumist. Ema sõnul käib laps jalgpallitrennis. Perekond
       elab kahetaolises mugavustega korteris, kuid pere on ostnud Rakverre neljataolise
       korteri, milles teostatakse vajalikku remonti.

Esimese astme kohtu määrus ja selle põhjendused
   7. Harju Maakohus 13.10.2015 määrusega tunnistas lepitusmenetluse ebaõnnestunuks,
      muutis Harju Maakohtu 03.02.2012 määrusega tsiviilajas nr 2-11-8081 kindlaks
      määratud isa ja lapse suhtlemise korda ning määras, et isa suhtleb lapsega vanemate
      kokkuleppel. Maakohus jättis menetluskulud menetlusosaliste endi kanda.

   8. GR ja AR abielust on XX.XX.XXXX sündinud poeg AR. Pärast poolte lahkuminekut
      oktoobris 2010 jäi laps elama emaga. Harju Maakohtu 03.02.2012 määrusega
      tsiviilasjas nr 2-11-8081 määras kohus kindlaks lapse suhtlemise korra oma isaga
      järgmiselt:
   - Isal ja lapsel on õigus kohtuda alljärgneva nelja nädala tagant korduva tsükli kohaselt:
      paarisarvulise nädala reede õhtust (isa võtab lapse lasteaiast või koolist) kuni järgmise
      paaritu nädala esmaspäeva hommikuni (isa viib lapse lasteaeda või kooli); sellest
      järgneval paaris nädala esmaspäeva õhtust (isa võtab lapse lasteaiast või koolist) kuni
      sama paarisarvulise nädala kolmapäeva hommikuni (isa viib lapse lasteaeda või
      kooli); sellest järgneval paaritul nädalal isa ja laps ei kohtu ning järgneval
      paarisarvulisel nädalal graafik kordub.
   - Lapse sünnipäev on korraldatud järgmiselt: paaritul aastal võtab isa lapse 7. aprillil
      lasteaiast (koolist) ning viib tagasi eelnimetatud kohta 8. aprilli hommikul. Paaris
      aastal võtab isa lapse 6. aprillil ja viib tagasi 7. aprilli hommikul lasteaeda (kooli).
      Mõlemad vanemad saavad lapsega aega veeta tema sünnipäeval 7. aprillil vastavalt
      kas õhtul või hommikul.
   - Iga paaritu aasta (2011, 2013 jne) aastavahetuse veedab lapse isaga 30.-st või 31.-st
      detsembrist kuni 2. jaanuarini. 29. detsembril teatab isa emale, kummal päeval ja mis
      kellaajal ta lapsele järele tuleb.
   - Iga paaris aasta jõulud veedab laps isaga, 23.-st või 24.-st detsembrist kuni 26.
      detsembrini. 22. detsembril lepivad vanemad kokku lapse üleandmise päeva ja
      kellaaja.
   - Puhkuse veedab laps isaga: 1 nädal suvel ja 1 nädal perioodil sügisest kevadeni kuni
      lapse 5-aastaseks saamiseni, pärast lapse 5-aastaseks saamist 2 nädalat suvel ja 2
      nädalat perioodil sügisest kevadeni. Suvepuhkused kooskõlastatakse märtsi alguseks.
      Suvepuhkused kooskõlastatakse märtsi alguseks vanema poolt teist vanemat 1 kuu
      varem ette teavitades. Muul perioodil teavitatakse teist vanemat ette 1 kuu varem. Ka
      juhul kui ema puhkab lapsega. Puhkuse ajal ei toimu muid regulaarseid kohtumisi (v.a
      p 3, 4, 7 ja 8).
   - Igal aastal veedab laps emaga emadepäeva ja isaga isadepäeva.
   - Lähtuvalt perekondlikest traditsioonidest veedab laps isaga 28. maile, 29. augustile, 3.
      oktoobrile ja 17. detsembrile järgneva nädalavahetuse reedest esmaspäeva hommikuni.
   - Lähtuvalt perekondlikest traditsioonidest veedab laps emaga 11. augusti, 17. juuli ja
      22. märtsi.
   - Kui laps haigestub, on ema kohustatud pöörduma arsti poole ja teatama lapse
      haigusest isale (kui on tulemas isa suhtlemise päevad lapsega). Pärast lapse
      tervenemist ja arsti juures käimist esitab ema isale tõendi lapse haiguse kohta.
   - Ema hoidub tegevusest, mis kahjustab lapse suhet isaga või raskendab lapse
      kasvatamist. Isa hoidub tegevusest, mis kahjustab lapse suhet emaga või raskendab
      lapse kasvatamist.


                                                                                          3(5)
   -   Vanemad teavitavad teineteist aegsasti lapse lasteaias või koolis toimuvatest üritustest
       (peod, tähtpäevad, arenguvestlused jne) ja tervisesse puutuvatest küsimustest.

   9. Vanemad on ühisel seisukohal, et isa ja lapse suhtlemiskord, mis kinnitati kohtus
      03.02.2012, ei toiminud, kuna isa asus tööle kaugsõidu autojuhina ja tema tööst vaba
      aeg ei olnud pikemalt ette planeeritav. Vanemad leppisid kokku isa-poja suhtlemiseks
      uue korra. Alates 05.01.2015 elab laps emaga Rakveres koos ema uue elukaaslasega
      ning ema ja elukaaslase ühise poja M-ga. Vanemate poolt kokkulepitud suhtlemiskord
      järjekordselt ei toiminud. Vaidlust ei ole, et laps soovib isaga kohtuda ja temaga aega
      veeta, isa on sellest teadlik, kuid, eirates lapse huvi, ta uue suhtluskorra
      kokkuleppimiseks valmis ei ole. 25.08.2015 esitas isa kohtule avalduse ühise
      hooldusõiguse lõpetamiseks ja talle ainuhooldusõiguse üleandmiseks. Nimetatud
      avaldus on Viru Maakohtu menetluses – tsiviilasi nr 2-15-12637. Kuni hooldusõiguse
      küsimuse kohtus lahendamiseni peab isa suhtlemine lapsega toimuma vanemate
      kokkuleppel. Ema on igati toetanud lapse suhtlemist isaga ja ei ole teinud midagi
      sellist, mis kahjustaks lapse huve.

Määruskaebus ja selle põhjendused
  10. Avaldaja esitas määruskaebuse, milles palub maakohtu lahendi tühistada ja teha uue
      lahendi.

   11. Antud juhul ei saa lepitusmenetlus lõppeda kokkuleppega. Lepitusmenetlus tuleb
       tunnistada ebaõnnestunuks ja määrata, milliseid sunnivahendeid tuleb rakendada,
       millises ulatuses tuleb muuta suhtlemist puudutavat määrust või kokkulepet või
       milliseid muudatusi on vaja teha vanema õigustes lapse suhtes. Maakohus ei ole seda
       teinud.

Menetluse edasine käik
  12. Eestkosteasutus Rakvere Linnavalitsus on seisukohal, et määruskaebuse rahuldamine
      ei ole põhjendatud. Eestkosteasutus Lasnamäe Linnaosa Valitsus on seisukohal, et
      määruskaebus ei ole põhjendatud, kaebus tuleb jätta rahuldamata ja maakohtu määrus
      muutmata. Lapse määratud esindaja on seisukohal, et määruskaebus ei ole
      põhjendatud ja tuleks jätta rahuldamata. Puudutatud isik I (ema) ei esitanud
      määruskaebusele vastust.

   13. Maakohus jättis määruskaebuse rahuldamata ja edastas läbivaatamiseks Tallinna
       Ringkonnakohtule.

Määruse põhjendused
  14. Tallinna Ringkonnakohus, tutvunud tsiviilasja materjalidega, leiab, et maakohtu
      määrus tuleb TsMS § 667 lg 2 teise lause järgi tühistada ja tsiviilasi saata uueks
      läbivaatamiseks maakohtule.

   15. Maakohtule esitatud avalduses GR väitis, et AR ei täida 03.02.2012 Harju Maakohtu
       määrusega kindlaksmääratud isa ja lapse AR suhtlemiskorda ja kavatseb elama asuda
       Rakverre ning on muutnud ilma avaldaja nõusolekuta lasteaeda. Muutunud on ka
       avaldaja töögraafik, mistõttu ei sobi eelnevalt määratud suhtlemiskord ka avaldajale.
       Maakohus võttis avalduse 19.01.2015 määrusega menetlusse. Kolleegium leiab, et
       avalduses toodud alustel oli põhjendatud alustada TsMS § 563 lg 1 järgi



                                                                                          4(5)
   lepitusmenetlust, kuna vanemad ei suutnud kokku leppida uues toimivas
   suhtlemiskorras.

16. TsMS 563 lg 1 järgi peab lepitusmenetluse käigus kohus kutsuma vanemad enda
    juurde, et kokkuleppel lahkheli lahendada. Maakohus on 08.10.2015 kohtuistungil ära
    kuulanud vanemad, lapse esindaja ja eestkosteasutuste esindajad. Ka kohtuistungil ei
    saanud vanemad kokkuleppele, kuidas lapsega suhelda. AR tegi ettepaneku, et nädala
    sees võiks elada laps Rakveres, kus ta käib lasteaias ja jalgpallitrennis ning
    nädalavahetustel võib isa viia lapse enda juurde. Avaldaja sellega ei nõustunud, kuna
    ta töötab kaks nädalat ja pärast on kaks nädalat vaba. Istungi lõpul selgitas avaldaja, et
    tema tööaja režiim ei ole täpselt määratud ja ta ei tea, millal ta Eestis viibib. Seega
    vanemad suhtlemiskorra kokkulepet ei saanud sõlmitud ja lepitusmenetluse käigus
    konflikti lahendatud.

17. TsMS § 563 lg 7 sätestab, et kui kohtus ei saavutata suhtlemise korraldamises ega
    järgnevas perenõustaja poole pöördumises kokkulepet või kui kas või üks vanematest
    kohtusse ei ilmu või keeldub perenõustaja poole pöördumise võimalust kasutamast,
    teeb kohus määruse, millega tunnistab lepitusmenetluse ebaõnnestunuks ja määrab,
    milliseid sunnivahendeid tuleb rakendada, millises ulatuses tuleb muuta suhtlemist
    puudutavat määrust või kokkulepet ja milliseid muudatusi on vaja teha vanema
    õigustes lapse suhtes. Maakohus ei ole pooltega perenõustamist arutanud ja vanemate
    poolt väljendatud seisukohti hinnates ei oleks selle läbimine käesolevas asjas ka
    tõenäoliselt vajalik. Küll aga ei saa lepitusmenetluse ebaõnnestunuks kuulutamisel
    teha kohus lahendit, mille kohaselt peaks pooled suhtlema lapsega kokkuleppel. Kui
    pooled pole senini suhtlemise osas kokkulepet saavutanud, siis ei ole alust järelduseks,
    et nad saaks kokkuleppele edaspidi. Seega peaks kohus TsMS § 563 lg 7 p 2 järgi
    määrama, millises ulatuses tuleb muuta suhtlemist puudutavat määrust.

18. Lepitusmenetluse olemusest tulenevalt on kohtul selle läbiviimisel aktiivne roll ja
    kohustus vanematele selgitada nende käitumise tagajärgi. Kohtuistungi protokollist
    nähtuvalt ei ole maakohus talle pandud ülesandeid lepitusmenetluse läbiviimisel
    kohaselt täitnud. Kohus peab uuel avalduse läbivaatamisel selgitama välja, milline on
    avaldaja töögraafik ja vajadusel kohustama teda esitama tööandjalt vastavad
    dokumendid, millest nähtuks avaldaja töögraafik. Avaldaja on maakohtu menetluses
    töögraafiku kohta andnud vastuolulisi ütlusi. Lähtudes avaldaja töögraafikust tuleb
    määrata ka suhtluskord lapse ja isa jaoks. PKS § 123 lg 1 järgi peab kohus lapsesse
    puutuvas asjas lahendit tehes lähtuma eelkõige lapse huvidest. Suhtluskorra
    määramine on ennekõike lapse huvides, sest lapsel on õigus suhelda mõlema
    vanemaga. Kuna laps saab peagi kooliealiseks, siis tuleb arvestada, et laps ei saa
    viibida tööpäevadel lahuselava vanema juures.

19. Menetluskulud kuuluvad jagamisele ja kindlaksmääramisele avalduse läbivaatamisel
    maakohtus.


           Margo Klaar                     Ele Liiv                        Kaupo Paal
   /allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                             5(5)

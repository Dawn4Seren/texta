                                                                               1-14-2438




                        KOHTUMÄÄRUS
Kohus                             Harju Maakohus

Määruse tegemise aeg ja koht      26.01.2016.a Tallinn, Liivalaia kohtumaja

Kohtuasja nr                      1-14-2438

Kohtunik                          Tatjana Bogdanova

Kohtuistungisekretär              Galina Kovaljova

Tõlk                              Zemfira Lampmann

Kaitsja                           Toomas Pilt (määratud korras)

Kohtuasi                           Vangla esitatud materjalid Denis Kozaki tingimisi enne
                                  tähtaega vangistusest vabastamiseks

Süüdimõistetu                     Denis Kozak (39203010267; viibib Vanglas)

Kohtuistungi toimumise aeg,       05.01.2016.a ja 19.01.2016.a Tallinn Liivalaia kohtumaja,
                                  avalik kaugkohtuistung
koht

RESOLUTSIOON

1. Vabastada Denis Kozak karistuse kandmisest tingimisi enne tähtaega katseajaga kuni
25.11.2017.a, millest esimeseks 8 (kaheksaks) - kuuks kohaldada tema suhtes elektroonilist
valvet ning määrata ta selleks tähtajaks Vangla Ida-Harju kriminaalhooldusosakonna
juhataja poolt määratud kriminaalhooldusametniku järelevalve alla.

2. KarS § 76 lg 5 alusel allutada Denis Kozak katseaja lõpuni KarS §-s 75 sätestatud
käitumiskontrollile ning kohustada teda järgima KarS § 75 lg 1 p 1 -6 sätestatud
kontrollnõudeid:

   1) elama kohtu määratud alalises elukohas – XXX;
   2) ilmuma kriminaalhooldaja määratud ajavahemike järel kriminaalhooldusosakonda
      registreerimisele;
   3) alluma kriminaalhooldaja kontrollile oma elukohas ning esitama talle andmeid oma
      kohustuste täitmise ja elatusvahendite kohta;
                                             2
   4) saama kriminaalhooldusametnikult eelneva loa elukohast lahkumiseks Eesti
      territooriumi piires kauemaks kui viieteistkümneks päevaks;
   5) saama kriminaalhooldusametnikult eelneva loa elu-, töö- või õppimiskoha
      vahetamiseks;
   6) saama kriminaalhooldusametnikult eelneva loa Eesti territooriumilt lahkumiseks ja
      väljaspool Eesti territooriumi viibimiseks.

3. Kohaldada Denis Kozaki suhtes käitumiskontrolli ajal vastavalt KarS § 75 lg 2, 4
järgmised kohustused:
1) mitte tarvitada alkoholi;
2) mitte omada või tarvitada narkootilisi või psühhotroopseid aineid;
3) asuda tööle või võtta end Töötukassas arvele 2 (kahe) nädala jooksul peale vanglast
vabanemist;
4) mitte suhelda talle teadaolevalt kriminaalkorras karistatud isikutega
kriminaalhooldajalt eelnevalt luba saamata, v.a lähisugulased;
5) osaleda kriminaalhooldaja määratud sotsiaalprogrammis;
6) alluma elektroonilisele valvele tähtajaga 8 (kaheksa) kuud alates elektroonilise
valveseadme paigaldamisest.

4. KrMS § 180 alusel mõista Denis Kozakilt välja menetluskuluna tasu õigusabi osutamise
eest summas 72 € (seitsekümmend kaks eurot), mis tuleb tasuda 30 päeva jooksul
kohtumääruse         jõustumisest        Rahandusministeeriumi           arveldusarvele
EE891010220034796011      SEB     Pank,     EE932200221023778606       Swedbank     või
EE403300333416110002 Danske Bank AS Eesti filiaal, märkides ära viitenumbri
2800049777 ja selgitusse: „Denis Kozak, kohtuasi nr 1-14-2438, kaitsjatasu”. Kui
menetluskulu tähtajaks ei ole tasutud, pööratakse määrus tasumata osas täitmisele
kohtutäituri kaudu.

5. Denis Kozakile määratud katseaja ja käitumiskontrolli kulgemist arvestada alates
kohtumääruse jõustumisest.

6. Denis Kozak vabastada määruse jõustumisel.

Määrus saata teadmiseks Vanglale, prokurörile, Vangla Ida-Harju kriminaalhooldusosakonnale
ja Denis Kozakile.

Edasikaebamise kord

Määrusele saab esitada 15 päeva jooksul määruskaebuse Harju Maakohtule.

Asjaolud ja kohtumääruse põhjendused

 Vangla esitas 25.11.2015.a Harju Maakohtule materjalid kinnipeetava Denis Kozaki tingimisi
enne tähtaega vangistusest vabastamiseks.

Harju Maakohtu 28.03.2014 otsusega tunnistati Denis Kozak süüdi KarS § 200 lg 2 p 4 järgi ja
mõisteti KrMS § 238 lg 2 ja KarS § 68 lg 1 alusel karistuseks 3 aastat 11 kuud ja 29 päeva
vangistust.
                                                3
Karistuse kandmise algus oli 27.11.2013.a ja lõpp on 25.11.2017.a.

Denis Kozaki kohta kinnipidamisasutuses koostatud iseloomustusest nähtub, et isikut on
kriminaalkorras karistatud ühel korral, vangistuses esimest korda. Vangistuse ajal on osalenud
riigikeele õppes, 6 distsiplinaarkaristust. Vangla toetab kinnipeetava tingimisi ennetähtaegset
vabastamist elektroonilise järelevalve alla.

Denis Kozaki kohta kriminaalhoolduses koostatud arvamusest nähtub, et lähedased
suhtlevad isikuga iga päev, samuti lähedased toetavad kinnipeetavat materiaalselt. Vabanemise
korral asuks kinnipeetav elama oma ema juurde aadressile XXX, kus on elanud ka enne
vangistust. Vabanemise korral kindel töökoht kinnipeetaval puudub. Vangistuses viibimise ajal
lähedased toetavad isikut materiaalselt ning nad on tegema seda ka edaspidi.

07.01.2016.a edastas kriminaalhooldusametnik lisamaterjali, mille kohaselt 05.01.2016.a on
teostatud elukohakontroll aadressil XXX, korter kuulub kinnipeetava emale. Antud aadressil elas
kinnipeetav ka enne vangistust. Eluaseme üldine seisukord vastab elektroonilise valve nõuetele
ning seal leidub sobiv koht seadmete paigaldamiseks. Kinnipeetava ema ja tema elukaaslane
andsid oma kirjaliku nõusoleku elektroonilise valveseadme paigaldamise kohta.

Denis Kozak taotleb kohtult tingimisi ennetähtaegset vanglast vabastamist, on nõus
elektroonilise järelevalvega.

Abiprokurör Silja Seeder esitas kirjaliku seisukoha, mille kohaselt prokurör ei toeta Denis
Kozak´i tingimisi ennetähtaegset vabastamist. Denis Kozak´il on õigus vabaneda elektroonilise
järelevalve alla. Isikul on karistuse kandmise ajal palju distsiplinaarkaristusi. Karistust kannab
praegu kahe röövimise episoodi eest. Kuivõrd prokuröril puuduvad andmed elukoha omaniku
nõusoleku kohta elektroonilise valve kohaldamiseks, siis prokurör ei saa nõustuda Denis Kozak´i
tingimisi ennetähtaegse vabanemisega ja leiab, et see on ennatlik.

Kaitsja taotleb kohtuistungil kinnipeetava vangistusest tingimisi ennetähtaegset vabastamist,
kuna see on põhjendatud ja kuulub rahuldamisele. Tänaseks on elektroonilise järelevalve
nõusolek olemas. Isik on teinud enda käitumises vajalikud järeldused, see on esimene karistus,
esimene vangistus. Vabaduses on olemas kõik tingimused vabastamiseks.

Kohus, tutvunud esitatud materjalide ja prokuröri kirjaliku seisukohaga ning ära kuulanud
kinnipeetava ja kaitsja arvamuse, leiab, et Denis Kozaki võib vangistusest tingimisi
ennetähtaegselt vabastada.

KarS § 76 lg 4 järgi tingimisi enne tähtaega vangistusest vabastamise otsustamisel arvestab
kohus kuriteo toimepanemise asjaolusid, süüdlase isikut, varasemat elukäiku ning käitumist
karistuse kandmise ajal, samuti tema elutingimusi ja neid tagajärgi, mida võib süüdlasele kaasa
tuua tingimisi enne tähtaega karistusest vabastamine. Seega võtab kohus taotluse läbivaatamisel
arvesse kõik Denis Kozaki isikut iseloomustavad andmed – tema käitumist nii kuriteo
toimepanemisele eelnenud ajal, sellel ajal ning sellele järgnenud perioodil.

Kohus arvestab, et Denis Kozaki on kriminaalkorras karistatud ühel korral, ta on vangistuses
esimest korda ning ta on mõistetud karistusest ära kandnud ligikaudu 2 aastat ja 2 kuud
vangistust. Kuigi kinnipeetaval on vangistuse ajal kehtivad distsiplinaarkaristused, on vangla
iseloomustuses märkinud, et vangistuses on D. Kozaki käitumine olnud rahuldav, kahetseb ja
tunneb häbi toimepandud kuriteo pärast. Vangla toetab kinnipeetava tingimisi ennetähtaegset
vabastamist, märkides, et kinnipeetav on hakanud aru saama, et on käitunud valesti, samuti
väljendab kahetsust ja piinlikkust toime pandud kuriteo suhtes, väärtustab perekonda, lapsi, tööd
                                               4
ning püüab selle nimel harrastada tervislikke eluviise ja ennast arendada. Uue kuriteo
toimepanemise tõenäosust järgmise kahe aasta jooksul on vangla hinnanud 9 %, vägivaldse
kuriteo toimepanemise tõenäosust järgmise kahe aasta jooksul on hinnanud 16 %, nimetatud
näitajad ei ole kõrged. Ka kohtuistungil avaldas kinnipeetav kahetsust toimepandud kuriteo üle.
Võib eeldada, et esmakordne karistus ja vangistus on pannud Denis Kozaki mõistma, et
toimepandud kuriteole järgnevad tema igapäevast elu ja heaolu oluliselt piiravad tagajärjed ning
ta on enda õigusvastasest käitumisest ka vajalikud järeldused teinud. Kohus leiab, et
kinnipeetavale võib anda võimaluse näidata, et ta on suuteline õiguskuulekalt käituma. Kohus
usub, et vastavat tuge saab kinnipeetav ka läbi kriminaalhoolduse, kuna
kriminaalhooldusseaduse § 1 lg 1 kohaselt valvatakse kriminaalhoolduse käigus
kriminaalhooldusaluse käitumise ja temale kohtu või prokuröri poolt pandud kohustuste täitmise
järele ning soodustatakse kriminaalhooldusaluse sotsiaalset kohanemist eesmärgiga mõjutada
teda hoiduma kuritegude toimepanemisest. Kohtu hinnangul võimaldab kinnipeetava tingimisi
ennetähtaegne vabastamine ühes elektroonilise valvega kohaldada tema üle käitumiskontrolli
ning seeläbi teostada järelevalvet väljaspool kinnipidamisasutust, kindlustamaks positiivseid
muutusi, andes samas Denis Kozakile võimaluse tõestada, et ta on asunud paranemise teele ning
on võimeline edaspidi järgima seaduskuulekat eluviisi. Katseajal on võimalik hinnata
kinnipeetava püüdlusi oma elu korraldamisel, samuti kehtivate tavade ja reeglite järgimisel.

Pärast vabanemist on Denis Kozakil olemas ka kindel elukoht ning lähedaste toetus ning
kriminaalhooldusega on nõustunud ka Denis Kozak, saades aru selle vajalikkusest ja
kasulikkusest oma edasise elu korraldamisel. Kõik need asjaolud aitavad kohtu hinnangul kaasa
kinnipeetava edaspidisele õiguskuulekale käitumisele ning ühiskonnas aktsepteeritavate hoiakute
ja tõekspidamiste omaksvõtmisel. Kohus usub, et süüdimõistetu on nüüdseks teinud karistusest
vastavad järeldused ning oskab edaspidises elus käituda normikohaselt.




Tatjana Bogdanova
täitmiskohtunik
/allkirjastatud digitaalselt/

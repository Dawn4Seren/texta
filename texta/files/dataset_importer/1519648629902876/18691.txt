                           KOHTUOTSUS
                                EESTI VABARIIGI NIMEL

Kohus                               Tartu Ringkonnakohus
Kohtukoosseis                       Agu Timmi, Tiina Pappel, Madis Ernits
Otsuse tegemise aeg ja koht         12.04.2016, Tartu
Haldusasja number                   3-14-51838
Haldusasi                           T.T. kaebus Haaslava Vallavalitsuse 29.04.2014. a
                                    korralduse nr 63 tühistamiseks ning Haaslava
                                    Vallavalitsuse         kohustamiseks     väljastada
                                    projekteerimistingimused       vastavalt   kaebaja
                                    07.04.2014. a taotlusele.
Vaidlustatud kohtulahend            Tartu Halduskohtu 06.02.2015. a otsus
Menetluse alus ringkonnakohtus      T.T. apellatsioonkaebus
Asja läbivaatamine                  14.03.2016
Menetlusosalised                    Kaebaja T.T.
                                    Lepinguline esindaja Ain Laansalu
                                    Vastustaja Haaslava vald
                                    Lepinguline esindaja v.-adv. Robert Sarv

RESOLUTSIOON
  1. Jätta apellatsioonkaebus rahuldamata ja Tartu Halduskohtu 06.02.2015. a otsus
     muutmata, täiendades halduskohtu otsuse põhjendusi käesoleva otsuse
     põhjendustega.
  2. Jätta kaebaja menetluskulud kaebaja enda kanda.


EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemise päevast arvates, s.o kuni 12.05.2016 (HKMS § 212 lg 1).
Kassatsioonkaebus võidakse lahendada kohtuistungit korraldamata kirjalikus menetluses, kui
kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
avaldanud soovi kohtuistungist osa võtta.


ASJAOLUD JA MENETLUSE KÄIK
1. Kaebajale kuulub kaasomandi mõttelise osana Tartu maakonnas Haaslava vallas
Aardlapalu külas Toomu kinnistu (reg osa nr XXXXXXX , katastritunnus
XXXXXXXXXXXXX ). Toomu maaüksuse pindala on 3,1 ha ning see piirneb põhjapoolses
osas ca 60 m ulatuses Aardla jõega. Toomu maaüksus asub Suurest Emajõest 570-880 m
kaugusel. Toomu maaüksusele on juurdepääs avalikult teelt ning kinnistule on rajatud
elektriühendus.
2. Kaebaja esitas 07.04.2014 Haaslava Vallavalitsusele taotluse (tl 32) projekteerimis-
tingimuste väljastamiseks Toomu kinnistule ühepereelamu ja abihoone ehitamiseks.
3. Haaslava Vallavalitsus keeldus 29.04.2014.            a   korraldusega     nr   63   (tl   60)
projekteerimistingimuste väljastamisest.
4. Kaebaja esitas 03.06.2014 Haaslava Vallavalitsusele vaide vallavalitsuse 29.04.2014. a
korralduse nr 63 peale, mille Haaslava Vallavalitsus jättis 22.07.2014. a (vaideotsuses ekslikult
märgitud 22.06.2014) vaideotsusega nr 121 (tl 63) rahuldamata.
5. Kaebaja esitas 25.08.2014 Tartu Halduskohtule hiljem täiendatud kaebuse (tl 2-3, 84-85)
Haaslava Vallavalitsuse 29.04.2014. a korralduse tühistamiseks ning Haaslava Vallavalitsuse
kohustamiseks väljastada projekteerimistingimused vastavalt kaebaja 07.04.2014 esitatud
taotlusele.
Toomu maaüksuse sihtotstarbeks on „maa-tulundusmaa“. Haaslava valla üldplaneeringu
p 3.3.7 kohaselt on lubatud vallavalitsuse poolt väljastatavate projekteerimistingimuste alusel
maatulundusmaa kasutusotstarbega katastriüksusele ehitada üks ühepereelamu kuni kolme
abihoonega. Valla üldplaneeringu p 3.4 järgi ei nõua kavandatud tegevus detailplaneeringu
koostamist. Puuduvad seadusest tulenevad piirangud, mis keelaksid Toomu maaüksusele ühe
elamu ja abihoone ehitamist. Haaslava valla üldplaneering ei sätesta kitsendusi Toomu
maaüksuse suhtes. Maa-ameti kitsenduste kaardi järgi seonduvad Toomu maaüksusega
looduskaitselistest piirangutest üksnes Aardla jõest lähtuvad piirangud, kuid Maa-ameti
kitsenduste kaardilt ei nähtu piiranguid kavandatavas ehitusalas. Vaatamata sellele, et Toomu
maaüksus asub kõrge üleujutusriskiga piirkonnas, ei seondu selle asjaoluga mingeid seadusest
ega valla õigusaktidest tulenevaid piiranguid.
Maa-ameti mullakaardil on ekslikult märgitud Toomu maaüksuse tingmärgiks „AM“ ja
turbakihi paksuseks 100-150cm. Maa-ameti arhiivis puuduvad andmed, millise metoodika või
uuringute alusel on antud maa-ala tähistatud Maa-ameti mullakaardil lammi soomullana. Nii
Keskkonnaamet kui ka Maa-amet on kinnitanud, et Maa-ameti mullakaart ei ole õigusliku
tähendusega ning on võimalus alluviaalsete soomuldade leviala kindlaks teha ka muudes
pädevates mõõdistamistes ja hinnangutes sisalduvaid andmeid kasutades.
2010. a detsembris teostatud rakendusgeoloogia uuringu (tl 34-36) tulemusel võib väita, et
Toomu kinnistul levib mullakaardi seletuskirja (tl 37-59) p-le 12.2 vastav lammi-gleimuld
(AG). Rakendusgeoloogia uuring tõestab, et Toomu maaüksusele ei levi alluviaalsed
soomullad, mis Vabariigi Valitsuse 28.05.2004. a määruse nr 58 „Suurte üleujutusaladega
siseveekogude nimistu ja nendel siseveekogudel kõrgveepiiri määramise kord“ (määrus nr 58)
kohaselt oleks kaldast tulenevate piirangute piiri määramise aluseks.
Keskkonnaameti selgituse (tl 63) kohaselt langetab Keskkonnaamet kohaliku omavalitsuse
jaoks siduva otsuse ehituskeeluvööndi vähendamise taotluse menetlemise raames, mistõttu
Keskkonnaameti seisukoht ei saa olla siduv enne vastava taotluse esitamist.
Vaidluse teemaks ei ole vallavalitsuse planeerimisdiskretsiooni teostamine, vaid see, kuidas
vallavalitsus tagab üldplaneeringust (p-st 3.3.7) tulenevate subjektiivsete õiguste
realiseerimise. Väide, et Toomu kinnistul on ehitustegevus välistatud, on vastuolus vastustaja
poolt kehtestatud üldplaneeringuga, mis annab õiguse ehitada Toomu kinnistule ühepereelamu
koos abihoonetega. Vastustaja kaalus avalikku huvi üldplaneeringu kehtestamisel, andes
kinnistu omanikule p-s 3.3.7 nimetatud hoonestamise võimaluse. Kaebaja omandiõigust rikub
vastustaja tegevus, millega suurendatakse nn avaliku huvi määra vastuolus üldplaneeringuga.
Soovitud ehitusala ei asu ehituskeeluvööndis. Võrreldes haldusasjaga nr 3-12-1865 on välja
selgitatud, et Maa-ameti mullakaardil puudub õiguslik tähendus. Kuivõrd Toomu kinnistu
soovitud ehitusala ei asu faktiliselt ehituskeeluvööndis ning soovitud ehitusalal puuduvad
piirangud ehitamiseks, siis ei pea kohalik omavalitsus projekteerimistingimuste väljastamisel
                                               2
arvestama ebaõigete lähteandmete alusel koostatud arvamustega, sh Keskkonnaameti
seisukohaga.
Maa-ameti kitsenduste kaart ega üldplaneering ei sea kinnistule piiranguid, mis keelaks
ehitustegevuse soovitud ehitusalas. Asjaolu, et Toomu kinnistu jääb üleujutusalale, ei ole
iseenesest ehitustegevuse piiramise aluseks – üleujutusalasse on ehitatud nt Tartu Vangla ning
Aardlapalu küla Krooni ja Liivaku maaüksuse elamud jne. Väide, et ehitustegevus toimuks
kalda kaitse eesmärki evival alal on väär, kuna soovitud hoonestusala jääb jõgede
piiranguvööndist väljapoole ja ehitustegevus ei toimuks kalda piirkonnas. Reostusriskid on
maandatavad ning ühest elamust lähtuv mõju on väike. Võimalikust üleujutusest tulenevad
riskid on maandatavad pinna tõstmisega.

6. Vastustaja palus kaebusele esitatud vastustes (tl 72-74, 91-91p) jätta kaebus täies ulatuses
rahuldamata.

7. Tartu halduskohus jättis 06.02.2015. a otsusega (tl 93-95p) kaebusega rahuldamata.
Projekteerimistingimuste kindlaksmääramisel teostab kohalik omavalitsus ulatuslikku
diskretsiooni, mistõttu on selliste otsuste kohtulik kontroll piiratud, nii nagu on piiratud
kohtulik kontroll ka kohaliku omavalituse planeerimisotsuste tegemisel. Haaslava
Vallavalitsuse keeldumine Toomu kinnistule projekteerimistingimuste väljastamisest
keeldumise osas oli õiguspärane, sest faktilised asjaolud Toomu kinnistu osas pole peale
haldusasjas nr 3-12-1865 tehtud otsust muutunud. Projekteerimistingimuste algatamise taotluse
lõppeesmärk on sama – saada võimalus ehitada Toomu kinnistule hooned. Haldusasjas
nr 3-12-1865 on kohtud kinnitanud, et Toomu kinnistu asub tervikuna ehituskeeluvööndis, mis
on olnud nii detailplaneeringu algatamisest keeldumise, kui ka projekteerimistingimuste
väljastamisest keeldumise aluseks. Suur-Emajõgi koos vanajõgedega on kogu ulatuses suure
üleujutusalaga siseveekogu.
Piirangud Toomu maaüksusele ehitamiseks ei tule valla üldplaneeringust, vaid seadusest.
Kaebaja kinnistu asub kõrge üleujutusriskiga piirkonnas, mille kohta on kaebaja esitanud ka
üleujutuspiirkonna kaardi (tl 25). Halduskohus leidis, et juba tuvastatud faktiliste asjaolude ega
õiguslike asjaolude muutumist ei saa järeldada ka Keskkonnaameti vastusest kaebaja
25.07.2014 esitatud selgitustaotlusele (tl 63).
Halduskohus pidas oluliseks, et OÜ Rakendusgeoloogia 2010. aasta aruanne oli vastustajal
olemas juba detailplaneeringu algatamise taotluse menetluses, samuti kohtumenetluses
(haldusasi nr 3-12-1865) ning nendes lahendites on seda aruannet ka hinnatud. Halduskohus
nõustus vastustaja seisukohaga, et peale tehtud otsust ei ole faktilised asjaolud Toomu kinnistu
osas muutunud ja põhjendatud on vastustaja projekteerimistingimuste mitteväljastamise
menetluse läbi viimata jätmine, sest vastustajale on teada Keskkonnaameti seisukoht. Samuti
nõustus halduskohus vastustaja seisukohaga, et haldusorganil tuleb selgitada välja asjakohane
info ja teha otsustus menetluse kõige varasemas staadiumis vältimaks üleliigseid kulutusi
menetlusosalistele.

MENETLUSOSALISTE SEISUKOHAD RINGKONNAKOHTUS

8. Kaebaja esitas 04.03.2015 apellatsioonkaebuse (tl 101-102), milles palub halduskohtu
otsuse tühistada ja teha uue otsuse, millega tühistada korraldus nr 63 ning kohustada Haaslava
Vallavalitsust väljastama projekteerimistingimused vastavalt 07.04.2014. a esitatud taotlusele.
Kaebaja leiab, et kohtu seisukoht omavalitsuse diskretsiooniõiguse kohta on osaliselt õige, aga
antud juhul asjakohatu. Kohalikul omavalitsusel puudub kaalutlusõigus küsimuses, kas lubada
ehitamist üldplaneeringu p-s 3.3.7 nimetatud kinnistul. Juhul, kui möönda kaalutlusõigust,
muutuks kohaliku omavalitsuse üldplaneering sisutuks.
Määrusest nr 58 ja looduskaitseseadusest tulenevate piiranguvööndite määramisel ei oma

                                                3
tähendust üleujutuste tõenäosus ega võimalike üleujutuste ulatus, vaid kaldapiirkonnas leviv
mullatüüp. Ainsaks piiranguvööndit tavalisest veepiirist laiendavaks asjaoluks suurte
üleujutusala piirkonnas on alaliselt liigniiskete alluviaalsete soomuldade levik. Kui arvestada
üleujutuste korduvust, siis peaks olema suur osa Suure-Emajõe laugest ürgorust
piiranguvööndis. Üleujutustest tulenevat vara ja isikukahju riske maandatakse maapinna
piisava tõstmisega, nagu on seda tehtud samaväärsetes üleujutusriskiga piirkondades.
Kaebaja sõnul ei asu Toomu kinnistu ehituskeeluvööndis. Ehituskeeluvööndi sedastamine
Toomu kinnistul eeldaks vastavalt määrusele nr 58 ja looduskaitseseaduse (LKS) § 38 lg 1 p-s 4
seda, et enam kui 50 m lähemale soovitud ehitusalast leviksid jõesettelised soomullad. 2010. a
detsembris teostas OÜ Rakendusgeoloogia puurimisi Toomu kinnistul. Ainult ühes puuraugus
kuuest tuvastati 1,45 m sügavusel 65cm paksune turbakiht. Kaebajale jääb arusaamatuks, miks
usutakse kaua aega tagasi koostatud Maa-ameti mullakaarti. Täiendavates seisukohtades viitas
kaebaja ka konkreetsetele uuringutele, milles leiti, et digitaalne mullakaart ei ole
mullakontuuride osas täpne ja vajab parandamist. Samas pole mitte keegi seadnud kahtluse alla
OÜ Rakendusgeoloogia uuringu tulemusi.
Halduskohus ei hinnanud sisuliselt ja põhjalikult kõiki poolte faktiväiteid. Haldusasjas
nr 3-12-1865 tuvastatud asjaolud ei ole kohtule siduvad.
Keskkonnaameti seisukoht tugineb ebaõigele Maa-ameti mullakaardile. Keskkonnaamet ei ole
kontrollinud uuringutega Toomu kinnistul levivaid mullatüüpe.
Kaebaja leiab, et halduskohus rikkus kaebaja põhiõigusi, kui lahendas kaebust kirjalikus
menetluses. Arvestades esimese astme ja apellatsioonikohtu menetluskorra erinevusi, ei
kõrvalda põhiõiguse rikkumist ka võimalik suuline menetlus apellatsioonikohtus. Suulise
diskusiooni puudumine halduskohtus oli ilmselt kaebuse rahuldamata jätmise üheks põhjuseks.

9. Vastustaja palub apellatsioonkaebusele esitatud vastuses (tl 112-113) jätta
apellatsioonkaebus rahuldamata.
Üldplaneeringu p-s 3.3.7 antud võimalus ei anna apellandile automaatset õigust
ehitustegevuseks. Kohalikul omavalitsusel on õigus piirata ehitustegevust kinnistutel, mil
ehitustegevuse võimaldamine pole lubatud. Maatulundusmaa sihtotstarbega kinnistule on
lubatud ühepereelamu ja kuni kolme abihoone rajamine juhul, kui muud tingimused
ehitustegevuse võimaldamiseks on täidetud. Antud juhul on ehitustegevus välistatud
ehituskeeluvööndi, mitte maaüksuse sihtotstarbe tõttu.
Toomu kinnistu asus ja asub jätkuvalt ehituskeeluvööndis. Keskkonnaameti nõusolekuta
puudub vallavolikogul alus ehituskeeluvööndi vähendamiseks. Kuna ehituskeeluvööndi
vähendamiseks on vältimatuks tingimuseks Keskkonnaameti luba, ei saa vastustaja
ehituskeeluvööndit ilma Keskkonnaameti vastava nõusolekuta muuta.
Arvestada tuleb ka keskkonnasäästliku ja tasakaalustatud maakasutuse tagamisega ja asjaoluga,
et Toomu kinnistu asub piirkonnas, mille eripära seisneb perioodilises üleujutuses. Samuti on
väga oluline, et võrreldes haldusasjaga nr 3-12-1865 ei ole faktiliselt mitte midagi muutunud.
Apellatsioonkaebuse p-s 2 esitab apellant uued faktilised väited, mida ta siiani esitanud ei ole.
Eelkõige puudutab see teisi Haaslava valla piirkondi, millel esineb väidetavalt samuti
üleujutuse oht. Apellant ei ole apellatsioonkaebuses uute asjaolude hilinemisega esitamist
põhistanud, seega tuleb faktiväited jätta tähelepanuta.

RINGKONNAKOHTU PÕHJENDUSED

10. Ringkonnakohus leiab, et apellatsioonkaebus tuleb jätta rahuldamata ja halduskohtu otsus
muutmata, kuid halduskohtu otsuse põhjendusi tuleb täiendada käesoleva otsuse põhjendustega.

11. Haaslava Vallavalituse 29.04.2014. a korraldus nr 63 (tl 60) ja 22.06.2014. a korraldus
nr 121 (tl 62-62p) ehk vaideotsus ei sisalda ise nõuetekohast põhjendust, iseäranis viiteid

                                               4
õiguslikele alustele, mille alusel vastustaja keeldus projekteerimistingimuste väljastamisest.
Haldusmenetluse seaduse (HMS) § 56 lg-d 1 ja 2 sätestavad: „(1) Kirjalik haldusakt ja
soodustava haldusakti andmisest keeldumine peab olema kirjalikult põhjendatud. Haldusakti
põhjendus esitatakse haldusaktis või menetlusosalisele kättesaadavas dokumendis, millele on
haldusaktis viidatud. (2) Haldusakti põhjenduses tuleb märkida haldusakti andmise faktiline ja
õiguslik alus.“ Riigikohus on selgitanud, et haldusakti põhjendamine on üldine nõue, mis peab
tagama PS §-s 15 sätestatud kaebeõiguse reaalse teostamise. Kui haldusakti adressaat ei tea
haldusakti andmise tegelikke põhjuseid selle andmise hetkel, siis ei ole tal efektiivselt ja
argumenteeritult võimalik vaidlustada haldusakti andmise asjaolusid. Läbi haldusakti õigusliku
ja faktilise aluse saab isikule selgeks, miks just selline haldusakt tema suhtes anti. Vastasel
korral kanduks haldusakti õigusliku ja faktilise aluse otsimine üle kohtumenetlusse. Sellisel
juhul ei kontrollita enam haldusorgani tegevust, vaid otsitakse põhjendusi haldusakti kehtima
jäämiseks. Ent kirjaliku põhjendamise eesmärk ei ole ainult tagantjärele otsuse kontrollimine,
vaid ka haldusorgani enesekontrolli tagamine, mille kaudu peab haldusorgan jõudma selgusele
otsuse õigsuses (RKHKo 14.10.2003, 3-3-1-54-03, p 36; 05.11.2008, 3-3-1-49-08, p 11). Seega
tuleb põhjendamise nõudest kinni pidada ja kohtutel on kohustus kontrollida, kas haldusorgani
esitatud põhjendus vastab HMS § 56 nõuetele. Käesoleval juhul on korralduses nr 63 viidatud
kohtuotsustele haldusasjas nr 3-12-1865. Nimetatud vaidluse esemeks oli Haaslava
Vallavolikogu 25.05.2012 otsus nr 71, millega vastustaja keeldus Toomu kinnistul
detailplaneeringu koostamise algatamisest, mida kaebaja oli taotlenud. Ka selles menetluses oli
kaebaja eesmärgiks ehitada Toomu kinnistule. Ringkonnakohus leiab, et kaasuse eripära
arvestades saab vastustaja tehtud viidet haldusasjas nr 3-12-1865 tehtud kohtuotsustele pidada
käesoleval juhul piisavaks ja HMS § 56 lg 1 ls 2 nõuetele vastavaks. Nii halduskohus kui
ringkonnakohus on nimetatud asjas asunud seisukohale, et kaebaja kinnistu asub LKS § 35 lg 4
mõttes ehituskeelu vööndis. Kuni 30.06.2015 kehtinud ehitusseaduse § 19 lg 3 ls 2 kohaselt
võtab kohalik omavalitsus projekteerimistingimuste väljastamisel aluseks planeeringutes või
muul viisil maakasutust korraldavates dokumentides sisalduvaid ehituslikke tingimusi. Kuna
ka LKS § 35 lg 4 kohaselt ehituskeelu vööndis asumine on ehituslik tingimus, siis ei saanud
vastustaja kaebajale soovitud projekteerimistingimusi väljastada. Seega saab konkreetsel juhul
lugeda vastustaja viidet kohtuotsustele haldusasjas nr 3-12-1865 projekteerimistingimuste
väljastamisest keeldumiseks piisavaks põhjenduseks.

12. Käesoleval juhul ei ole tegu kaalutlusotsusega, vaid vastustajal puudub õiguslik võimalus
väljastada kaebajale projekteerimistingimusi. Nimetatud õiguslik tagajärg tuleneb järgmiste
looduskaitseseaduse sätete koosmõjust: § 34, § 35 lg-d 2, 3 ja 4, § 38 lg 1 p 4 ja lg 9 ning
määruse nr 58 § 1 ja § 2 p 13. LKS § 34 kohaselt on ranna või kalda kaitse eesmärk rannal või
kaldal asuvate looduskoosluste säilitamine, inimtegevusest lähtuva kahjuliku mõju piiramine,
ranna või kalda eripära arvestava asustuse suunamine ning seal vaba liikumise ja juurdepääsu
tagamine. LKS § 35 lg 2 järgi on piiranguvööndite laiuse arvestamise lähtejoon põhikaardile
kantud veekogu piir. LKS § 35 lg 3 sätestab määrusandlusvolituse, mille alusel on antud määrus
nr 58. LKS § 35 lg 4 kohaselt koosnevad korduva üleujutusega veekogude ranna või kalda
piiranguvöönd, veekaitsevöönd ja ehituskeeluvöönd üleujutatavast alast ja LKS §-des 37–39
sätestatud vööndi laiusest. LKS § 38 lg 1 p 4 järgi on ehituskeeluvööndi laius rannal või kaldal
üle kümne hektari suurusel järvel ja veehoidlal ning üle 25 ruutkilomeetri suuruse valgalaga
jõel, ojal, maaparandussüsteemi eesvoolul 50 meetrit. LKS § 38 lg 9 sätestab, et kui kohalik
omavalitsus lubab ranna või kalda ehituskeeluvööndis ehitamist vastuolus LKS §-s 38
sätestatuga, ei teki isikul, kellele ehitusluba väljastati või kelle huvides ehitamine on, vastavalt
haldusmenetluse seadusele õiguspärast ootust ehitamise õiguspärasuse osas. Määruse nr 58 § 1
järgi on suurte üleujutusaladega siseveekogudel kõrgveepiiriks alaliselt liigniiskete
alluviaalsete soomuldade leviala piir veekogu veepiirist arvates. § 2 p 13 kohaselt on suurte
üleujutusaladega siseveekogud Suur-Emajõgi koos vanajõgedega kogu ulatuses (Tartumaa,

                                                 5
Viljandimaa).

13. Käesoleval juhul ei ole poolte vahel vaidlust selles, et Aardla jõgi on Suur-Emajõe
vanajõgi. Ringkonnakohus küsis kaebaja esindajalt istungil, millise jõe üleujutusalas kinnistu
on, mille peale too vastas, et üleujutuse korral segunevad alates Põltsamaa järvedest kõik veed.
Seega on looduskaitseseaduse järgi ehituskeeluvööndi piiriks üleujutatava ala piir pluss 50 m.
Halduskohus on õigesti juhtinud selles kontekstis tähelepanu asjaolule, et kaebaja kinnistu asub
ca 1,6 m madalamal kui Suur-Emajõe kõrgeim veetase kaebaja kinnistu piirkonnas. Juba selle
põhjal saab öelda, et kaebaja kinnistu on üleujutatav ala. Samuti nähtub Maa-ameti geoportaali
informatiivset tähendust omavast „Üleujutuste rakendusest“, et kaebaja kinnistu on 100%
üleujutusala.1 Kaebaja on esitanud kohtule OÜ Rakendusgeoloogia ehitusgeoloogilise uuringu
aruande (tl 34-36), millega soovib tõendada vastupidist, ent millest nähtub muuhulgas, et
kaebaja kinnistul moodustavad loodusliku pinnakatte lammi-, alluviaalsed, jääjärvelised ja
liustikusetted. Uuringusügavuses kuni 4 m esinevad liivmuda, turvas, möllsavi ja peenliiv.
Liivmuda on kohev, veeküllastunud ja rohke orgaanilise aine sisaldusega (6-10%) mölline
peenliivpinnas, milles esineb ka turba pesasid ning taimejäänuseid. Savipinnas on pehme
konsistentsiga. Peenliiva kiht on kohev kuni kesktihe, tihedus kasvab sügavuse suunas.
Detsembris aset leidnud uuringu ajal esines kahe puuraugu kohal jää. Seejuures oli pinnavee
tase keskmisest kõrgem, kuid kuni 0,5 m alla maksimaalse taseme ja kuni 1 m alla üleujutuse
aegse veetaseme. Ringkonnakohus leiab, et kõik need uuringu aruandes kajastatud andmed
kinnitavad samuti, et tegemist on üleujutatava alaga LKS § 35 lg 4 mõttes.

14. Kaebaja väitel tuleb ehituskeeluvööndi piiri määratlemisel lähtuda alluviaalsete
soomuldade piirist ning pooled vaidlevad selle üle, kas kaebaja kinnistul leidub alluviaalseid
soomuldasid määruse nr 58 § 1 mõttes. Ringkonnakohus märgib kõigepealt, et määruse nr 58
§ 1 saab omada LKS § 35 lg 4 tõlgendamisel üksnes abistavat tähendust. Kui LKS § 35 lg 4
järgi on tuvastatud, et tegemist on üleujutatava alaga, siis puudub rangelt võttes vajadus
määruse nr 58 § 1 kohaldamiseks. Ringkonnakohus märgib siiski, et ka määruse nr 58 § 1
nõuded on käesoleval juhul täidetud. Kaebaja on esitanud kohtule Maa-ameti poolt koostatud
„Vabariigi digitaalse suuremõõtkavalise mullastiku kaardi seletuskirja“ (tl 37-59), mille lisa 1
punktis 12 on käsitletud lammimuldasid, mis on jaotatud nelja rühma: gleistunud lammimuld,
lammi-gleimuld, lammi tuvastunud muld ja lammi-madalsoomuld. Kaebaja väidab kohtule, et
alluviaalseid soomuldasid määruse nr 58 § 1 tähenduses tuleb mõista ainult kui lammi-
madalsoomulda. Viimast kaebaja kinnistul aga nähtuvalt ehitusgeoloogilise uuringu aruandest
ei esine. Ringkonnakohus selle kaebaja mõttekäiguga ei nõustu, sest see on vastuolus LKS § 35
lg-ga 4. Määruse nr 58 § 1 eesmärgiks on ilmselgelt täpsustada LKS § 35 lg-t 4. Kaebaja
väidetud lammi-madalsoomullad esinevad mullastikukaardi seletuskirja lisa 1 järgi ainult
jõgede alamjooksude suurematel lammidel. Seega võiks kaebaja seisukohast lähtuvalt jõgede
ülem- ja keskjooksudel üleujutusalale ehitada. See on aga LKS § 35 lg-ga 4 keelatud.
Halduskohus viitas 22.11.2012. a otsuses haldusasjas nr 3-12-1865 Eesti Maaülikooli
põllumajandus- ja keskkonnainstituudi poolt 2012. a välja antud „Mullateaduse õpikule“, kus
on selgitatud lammimuldade olemust: „Lammimullad on kujunenud perioodiliste üleujutuste ja
nendega kaasneva uute setete kuhjumise tulemusena jõgede ja ojade lammidel. /…/ Lammi-
ehk alluviaalmullad on oma nimetuse saanud üleujutuse tagajärjel akumuleerunud lammi- ehk
alluviaalse sette järgi. Lammisetted võivad olla nii mineraalsed kui ka orgaanilised. Valdavalt
orgaanilist päritolu lammisetetel on moodustunud lammimadalsoomullad“ (A. Astover jt.
Mullateaduse õpik. Eesti Maaülikool, põllumajandus- ja keskkonnainstituut, Tartu 2012, lk
387). Sellest nähtuvalt esineb lammimuld kohas, kus on setteid, ning setteid esineb seal, kus
esineb aeg-ajalt üleujutusi. Mullastikukaardi seletuskirja lisa 1 punktis 12 on kõigi nelja

1   http://geoportaal.maaamet.ee/est/Teenused/Kaardirakendused/Uleujutuste-rakendus-p467.html.

                                                 6
mullaliigi kohta selgelt märgitud, et need esinevad üleujutusaladel. Ringkonnakohus leiab, et
seetõttu tuleb määruse nr 58 § 1 eesmärgist lähtuvalt tõlgendada selliselt, et alluviaalsed
soomullad selle sätte mõttes on lammimullad mullastikukaardi seletuskirja lisa 1 p 12 mõttes.
Et kaebaja kinnistul leidub muuhulgas lammi- ja alluviaalseid setteid, siis loeb ringkonnakohus
tõendatuks, kaebaja kinnistu asub alluviaalsete soomuldade esinemisalal määruse nr 58 § 1
mõttes.

15. Ringkonnakohus nõustub ülejäänud osas halduskohtu otsuse põhjendustega ega pea
vajalikuks neid korrata (HKMS § 201 lg 4). Vastuseks kaebaja apellatsioonkaebuse ülejäänud
väidetele selgitab ringkonnakohus järgmist.

16. Kaebaja väidab, et kohalikul omavalitsusel puudub kaalutlusõigus küsimuses, kas lubada
ehitamist üldplaneeringu p-s 3.3.7 nimetatud kinnistul, sest kui möönda kaalutlusõigust,
muutuks kohaliku omavalitsuse üldplaneering sisutuks. Ringkonnakohus sellega ei nõustu.
Projekteerimistingimuste taotluse esitamise ajal kuni 30.06.2015 kehtinud planeerimisseaduse
(PlanS) § 8 lg 3 p 1 järgi on üldplaneeringu ülesandeks valla või linna ruumilise arengu
põhimõtete kujundamine. PlanS § 8 lg 31 järgi on maakasutuse juhtotstarve üldplaneeringuga
määratav territooriumi kasutamise valdav otstarve, mis annab kogu määratletud piirkonnale või
kvartalile edaspidise maakasutuse põhisuunad. Poolte vahel ei ole vaieldav, et kaebaja kinnistu
kasutusotstarbeks on üldplaneeringus märgitud maatulundusmaa. Ringkonnakohus selgitab, et
Vabariigi Valitsuse 23.10.2008. a määruse nr 155 „Katastriüksuse sihtotstarvete liigid ja nende
määramise kord“ § 6 p 9 järgi on maatulundusmaa (011; M) põllumajandussaaduste tootmiseks
või metsakasvatuseks kasutatav maa või maa, millel on metsa- või põllumajanduslik
potentsiaal. Nimetatud määrus on kehtestatud maakatastriseaduse § 18 lg 3 alusel, mille
kohaselt kehtestab katastriüksuste sihtotstarvete liigid ja määramise korra Vabariigi Valitsus.
Ühestki seadusest ei tulene subjektiivset õigust ehitada maatulundusmaale, on olemas vaid
omandipõhiõigusest tulenev üldine õigus ehitada oma maale, mida saab aga seadusega piirata.
Valla üldplaneeringus ettenähtud ehitusõigus peab olema kooskõlas seaduse nõuetega. Kui
looduskaitseseadus keelab konkreetsele kinnistule ehitamise, siis sellele kavandatavale elu- ja
abihoonele projekteerimistingimusi väljastada ei saa.

17. Kaebaja leiab, et Toomu kinnistu jäämine üleujutusalale ei saa iseenesest olla
ehitustegevuse piiramise aluseks. Samuti leiab ta, et võimalikust üleujutusest tulenevad riskid
on maandatavad pinna tõstmisega. Ringkonnakohus ei nõustu kaebaja seisukohaga, sest see on
otseses vastuolus LKS § 35 lg-ga 4. Seoses ettepanekuga pinda tõsta viitab ringkonnakohus
veelkord LKS §-le 34, mille kohaselt on ranna või kalda kaitse eesmärk rannal või kaldal
asuvate looduskoosluste säilitamine, inimtegevusest lähtuva kahjuliku mõju piiramine, ranna
või kalda eripära arvestava asustuse suunamine ning seal vaba liikumise ja juurdepääsu
tagamine. Kuna pinna tõstmine on märksa intensiivsem sekkumine keskkonda kui lihtsalt maja
ehitamine, siis on see LKS § 34 eesmärgiga rohkemal määral vastuolus kui ehitamine ilma
pinda tõstmata.

18. Eelnevast tulenevalt jääb apellatsioonkaebus rahuldamata ja halduskohtu otsus muutmata.
Ringkonnakohus täiendab halduskohtu otsuse põhjendusi käesoleva otsuse põhjendustega.
HKMS § 108 lg 1 ls 1 järgi kannab menetluskulud pool, kelle kahjuks otsus tehti. Kaebaja
menetluskulud jäävad seega kaebaja enda kanda. Kuna vastustaja ei ole menetluskulude
väljamõistmise taotlust esitanud, siis ei ole selles osas vajalik seisukohta kujundada.




                                              7
        Agu Timmi                       Tiina Pappel                    Madis Ernits
/allkirjastatud digitaalselt/   /allkirjastatud digitaalselt/   /allkirjastatud digitaalselt/




                                             8

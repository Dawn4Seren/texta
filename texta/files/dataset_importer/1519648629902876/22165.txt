                              KOHTUMÄÄRUS

 Kohus                            Tallinna Ringkonnakohus
 Kohtuasja number                 2-15-3486
 Määruse tegemise aeg ja koht     03.03.2016, Tallinn
 Kohtukoosseis                    Ulvi Loonurm, Imbi Sidok-Toomsalu, Indrek Soots
 Kohtuasi                         SS avaldus lapse KM ühise hooldusõiguse
                                  lõpetamiseks ja KM-le tema pojaga KM-ga
                                  suhtlemiskorra määramiseks


 Vaidlustatud kohtulahend         Harju Maakohtu 22.09.2015 määrus
 Kaebuse esitaja ja kaebuse liik SS määruskaebus
 Menetlusosalised    ja   nende Avaldaja SS (ik XXXXXXXXXXX, elukoht
 esindajad                      XXXXXXX XXX XXX-XX XXXXXXX), riigi
                                õigusabi korras määratud esindaja vandeadvokaat
                                Oksana Sobko

                                  Puudutatud isik I KM (ik XXXXXXXXXXX, elukoht
                                  XXXXXXX XXX XXX-XX XXXXXXX), riigi
                                  õigusabi korras määratud esindaja vandeadvokaat Aavo
                                  Aadli

                                  Puudutatud isik II KM (ik XXXXXXXXXXX, elukoht
                                  rahvastikuregistris    XXXXXXX     XXXXXXX
                                  XXXXXXXXX; tegelik elukoht XXXXXX XXX XX-
                                  XX), riigi õigusabi korras määratud esindaja
                                  vandeadvokaat Natalia Lausmaa

                                  Eestkosteasutus Tallinna linn (Mustamäe Linnaosa
                                  Valitsuse kaudu ja Haabersti Linnaosa Valitsuse kaudu)
 Menetluse liik                   Kirjalik menetlus

Resolutsioon:
    1. Harju Maakohtu 22.09.2015 määrus jätta muutmata.
    2. Määruskaebus jätta rahuldamata.
    3. Riigi õigusabi tasu ja riigi õigusabi kulud jätta Eesti Vabariigi kanda. Ülejäänud
       menetlusosaliste menetluskulud jätta nende endi kanda.
    4. Määruse peale võib Riigikohtule esitada määruskaebuse 15 päeva jooksul
       määruse ärakirja kättesaamisest alates.


                                                                                           1
Asjaolud ja menetluse käik
1. 05.03.2015 esitas SS (avaldaja, lapse ema) Harju Maakohtusse avalduse KM (puudutatud
isik I, laps) ühise hooldusõiguse osaliseks lõpetamiseks ja lapsele KM-ega (puudutatud isik II,
lapse isa) suhtlemiskorra määramiseks. Menetluse käigus avaldaja täpsustas avaldust korduvalt.
Lõplikus avalduses palus avaldaja lõpetada lapse ühine hooldusõigus ja anda hooldusõigus
täielikult üle avaldajale. Alternatiivselt palus avaldaja lõpetada osaliselt lapse ühine
hooldusõigus ning anda lapse igakordse viibimiskoha (sh elukoha) määramise, lasteaia ja kooli
valiku, hariduse, huviringide ja tervisega seotud küsimuste osas otsustusõigus ning lapse
varahooldusõigus täielikult üle avaldajale. Avaldaja palus määrata kindlaks lapse isa
suhtlemiskord lapsega järgmiselt:
1) Lapse isa kohtub lapsega igal kuul kaks korda kuus laupäeviti ajavahemikul 10:00-19:00.
Lapse isa võtab lapse avaldaja elukohast või kokkulepitud kohast ja toob sinna tagasi.
2) Lapse isal on keelatud läheneda lapsele alkoholi -või narkojoobes.
3) Lapse isa ei tarvita alkoholi ega uimasteid enne lapsega kohtumist (isa on lapsega
kohtumisele ilmudes kaine) ja kohtumise ajal.
4) Lapsega kohtumise ajal tuleb lapse isal kokkulepitud ajast kinni pidada ja avaldaja
telefonikõnedele vastata.
5) Lapse isa peab tagama lapse viibimisel tema hoolitsuse ajal lapsele parima hoole. Lapse isal
peab autos olema turvatool.
6) Lapse isal on õigus helistada kas telefoni või skype teel ja rääkida lapsega.
7) Kehtestatud korraga reguleerimata küsimustes ja/või korra muutmiseks loetakse poolte vahel
kokkulepe sõlmituks, kui mõlemad vanemad on vastavate tingimustega kirjalikult nõustunud.
Vastavate kokkulepete sõlmimine võib toimuda ka e-kirja teel.
Menetluskulud palus avaldaja jätta puudutatud isiku II kanda.

Avalduse ja selle täpsustuste kohaselt ei ela lapse isa avaldaja ja lapsega koos alates 2014
augustist. Avaldaja ja laps elavad avaldajale kuuluvas korteris ning lapse kasvatamisega tegeleb
avaldaja üksi. Lapse isa tegeleb lapsega vähesel määral. Elatist ei ole puudutatud isik II tasunud
2015.a algusest. Kuna avaldaja on lapse tegelik ainuhooldaja ning isik, kes tegeleb lapse eest
hoolitsemise ja heaolu tagamisega, samuti arvestades lapse isa ettearvamatut käitumist ja
alkoholisõltuvust, mille tõttu ta muutub agressiivseks, siis on põhjendatud lapse osas ühise
hooldusõiguse lõpetamine ja avaldajale täielikult hooldusõiguse üleandmine. Sisuliselt ei
muuda ühise hooldusõiguse lõpetamine ja avaldajale hooldusõiguse täielik üleandmine lapse
isa ja lapse suhteid. Lapse isal säilib õigus lapsega ka peale hooldusõiguse lõpetamist ja
üleandmist suhelda.

Lapse esindaja arvamus
2. Lapse esindaja pooldas ühise hooldusõiguse lõpetamist ja ainuhooldusõiguse määramist
avaldajale. Suhtluskorra p 1 võiks sõnastada selliselt: “Lapse isal on õigus kohtuda lapsega kuu
paaritutel nädalavahetustel laupäeval kella 10.00-st kuni 20.00-ni.”. Ülejäänud suhtluskorra
punktid võiksid jääda samaks.

Lapse esindaja teostas kodukülastuse avaldaja ja lapse elukohta ning tuvastas, et tegemist on
kahetoalise väga heas korras korteriga, kus lapse kasutuses on omaette hästi sisustatud tuba.
Vanemate lahkuminekust alates on lapse suhtes teostanud hooldusõigust ja täitnud
hoolduskohustust avaldaja üksinda. Lapse isa keeldus lapse huvides tegutsemast ka nendel
paaril korral, kui lapse ema seda palus. Lapse isa väide soovist lapse kasvatamisel kaasa rääkida
oli paljasõnaline. Lapse isa on rikkunud ülalpidamiskohustust, mida eelduslikult loetakse lapse


                                                                                                2
vara ohustamiseks ja mis on aluseks varahooldusõiguse äravõtmisele (PKS § 134 lg 3 ja § 136
lg 1). Seega esinesid PKS § 137 lg-s 1 sätestatud eeldused ühise hooldusõiguse lõpetamise
nõude esitamiseks. Ühise hooldusõiguse lõpetamine ja avaldajale ainuhooldusõiguse
määramine ei ole vastuolus lapse huvidega. Ainuhooldusõiguse andmisega avaldajale üksnes
fikseeritakse õiguslikult tekkinud faktiline olukord hooldusõiguse teostamisel. Lapse
peamiseks huviks on elada turvalises keskkonnas, st omada püsivat ja stabiilset kodu. Selline
kodu on lapsel olemas avaldaja juures. Kahtluse alla ei saa seada ka avaldaja vaimset ja
majanduslikku valmisolekut last kasvatada, samuti seda, et laps on emaga hingeliselt tugevasti
seotud ja ema on pühendunud lapse eest hoolitsemisele. Lapse isa selliseid lapse kasvamiseks
ja arenemiseks vajalikke tingimusi pakkuda ei suuda. Põhjendatud ei ole ema juuresolek lapse
ja isa kohtumistel. Samas on õigustatud nõue, et lapse isa ei tarvita enne lapsega kohtumist ega
kohtumise ajal alkoholi ja/või narkootikume.

Mustamäe Linnaosa Valitsuse arvamus
3. Mustamäe Linnaosa Valitsus toetas avaldaja nõudeid hooldusõiguse üleandmiseks ja
suhtluskorra reguleerimiseks.

Mustamäe lastekaitse talitusel pärines esimene kokkupuude avaldajaga 2011.a, mil avaldaja
käis piirkonnaspetsialisti vastuvõtul ja uuris, kuidas oma lapse huve kaitsta, kuna lapse isa
tarvitab alkohoolseid jooke. Samuti olevat lapse isa olnud füüsiliselt agressiivne avaldaja
suhtes. Politsei poole ei olnud avaldaja pöördunud, kuna kartis jätkuvat vägivalda. Avaldaja
pöördus PERH erakorralise meditsiini osakonda selleks, et fikseerida vigastused. Lastekaitse
spetsialisti poole pöördumise ajal oli lapse isal paigaldatud alkoholismivastane depoopreparaat.
Järgmine kokkupuude perega toimus Põhja Politseiprefektuuri noorsoopolitsei pöördumise
järgselt 27.02.2015, mil laekus teade, et 26.02.2015 kell 20.21 tahtis lapse isa oma 4-aastast last
ema juurest ära viia. Avaldaja sellega ei nõustunud. Mees oli politsei saabudes väga
hüsteeriline, kerges joobes. Lapse isa on naise vastu agressiivne olnud, ta ei pea kokkulepetest
kinni ja külastab last suvalistel päevadel ja harva.

6.03.2015 tegid lastekaitsetöötajad avaldaja juurde kodukülastuse. Ema elab lapsega kahekesi
kahetoalises kõigi mugavustega korteris. Korter on väga heas korras, korraliku remondi ja
sisustusega ning puhas. Lapse jaoks on sisse seatud oma tuba, kus on mänguasjad, raamatud,
pikendatav lapsevoodi, kirjutuslaud ja riidekapp. Laps käib lasteaias ja osaleb treeningutel.
Vajadusel aitab last hoida lapse emapoolne vanaema. Isapoolsete sugulastega on kontaktid
vähesed. 13.03.2015 pöördus avaldaja Lastekaitse Liidu poole avaldusega reguleerida lapse ja
isa suhtlemise kord Tallinna Perekeskuse vahendusel sotsiaaltöötaja juuresolekul Perekeskuse
ruumides. Lapse isa ei soovinud kinnises ruumis lapsega kohtuda. Lastekaitse töötaja selgitas
välja, et lapse isa ei ela Nõmmel, vaid elukaaslase juures Õismäel. Avaldaja sõnul tingis
kohtusse pöördumise isapoolne kaootiline käitumine lapsega suhtlemisel. Avaldaja ei julge isal
ja lapsel lasta kohtuda ilma enda kohal viibimiseta, kuna algul võib isa olla kaine, kuid lapsega
viibimise ajal endale midagi manustada. Lapse elukorraldusest rääkis ema, et poeg käib
lasteaias ning esmaspäeva ja reede õhtuti osaleb karate treeningutel ja teisipäeviti mängib
jalgpalli. Neljapäeva õhtuti käiakse lapsega loovterapeudi juures ca 1,5 tundi. Ema sooviks isa
sagedasemat suhtlemist lapsega, siis ei unustaks laps eesti keeles rääkimist.

Puudutatud isiku II vastus
4. Puudutatud isik II nõustus osaliselt avaldusega. Lapse isa nõustus andma üle õiguse valvata
lapse järele, hoolitseda lapse igapäevase ja igakülgse heaolu eest ning pakkus selleks
omapoolset tuge. Osaliselt nõustus lapse isa nõudega anda üle õigus määrata lapse elamis- ja
viibimiskoht. Lapse isa ei nõustunud nõudega anda üle õigus otsustada millisesse kooli ja trenni


                                                                                                 3
laps läheb ning oli osaliselt nõus nõudega anda üle õigus otsustada, kellega laps sõbrustab ja
suhtleb, kus laps veedab riigipühad, lasteaia ja koolivaheajad, nädalavahetused, sünnipäevad,
kuid leidis, et seda tuleks siiski täpsustada. Puudutatud isik II ei nõustunud nõudega anda üle
õigus vahetada lapse perekonnanime; nõudega anda üle lapse riigist väljaviimise õigus ning
nõudega anda üle õigus otsustada kõik küsimused seoses lapse tervisega. Lapse isa nõustus
nõudega anda üle õigus otsustada, milliste kolmandate isikutega võib laps suhelda ja koos
viibida, kui vanematele jääksid samaväärsed õigused. Samuti oli lapse isa nõus andma üle
õiguse võtta vastu otsuseid seoses lapse varaga ja kõikide rahaliste vahenditega, mis kuuluvad
lapsele. Seoses suhtlemiskorraga märkis puudutatud isik II, et ei nõustu sellega, et lapse isal on
õigus kohtuda lapsega üks kuni kaks korda nädalas emaga kokkulepitud kohas ja ajal ema
juuresolekul. Lapse isa nõustus, et tal on keelatud läheneda lapsele alkoholi- või narkojoobes
ja taotles kohtult ka vastupidist varianti ning et tal on õigus teha ettepanekuid lapse trennide ja
ringide ning sünnipäeva või muude sündmuste tähistamise koha, aja kohta. Puudutatud isik II
nõustus, et lapse ema peab olema teadlik, kus isa ja laps asuvad ja kui kaua, seda eeldab isa ka
emalt. Samuti nõustus lapse isa, et peab vastama telefonile või selle võimaluse puudumisel
teavitama ema esimesel võimalusel ning et tal on õigus suhelda lapsega telefoni teel.

Lapse isa märkis, et tema ja poeg on väga lähedased. Nii nagu ta varem käis pojaga mängimas
ja jalutamas, tahaks ta ka praegu seda teha, aga kahjuks lapse ema neile kokkusaamisi ei
võimalda, isegi telefonis ei lasta rääkida. Puudutatud isik II kuulis oma õetütrelt, et lapse eesti
keel on juba väga halvaks jäänud, aga kahjuks ei saa ta sinna midagi parata. Enda kohta märkis
lapse isa, et ta on ametilt katuseplekksepp ja kui tööd on, siis teeb ta seda alati suure rõõmuga
ja lõpuni. Alkoholiga tal probleeme ei ole ja sõprusringkond on tal väga väike. Avaldaja tahab
alati kõike kontrollida ja ta on väga raske iseloomuga isik. Pikki aastaid elas lapse isa suhteliselt
suure vaimse kui ka füüsilise vägivalla all.

Nõmme Linnaosa Valitsuse arvamus
5. Nõmme Linnaosa Valitsus oli seisukohal, et puudutatud isiku II elamistingimused Võidu 58-
71 sobivad lapsega kohtumiseks ja lapse ööbimiseks isa juures.

Nõmme Linnaosa Valitsuse lastekaitse vanemspetsialisti kodukülastusel lapse isa elukohta
XXXXX XX-XX nähtus, et korter on ühetoaline, kõigi mugavustega, kuid lastekaitsetöötajale
jäi mulje, et korteris viibitakse harva. Isa väitel viibib ta enamuse ajast Õismäel oma
tüdruksõbra juures, kuid ööbib XXXXX tn korteris. Isa sõnul on laps tema juures korteris
viibinud ühel korral laupäevast pühapäevani ja lapse ema käis neid vaatamas. Isa väitel sai ta
lapse eest hoolitsemisega hästi hakkama, isal on olemas täispuhutav madrats, mille peal saaks
ta ise magada, kui laps tema juurde külla tuleb. Puudutatud isik II kinnitas, et vajadusel ostab
ta lapsele voodi või ehitab selle ise.

Maakohtu määrus
6. Maakohus rahuldas 22.09.2015 määrusega avalduse ühise hooldusõiguse lõpetamiseks
osaliselt. Kohus lõpetas osaliselt lapse ema ja isa ühise hooldusõiguse nende poja suhtes ning
andis otsustusõiguse lapse viibimiskoha (sh elukoha) üle Eesti Vabariigi piires ja otsustusõiguse
tervisega ning huviringidega seotud küsimuste üle lapse emale. Muus osas on lapse emal ja isal
ühine isikuhooldusõigus. Lapse välismaale elama asumiseks on vajalik teise vanema kirjalik
luba. Kohus jättis rahuldamata avalduse anda otsustusõigus lapse hariduskorralduse suhtes üle
lapse emale ning lõpetas lapse ema ja isa ühise lapse varahooldusõiguse ja andis lapse
varahooldusõiguse täielikult üle lapse emale. Kohus rahuldas avalduse lapse isale tema pojaga
suhtlemise korra kehtestamiseks ja kehtestas lapse isale tema pojaga kuni poja kooli minekuni
suhtlemiseks järgmise korra:


                                                                                                   4
1) Lapse isa kohtub lapsega kuni 31.12.2015 igal kuul kaks korda kuus laupäeviti ajavahemikul
10.00-20.00. Kui lapse vanemad ei lepi kokku teisiti, siis lapse isa võtab lapse ema elukohast
igal kuu esimesel ja kolmandal laupäeval kell 10.00 ja viib lapse ema juurde koju tagasi
laupäeval kell 20.00.
2) Lapse isa viibib alates 01.01.2016 koos oma pojaga iga kuu esimesel ja kolmandal
nädalavahetusel, s.o laupäevast pühapäevani. Kui lapse vanemad ei lepi kokku teisiti, siis lapse
isa võtab lapse ema elukohast laupäeval kell 11.00 ja viib lapse ema juurde koju tagasi
pühapäeval kell 19.00.
3) Lapse isa suhtleb lapsega suvel isa puhkuse ajal vähemalt nelja päeva jooksul järjest. Lapse
isal on õigus eelneval kokkuleppel emaga võtta laps suvisel ajal endaga kaasa isapoolsete
sugulaste juurde perekondlikeks tähtpäevadeks.
4) Alates 2016 veedab laps jaanipäeva ja jõulud ühel aastal esimese koos emaga, teise koos
isaga ja järgmisel aastal vastupidi. Uue aasta võtab laps vastu koos emaga. Kui vanemad ei lepi
kokku teisiti, siis 24.06.2016 veedab laps koos emaga ja 24.12.2016 koos isaga.
5) Ärajäänud suhtlemiskorrajärgsed päevad tuleb asendada.
6) Lapse isal on õigus kohtuda ja veeta lapsega aega enda määratud kohas, kuid lapse ema tuleb
lapse asukohast teavitada. Lapsel on õigus isa juures ööbida.
7) Lapse isal on õigus kohtuda lapsega ilma lapse ema või kolmandate isikute juuresolekuta.
8) Vanemate kokkuleppel võib isa kohtuda pojaga ka muul ajal kui on määratud
suhtlemiskorras.
9) Kui üks vanematest soovib minna lapsega välismaale puhkusereisile, siis tuleb teatada teisele
vanemale sellest ette 7 päeva.
10) Lapse isal on keelatud läheneda lapsele alkoholi -või narkojoobes.
11) Lapse isa ei tarvita alkoholi ega uimasteid enne lapsega kohtumist (isa on lapsega
kohtumisele ilmudes kaine) ja kohtumise ajal.
12) Lapsega kohtumise ajal tuleb lapse isal kokkulepitud ajast kinni pidada ja ema
telefonikõnedele vastata.
13) Lapse isa peab tagama lapse viibimisel tema hoolitsuse ajal lapsele parima hoole.
14) Lapse isal peab autos olema turvatool.
15) Lapse isal on õigus helistada kas telefoni või skype teel ja rääkida lapsega. Sõltumata
sellest, kumma vanema juures laps viibib, on lapsel õigus teise vanemaga suhelda telefoni teel
mõistliku aja jooksul arvestusega, et see ei tohi segada lapse puhkeaega (st uneaega).
16) Võimalikest muutustest lapsega kokkusaamise aegades ja graafikus teavitab teine vanem
ette vähemalt 3 päeva.
Kehtestatud korraga reguleerimata küsimustes ja/või korra muutmiseks loetakse poolte vahel
kokkulepe sõlmituks, kui mõlemad vanemad on vastavate tingimustega kirjalikult nõustunud.
Vastavate kokkulepete sõlmimine võib toimuda ka e-kirja, sms või Skype kaudu. Vanematel
on keelatud lapse juuresolekul teineteist halvustada.
Kohus jättis lapsele menetluses riigi õigusabi korras määratud esindaja kulud riigi kanda, muud
menetluskulud menetlusosaliste endi kanda (TsMS § 172 lg-d 1 ja 3). Lapse ema ja isa riigi
õigusabi kulud määratakse kindlaks eraldi määrusega.

Lapse mõlemal vanemal on lapse hooldusõigus. Harju Maakohtu 15.01.2013 määrusega
tsiviilasjas nr 2-12-47495 kinnitatud kompromissi kohaselt leppisid vanemad kokku, et isal on
õigus kohtuda lapsega mõlemale poolele sobival ajal ja kohas. Kuna kokkulepitud
suhtlemiskord oli vanemate erimeelsuste tõttu raskesti täidetav, pidas kohus põhjendatuks
määrata PKS § 123 lg 2 alusel uus suhtlemiskord.

Tõendamist leidsid järgmised asjaolud:
1) lapse vanemad elavad lahus;


                                                                                              5
2) laps on elanud mõlema vanemaga koos;
3) laps elab alates 2014 augustist koos emaga;
4) lapse vanemate vahel ei ole vaidlust selles, et isa ei ole lapsele 2015 elatist maksnud;
5) laps on eraldi elamise ajal isaga kohtunud ja isa kodus ööbinud;
6) lapse vanemad on üksmeelel selles, et lapsel on õigus kohtuda ja suhelda oma isaga, kuid ei
ole üksmeelel suhtlemise korras;
7) vanemate omavahelised suhted on komplitseeritud, emotsionaalsed ja kantud lähiminevikus
kogetud tunnetest;
8) lapse vanemad on üksmeelel selles, et laps jääb Eesti Vabariigi piires edaspidi elama emaga.

Maakohus, andes hinnangut kõigile asjas kogutud tõenditele, asus seisukohale, et avaldus lapse
vanemate ühise hooldusõiguse täielikuks lõpetamiseks ja hooldusõiguse täielikult emale üle
andmiseks ei olnud põhjendatud. Laps elab koos emaga ja lähtudes vanemate omavahelistest
suhetest ja nende seisukohtadest, ei ole tõenäoline, et lapsel oleks lähiajal võimalik elada ja
kasvada mõlema vanemaga ühises peres. Avaldaja pöördus kiirabisse 14.02.2011 kaebusega,
et purjus mees lõi teda ja 07.07.2012 kaebusega, et mees tuli kallale ja lõi rusikaga. Mõlema
pöördumise kohta koostatud kiirabikaardil ei ole teavet välisvigastuste tunnuste kohta, kuid
14.02.2011 kaardil on teave politsei kohaloleku kohta. Avalduse kohaselt tekkisid nimetatud
olukorrad lapse isa alkoholi tarbimise tagajärjel agressiivseks muutnud käitumise tõttu.
Avaldaja esitas väited lapse isa käitumise kohta 26.02.2015 lapse kodus, mis on registreeritud
politseis ja mida sai pidada lapse suhtes agressiivseks ja negatiivselt mõjuvaks, samuti esitas
avaldaja väited lapse isa alkoholitarvitamise kohta. Tallinna õppenõustamiskeskuse nõustamise
kokkuvõttega oli tõendatud, et avaldaja kohtusse pöördumine oli põhjendatud, kuna lapse
vanemad ei jõudnud lapse kasvatamise osas üksmeelele. Nõustamise kokkuvõtte kohaselt on
lapse huvides soovitav, et tal oleksid head suhted mõlema vanemaga ja selleks peaksid vanemad
kokku leppima, millist osa nad hakkavad tulevikus lapse elus täitma.

Lapse isa nõustus, et tal on keelatud lapsele läheneda alkoholi- või narkojoobes, et ta ei tarvita
alkoholi ega uimasteid enne lapsega kohtumist ja kohtumiste ajal, et tal tuleb kokkulepitud ajast
kinni pidada ja lapse ema kõnedele vastata, et ta peab tagama lapse viibimisel tema hoolitsuse
all parima hoole, et tal peab autos olema turvatool, et kehtestatud korraga reguleerimata
küsimustes ja/või korra muutmiseks loetakse poolte vahel kokkulepe sõlmituks, kui mõlemad
vanemad on vastavate tingimustega kirjalikult nõustunud ja et vastavate kokkulepete sõlmimine
võib toimuda ka e-kirja teel. Samuti avaldas lapse isa, et tal ei ole selle vastu midagi, et lapse
elukoht on ema juures ja et emale jääks hariduse- ja terviseküsimused, samuti varaküsimused.
Hiljem isa täpsustas, et ta ei nõustu, et emale jääks ainuhooldusõigus lapse hariduse üle
otsustamiseks.

Kinnitust ei leidnud vajadus lapse hariduskorralduse osas vanemate ühist hooldusõigust
lõpetada. Kuigi ema suudab iseseisvalt langetada otsuseid lapse hariduse osas, ei ole asjaolu, et
isa ei ole aktiivselt osalenud lapse hariduskorralduse ja arengu suunamisel, olnud piisavaks
põhjuseks, et otsustusõigus lapse haridusega seonduvates küsimustes ainult emale üle anda.

Põhjendatud ja lapse huvides oli rahuldada avaldus osaliselt ning lõpetada osaliselt lapse ühine
hooldusõigus ja anda lapse emale otsustusõigus lapse viibimiskoha üle Eesti piires ja
tervishoiukorralduse üle, samuti varahooldusõigus. Laps elab alates 2014 augustist koos emaga
ja lapse viibimiskoha üle on tegelikult otsustanud lapse ema, kellel on hingeline seotus lapsega
ja kes on võimeline last edasi kasvatama olukorras, kus lapse isa elab lapsest eraldi. Lapse
arenguks on oluline turvaline suhe mõlema vanemaga. PKS § 137 lg-s 1 sätestatud õigusnormi
kohaldamise eeldused on olemas. Lapse elukorralduse stabiilsuse huvides on ühe elukoha


                                                                                                6
olemasolu. Põhjendatud ei ole seada last vanemate ühise hooldusõiguse säilitamisega olukorda,
kus vanemate vahel tekivad seoses lapse igapäevaelu korraldamisega (tavahooldamisega) uued
lahkhelid, millest tulenev pingeseisund ja selle mõju lapsele võib olla ettearvamatute
tagajärgedega ja tõenäoliselt vältimatu. Lapse tervis, areng, huvid ja igakülgne heaolu on
prioriteediks ning lapse ema on lapse kasvatamisele täielikult pühendunud. Põhjendatud oli, et
laps elab ka edaspidi ema juures. Kinnitust ei leidnud, et lapse isa ei soovi osaleda lapse
kasvatamises ja lapse elukorralduses, mistõttu ei olnud põhjendatud anda lapse hooldusõigus
täielikult üle emale. Põhjendatud oli piirata otsustusõiguse üleandmist emale lapse viibimiskoha
üle Eesti Vabariigiga, kuna lapse võimalik elama asumine välisriiki ja niisuguse otsustuse
konkreetsed tingimused eeldavad osaliselt ühise hooldusõiguse korral põhjalikku vanemate
vahelist arutelu ja üksmeelt ka järgnevas lapsega suhtlemise korraldamises. Usutav ei ole, et
lapse isa keelduks last terviseprobleemide lahendamiseks välismaale lubamast. Samuti on
lapsel võimalik edaspidi välismaale õppima asuda mõlema vanema nõusolekul.

Lapse isa ei maksnud 2015 lapsele elatist ja nõustus lapse varahoolduse täielikult emale
üleandmisega.

Tõendeid kogumis hinnates oli põhjendatud ja vajalik määrata kindlaks lapse isa suhtlemise
kord lapsega. Vanemad jõudsid 22.05.2015 ärakuulamisel isa ja lapse vahelises suhtluskorras
suures osas üksmeelele. Ülejäänud osas määrab kohus lapse ja tema isa suhtlemiskorra kindlaks
kuni lapse kooli minekuni. Vanemate omavaheliste minevikusuhete ja praeguste eriarvamuste
pinnalt ei saanud teha lõplikke järeldusi, et lapse isa ei tohiks lapsega kohtuda. Avaldaja nõustus
lapse ja isa lühiajaliste kohtumistega. Kuna laps on koos isaga ühises peres elanud, ei pidanud
kohus põhjendatuks lapse ema kartusi, et isa ei tule lapse elukorraldusega toime lapsega koos
olles. Põhjendatud ei olnud määrata lapse kohtumised isaga ainult lapse ema või kolmandate
isikute juuresolekul. Lapse emotsionaalse turvalisuse tagamiseks on vajalik kindlustada lapsele
kindel rütm isaga kohtumistel ja teineteisega koosolemisel. Lapse arenguks on oluline turvaline
suhe mõlema vanemaga.

Määruskaebus
7. Avaldaja esitas määruskaebuse, milles palus maakohtu määruse resolutsiooni p-d 2; 3; 5.2;
5.5 ja 5.9 tühistada ning teha uus määrus, millega:
1) p 2: Lõpetada osaliselt lapse ema ja isa ühine hooldusõigus nende poja suhtes ning anda
otsustusõigus lapse viibimiskoha (sh elukoha) üle nii Eesti Vabariigi piires kui ka välismaal ja
otsustusõigus tervisega ning huviringidega seotud küsimuste üle tema emale. Muus osas on
vanematel ühine isikuhooldusõigus.
2) p 3: Lõpetada lapse ema ja isa ühine otsustusõigus lapse hariduskorralduse suhtes ja anda
see üle lapse emale.
3) p 5.2: Kehtestada lapse isale poja kooliminekuni suhtlemiseks järgmine kord: Laps viibib
alates 01.01.2016 koos oma pojaga iga kuu esimesel ja kolmandal laupäeval ajavahemikul
10:00–20:00.
4) p 5.5: Ärajäänud suhtlemiskorrajärgsed päevad, välja arvatud lapse isast tulenevatel
põhjustel ärajäänud suhtlemiskorrajärgsed päevad, tuleb asendada, arvestades avaldaja
võimalusi.
Avaldaja ei taotlenud maakohtu määruse resolutsiooni p 5.9 asemel uue redaktsiooni
kehtestamist. Menetluskulud palub avaldaja jätta lapse isa kanda.

Lapse huvidega ei ole kooskõlas lapse isale nn vetoõiguse andmine lapse välismaal viibimisele.
Vaidlustatud määrus piirab avaldaja õigust korraldada iseseisvalt oma elu. Mõned välisreisid
võivad tulla lapse emale ootamatult või olla tingitud lapse ravile viimisest. Õiglane ei ole


                                                                                                 7
olukord, kus isa ei täida ülalpidamiskohustust, kuid võib otsustada lapse välismaale mineku üle.
Kindel ei saa olla selles, et välismaale minekuks loa küsimiseks suudab avaldaja lapse isa üles
leida. Avaldajale ei ole teada lapse isa tegelik elukoht. Lapse ema on veendunud, et arvestades
isa senist suhtumist oma poega ja avaldajasse, ei anna isa lapse terviseprobleemi ilmnedes
nõusolekut lapse raviks välismaal. Maakohus ei arvestanud antud küsimuses lapse esindaja ja
eestkosteasutuse arvamustega. Lapse huvidega ei ole kooskõlas isale nn vetoõiguse andmine
poja haridusega seotud küsimuste otsustamisel. Lapse isa arvamus on enesekeskne. Esmalt oli
lapse isa nõus sellega, et hariduse küsimus jääb ema korraldada, kuid hiljem, kui avaldaja
pöördus kohtutäituri poole elatise väljamõistmiseks, muutis oma meelt. Haridusega seotud
küsimuste lahendamisel tuleb lähtuda lapse huvidest. Praegusel juhul on lapse emakeel vene
keel. Isa soov panna laps eesti lasteaeda ja kooli põhineb emotsioonidel. Senini on lapse
keelelise probleemiga tegelemine olnud vaid ema ülesanne. Lapse ema, toetudes omandatud
kõrgharidusele, suudab anda lapsele teadmisi ja suunata teda. Kõik haridusega seotud
toimingud nõuavad majanduslikku valmisolekut, mis lapse isal puudub. Kooli valikul tuleb
arvestada ka lapse elukohta, mis on ema juures.

Puudutatud isik II ei kasuta enam XXXXX XX-XX korterit, kuna üürileping lõppes 14.08.2015.
Kuna lapse isal puudub kindel elukoht ja töökoht, ei tohiks lapsel lasta ööbida isa juures. Antud
juhul ei saa kindel olla, et laps ööbiks turvalises kohas. Puudutatud isik II esitas avaldajale ja
kohtule vale info praeguse elukoha kohta naistuttava juures XXXXXXX XXX XX-XXX,
Tallinn. XXXXXXXX XXX XX majas on kortereid vaid 72. Lapse isa on teinud kõik selleks,
et laps ei saaks kohtutäituri kaudu elatist. Oluline on arvestada puudutatud isiku II
alkoholiprobleeme ja agressiivset käitumist. Lapse jätmine isaga kaheks päevaks on vastuolus
lapse huvidega. Puudutatud isik II eksitas kohut, jättes mulje, et ta on hooliv ja armastav isa,
kuid tema reaalsed teod kinnitavad vastupidist.

Avaldaja ei ole soovinud suhtlemiskorrajärgsete päevade asendamist. Juhul kui lapse ja isa
kokkusaamised jäävad ära lapse isast sõltuvatel põhjustel, ei pea lapse ema oma vabast ajast
korrigeerima oma pingelist ajakava.

Vastused määruskaebusele
8. Mustamäe Linnaosa Valitsus toetab määruskaebust osaliselt ning leiab, et kuna lapse ema
tegeleb lapse haridust puudutavate küsimustega üksinda, siis on põhjendatud anda lapse emale
lapse hariduskorralduse osas ainuotsustusõigus. Eestkosteasutuse arvates võiks kooliealine laps
isa juures ööbida tingimusel, et puudutatud isik II ei tarvita lapse juuresolekul joovastavaid
aineid. Ärajäänud suhtlemiskorrajärgsed päevad tuleks asendada üksnes juhtudel, mil see on
tingitud objektiivsetest asjaoludest, nt laps on haige. Vaidlustatud määruse resolutsiooni p 5.9
eemaldamine võib olla mõistlik.

9. Nõmme Linnaosa Valitsus teatab, et kuna puudutatud isik II ei ela enam Nõmmel, ei ole
Nõmme Linnaosa Valitsuse kaasamine enam vajalik.

10. Puudutatud isik II palub jätta määruskaebus rahuldamata.

11. Lapse esindaja on seisukohal, et määruskaebus tuleb rahuldada osaliselt. Kaebus ei ole
põhjendatud avaldajale ainuotsustusõiguse lapse igakordse viibimiskoha määramise andmise
osas väljaspool Eesti Vabariigi piire. Samuti ei ole põhjendatud anda lapse emale lapse
hariduskorralduse osas ainuotsustusõigus. Lapse esindaja leiab, et kui lapse isal ei ole lapsele
pakkuda ööbimiseks tavapäraselt normaalseks peetavaid tingimusi, ei saa suhtluskorda, mille



                                                                                                8
kohaselt laps viibib isa juures üleöö, pidada õigustatuks. Juhul kui lapse isa on põhjustanud
lapsega suhtlemiskorra ärajäämise, on mõistlik, et seda suhtluspäeva ei asendata.

12. Maakohus võttis määruskaebuse menetlusse, jättis selle rahuldamata ja edastas
läbivaatamiseks Tallinna Ringkonnakohtule.

Menetluse käik
13. Ringkonnakohus kohustas puudutatud isikut II selgitama, kus on ta tegelik elukoht, et
eeskosteasutuse spetsialistil oleks võimalik tema elukohta külastada, veendumaks sealsete
tingimuste sobivuses lapsega kohtumiseks. Samuti tegi kohus lapse isale ettepaneku esitada
andmed oma töökoha ja sissetulekute kohta.

14. Ringkonnakohtule esitatud seisukohas kinnitas puudutatud isik II alalise elukoha olemasolu
aadressil XXXXXX XXX XX-XX, Tallinn, mida on külastanud nii Haabersti kui ka Mustamäe
Linnaosa Valitsuse sotsiaaltöötajad. Lapse isa väitel saab ta sissetulekut ehitustööst.

15. 03.02.2016 määrusega kaasas ringkonnakohus menetlusse Haabersti Linnaosa Valitsuse.
Kohus palus Mustamäe ja Haabersti Linnaosa Valitsusel teatada, kas Mustamäe ja Haabersti
Linnaosa Valitsuse vastavad spetsialistid külastasid puudutatud isiku II elukohta XXXXXX
XXX XX-XX ning anda hinnang sealsete tingimuste sobivuse kohta lapse ja isa kohtumiseks
ning lapse isa juures ööbimise osas.

16. Haabersti Linnaosa Valitsus asus seisukohale, et elamustingimused lapse isa juures
aadressil XXXXXX XXX XX-XX on igati sobivad selleks, et laps saaks seal koos isaga aega
veeta ja ööbida. Eestkosteasutus viis läbi kodukülastused lapse isa elukohta 15.01.2016 ja
09.02.2016.

17. Mustamäe Linnaosa Valitsus viis 20.01.2016 läbi lapse isa juurde kodukülastuse ning leidis,
et lapsel on mõistlik viibida isa juures esialgu ilma ööseks jäämata ja edaspidi võiks laps ka isa
juurde ööbima jääda.

Määruse põhjendused
18. Tallinna Ringkonnakohus, tutvunud tsiviilasja materjalidega, leiab, et Harju Maakohtu
22.09.2015 määrus on seaduslik ja põhjendatud ning määruskaebuses esitatud väited selle
muutmiseks ega tühistamiseks alust ei anna. Vaidlustatud maakohtu määrus tuleb jätta
muutmata ja määruskaebus rahuldamata. Ringkonnakohus nõustub vaidlustatud maakohtu
määruse põhjendustega ja TsMS §-st 659 ja § 654 lg-st 6 tulenevalt põhjendusi ei korda.
Vastuseks määruskaebusele märgib ringkonnakohus järgmist.

Lapse ema ja isa vaidlevad selle üle, kas asjas oli õige jätta lapse vanematele ühine
hooldusõigus lapse viibimiskoha määramise osas väljaspool Eesti Vabariiki ning lapse
hariduskorralduse otsustusõiguse osas. Lisaks ei nõustu avaldaja osaliselt maakohtu poolt
määratud lapse ja isa suhtlemise korraga.

Riigikohus on 12.02.2016 määruses kohtuasjas nr 3-2-1-159-15 p-s 24 selgitanud, et vanema ja
lapse õigustest olulisima osa moodustab hooldusõigus, mis tähendab PKS § 116 lg 2 mõttes
seda, et vanemal on kohustus ja õigus hoolitseda oma alaealise lapse eest, sh hoolitseda lapse
isikliku heaolu (isikuhooldus) ja lapse vara (varahooldus) eest ning otsustada lapsega seotud
olulisi asju (otsustusõigus), samuti on hooldusõiguslik vanem PKS § 120 lg 1 järgi üldjuhul
lapse seaduslik esindaja (esindusõigus). Vanema isikuhooldusõigus hõlmab PKS § 124 lg 1


                                                                                                9
ja § 126 lg 2 järgi mh vanema kohustust ja õigust last kasvatada, tema järele valvata, määrata
tema viibimiskohta ja suhtlusringkonda. Kui vanemad elavad eraldi ja ei jõua ühist
hooldusõigust teostades lapsele olulises asjas, sh lapse elukoha küsimuses kokkuleppele, saab
kohus PKS § 137 lg 1 alusel vanema nõudel ühise hooldusõiguse lõpetada ja anda ühele
vanemale ainuhooldusõiguse. Praeguses asjas on maakohus õigesti käsitlenud ema avaldust
ühise hooldusõiguse osalise lõpetamise avaldusena PKS § 137 lg 1 mõttes.

Maakohus asus põhjendatult seisukohale, et lapse huvides on lõpetada osaliselt lapse ühine
hooldusõigus ja anda lapse emale mh otsustusõigus lapse viibimiskoha üle Eesti piires. Lapse
ema arvates piirab vaidlustatud määrus selliselt avaldaja õigust korraldada iseseisvalt oma elu,
kuna mõned välisreisid võivad tulla lapse emale ootamatult või olla tingitud lapse ravile
viimisest välismaale. Ringkonnakohus avaldaja seisukohaga ei nõustu. Vanemate ühist
hooldusõigust lõpetades tuleb piirata teise vanema õigusi üksnes ulatuses, mis on lapse huvide
tagamiseks vajalik ning säilitada võimalikult suures ulatuses mõlema vanema ühine
hooldusõigus. Kuigi avaldajal on õigus korraldada oma elu ise ning soovi korral ka asuda elama
välisriiki, ei saa vanem lapse hooldusõigust puudutavates küsimustes lähtuda enda huvidest.
Lapse viimine välisriiki kahjustab suuremal või vähemal määral lapse õigust isaga vahetult
suhelda. Ühe vanema ootamatu välisreisi puhul on lapse kaasaminekul vajalik teise vanema
kirjalik nõusolek. Lapse terviseprobleemi ilmnedes lapse välisriiki viimise osas otsustusõiguse
üleandmine emale on ennatlik. Tsiviilasja materjalidest ei nähtu, et lapsel esineks praegusel
ajal terviseprobleeme, mis tingiksid sellise erakordse olukorra reguleerimise vajaduse.
Hooldusõiguse kohtulikul reguleerimisel ei ole vajalik ega õige paika panna otsustusõiguse
piiranguid kõigi ettenähtamatute juhtumite jaoks.

Ringkonnakohus ei nõustu määruskaebuses toodud etteheitega, et lapse huvidega kooskõlas ei
ole vanematele ühise hooldusõiguse andmine lapse hariduskorralduse otsustusõiguse osas.
Vanemate vaheline erimeelsus lapse haridusküsimuses seisneb eelkõige selles, et ema tahab
lapse panna venekeelsesse kooli, isa aga eestikeelsesse. Vanemate seisukohad konkreetses
küsimuses põhinevad emotsioonidel ja on kohtumenetluses olnud vastuolulised.
Ringkonnakohus nõustub lapse esindaja seisukohaga, et kaebuse esitaja argumendid vene kooli
kasuks ei ole veenvad. Juhul kui lapse eesti keel, mis on juba praeguseks võrreldes varasemaga
jäänud tahaplaanile, muutub veelgi kehvemaks, võib see osutuda takistuseks edasise hariduse
omandamisel. Samas on lapse ema eelnevalt teatanud, et sooviks isa sagedasemat suhtlemist
lapsega, siis ei unustaks laps eesti keeles rääkimist. Praegust olukorda arvestades on lapse
huvides jätta vanematele ühine hooldusõigus lapse hariduskorralduse otsustusõiguse osas.
Ainuotsustusõiguse andmine lapse haridusküsimuste osas lapse emale oleks ennatlik, kuivõrd
kooli valik sõltub eeskätt sellest, millistel tingimustel ja koormustel on laps valmis koolis
õppima ning käesoleval hetkel ei ole teada, milline on lapse areng koolimineku ajaks. Ei ole
välistatud, et vaidluse korral on selleks vaja spetsialisti ekspertarvamust. PKS § 116 lg 1 järgi
on vanematel oma lapse suhtes võrdsed õigused ja kohustused. Tsiviilasja materjalidest
nähtuvalt soovib isa olla kaasatud lapse tegevusse ja arendamisse, vanemate õigus ja kohustus
on muretseda võimalusel samaväärselt lapse hariduse eest. Eeltoodut on maakohus lapse
hariduse osas otsustusõiguse kindlaksmääramisel ka arvestanud. Lapse ema ei ole veenvalt
põhistanud, et lapse isa võtaks vastu lapse hariduse osas otsustusi, mis võib avaldada lapsele
negatiivset mõju.

Samuti on maakohus isa ja lapse suhtlemiskorda määrates teinud PKS § 123 lg 1 järgi
esmajoones lapse huvidest lähtuva lahendi ning arvestanud seejuures ka kõiki asjaolusid ja
asjaomaste isikute õigustatud huvi. Maakohtu määratud suhtlemiskorra regulatsioon tagab
lahus elava vanema ja lapse suhtlemisõiguse määral, mis vastab lapse huvidele ja tagab lapsele


                                                                                              10
LaKS §-s 28 sätestatud õiguse säilitada ühest vanemast lahuselu korral isiklikud suhted ja
kontakti mõlema vanemaga. Põhjendamatud on lapse ema etteheited, et lapse jätmine isaga
kaheks päevaks on vastuolus lapse huvidega. Nii Haabersti kui ka Mustamäe Linnaosa
Valitsuse hinnangul sobivad lapse isa XXXXXX XXX XX-XX korteri elamistingimused
lapsega kohtumiseks ja lapse ööbimiseks isa juures. Haabersti Linnaosa Valitsuse spetsialistid
viisid 2016.a alguses läbi kaks kodukülastust ning tuvastasid, et tegemist on heas korras
kahetoalise üürikorteriga. Lapse isa on korterisse muretsenud lapsele voodi ning korter oli
puhas ja korras. Isa suhtlemisõiguse piiramine lapsega pikemaajaliselt ei ole põhjendatud.
Arvestada tuleb asjaolu, et lapsega suhtlemise osas on tähtis selle pidevus, sest hiljem on väga
raske lapsega suhtlemise vajakajäämisi korvata. Kolleegiumil puudub alus kahelda selles, et
lapse isa teeks midagi, mis halvendaks lapse turvalisust. Lapse ema ei ole ka veenvalt
põhistanud ega tõendanud, et lapse ööbimine isa juures, st isa korteris olevates tingimustes,
halvendaks lapse tervist või seaks ohtu tema turvalisuse. Maakohus on põhjendatult arvestanud
otsustusõiguse ja suhtluskorra kindlaksmääramisel ka lapse esindaja ja eestkosteasutuse
seisukohtadega.

Ringkonnakohus leiab, et lapse ja isa suhtlemise korras asenduspäevade kindlaksmääramine on
põhjendatud. Praegusel juhul ei ole suhtluskord paika pannud niivõrd detailselt, mistõttu
asenduspäevade kindlaksmääramine on vajalik kindlustamaks lapsele õiguse kohtuda oma
isaga.

Arvestades, et tegemist on hagita perekonnaasjaga, peab kolleegium õiglaseks jätta
menetlusosaliste poolt määruskaebusmenetluses kantud menetluskulud nende endi kanda, välja
arvatud lapsele ning emale ja isale riigi arvel määratud esindaja kulud, mis jäävad riigi kanda
(TsMS § 172 lg 3).


   /allkirjastatud digitaalselt/   /allkirjastatud digitaalselt/   /allkirjastatud digitaalselt/
        Ulvi Loonurm                    Imbi Sidok-Toomsalu                   Indrek Soots




                                                                                                   11

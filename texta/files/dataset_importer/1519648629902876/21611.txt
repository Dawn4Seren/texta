                               KOHTUOTSUS
                                EESTI VABARIIGI NIMEL

 Tsiviilasja number                     2-13-61624

 Kohus                                  Tallinna Ringkonnakohus

 Otsuse tegemise aeg ja koht            10. märts 2016, Tallinn

 Kohtukoosseis                          Kohtunikud Ülle Jänes, Margo Klaar ja Indrek Parrest

 Tsiviilasi                             OÜ Fijom Pluss hagi Tallinna Külmladu OÜ vastu
                                        võlgnevuse väljamõistmiseks

 Tsiviilasja hind                       98 543, 53 eurot

 Vaidlustatud kohtulahend               Harju Maakohtu 30.06.2015 otsus

 Kaebuse esitaja ja kaebuse liik        OÜ Fijom Pluss apellatsioonkaebus

 Kohtuistungi toimumise aeg             18. veebruar 2016
 Menetlusosalised, nende esindajad      Hageja OÜ Fijom Pluss (RK 10980198), lepingulised
                                        esindajad adv Kersti Kägi ja adv Vallo Paal
                                        Kostja Tallinna Külmladu OÜ (RK 12232744),
                                        lepinguline esindaja adv Alo Pormeister

RESOLUTSIOON
Harju Maakohtu 30.06.2015 otsus tühistada. Hagi osaliselt rahuldada. Välja mõista Tallinna
Külmladu OÜ-lt OÜ Fijom Pluss kasuks 94 839 eurot (üheksakümmend neli tuhat
kaheksasada kolmkümmend üheksa) eurot, sealhulgas põhivõlana 47 419, 50 eurot ja
viivisena 47 419, 50 eurot. Apellatsioonkaebus osaliselt rahuldada.

Hageja menetluskulud jätta 92% ulatuses kostja kanda, kostja menetluskulud tema enda
kanda. Välja mõista Tallinna Külmladu OÜ-lt OÜ Fijom Pluss kasuks menetluskulu 9776
eurot (üheksa tuhat seitsesada seitsekümmend kuus) eurot. Väljamõistetud menetlus-
kuludelt on kostja kohustatud tasuma viivist alates kohtuotsuse jõustumisest kuni täitmiseni
VÕS § 113 lg 1 teises lauses sätestatud määras.


Edasikaebamise kord
Ringkonnakohtu otsuse peale võib vandeadvokaadi vahendusel esitada kassatsioonkaebuse
Riigikohtule 30 päeva jooksul otsuse kättetoimetamisest alates. Menetlusosaline võib ise esitada
menetlusabi saamise taotluse, samuti esitada teise menetlusosalise kaebuse või muu taotluse kohta
seisukohti ja vastuväiteid.
Asjaolud ja hageja nõue
OÜ Fijom Pluss esitas 30.12.2013 Harju Maakohtule hagi Tallinna Külmladu OÜ vastu
98 543, 53 euro väljamõistmiseks.

Hageja ja OÜ Altreides sõlmisid 04.01.2010 müügilepingu, millega hageja müüs OÜ-le Altreides
veiseliha. OÜ Altreides jättis liha eest tasumata 27.12.2011 – 03.02.2012 väljastatud arvete alusel
kokku 47 419, 50 eurot. Hageja esitas 18.01.2013 OÜ Altreides vastu hagi 94 839 euro saamiseks.
Kohus rahuldas hagi 23.08.2013 õigeksvõtul põhineva otsusega ning mõistis OÜ-lt Altreides
hageja kasuks välja 94 839 eurot ja menetluskulu 3704, 53 eurot. Hageja esitas OÜ Altreides
likvideerijale 26.08.2013 nõudeavalduse 98 543, 53 euro saamiseks, kuid OÜ Altreides hagejale
midagi ei tasunud. Kuna OÜ Altreides ettevõte või selle osa on üle läinud kostjale, vastutab kostja
solidaarselt OÜ-ga Altreides hageja ees olemasolevate kohustuste täitmise eest.

Kostja vastuväited
Kostja vaidles hagile vastu. Kostja ei pea vastutama OÜ Altreides kohustuste täitmise eest. Kostja
ja OÜ Altreides vahel puudub igasugune seos, ettevõtte üleminekut ei ole toimunud. Kostja palus
jätta hagi rahuldamata ning menetluskulud hageja kanda.

Maakohtu otsuse põhjendused
Maakohus jättis hagi rahuldamata ja menetluskulud hageja kanda.

04.01.2010 sõlmisid hageja ja OÜ Altreides müügilepingu, millega hageja müüs OÜ-le Altreides
veiseliha. OÜ Altreides jättis liha eest 47 419, 50 eurot tasumata. 18.01.2013 esitas hageja hagi
OÜ Altreides vastu nõudes müügilepingust tulenevalt põhivõlgnevuse 47 419, 50 euro ja samas
summas viivise väljamõistmist. Kohus võttis hagi menetlusse, OÜ Altreides võttis hagi õigeks ja
kohus rahuldas hagi õigeksvõtul põhineva otsusega, mõistes OÜ-lt Altreides hageja kasuks välja
põhivõlgnevuse ja viivise kogusummas 94 839 eurot ja menetluskulu 3704, 53 eurot. OÜ Altreides
hagejale väljamõistetud summasid ei tasunud. Nimetatud asjaolude üle vaidlus puudub.

Pooled vaidlevad selle üle, kas OÜ Altreides ettevõte on üle läinud kostjale (tsiviilseadustiku
üldosa seaduse (TsÜS) § 661 kohaselt ettevõte on majandusüksus, mille kaudu isik tegutseb).
Hageja väitel toimus 2012.a alguses OÜ Altreides majandustegevuse üleminek kostjasse. OÜ
Altreides andis kostjale üle oma tehingupartnerid ja nende kontaktid, vajaliku oskusteabe,
kogemused, tegevuspinna, varad ja lepingud. Tegemist oli ettevõtte varjatud üleminekuga.

Ääriregistri väljavõtte kohaselt on kostja põhitegevusalaks liha ja lihatoodete hulgimüük. OÜ
Altreides äriregistri väljavõtte kohaselt on OÜ Altreides põhitegevusala toidukaupade, jookide ja
tubakatoodete vahendamine. Võttes arvesse, et OÜ Altreides ostis hagejalt liha kuni 2012.a
veebruarini ja ka tunnistaja UÕ ütlustest nähtuvalt tegeles OÜ Altreides liha müümisega, on
tõendatud, et OÜ Altreides tegeles 2012.a alguses lihatoodete müügiga, nagu ka kostja. Seejuures
on aga tõendamata, millise osa OÜ Altreides kogutegevusest lihamüük moodustas, kas tegemist
oli OÜ Altreides põhitegevusalaga, millise osa OÜ Altreides käibest lihamüük moodustas. Ka
hageja on välja toonud, et kuivõrd OÜ Altreides pärast 2010.a majandusaasta aruandeid ei
esitanud, puudub tal ülevaade OÜ Altreides järgmiste perioodide käibejaotuse kohta.

Vaidlus puudub selle üle, et kostja asutati 09.02.2012. Viidates OÜ Altreides käibemaksu-
deklaratsioonidele tõi hageja välja, et 2012.a veebruaris oli OÜ Altreides käive 41 553, 21 eurot,
märtsis 21 050, 03 eurot ja alates aprillist 0 eurot. Võrdlusena on hageja viidanud kostja 2012.a
majandusaasta aruandele, mida hageja ei ole aga kohtule tõendina esitanud. Kostja on esitanud
oma kasumiaruande 2013.a kohta, mille kohaselt oli tema müügitulu 536 605 eurot, s.o keskmiselt


                                                                                              2
44 717 eurot kuus. Tuginedes käibemaksudeklaratsioonidele arvestas hageja välja, et perioodil
jaanuarist 2011 märtsini 2012 oli OÜ Altreides keskmine käive ligikaudu 48 500 eurot kuus.
Kohus leidis, et käibemaksudeklaratsioonid ja kostja 2013.a kasumiaruanne tõendavad, et OÜ
Altreides käive kuni 2012.a märtsini ja kostja käive 2013.a on samas suurusjärgus. Nimetatud
tõenditest ei tulene aga andmeid kummagi äriühingu käibe koosseisu kohta, s.t millistest
konkreetsetest tehingutest käive tulenes. Käibemaksudeklaratsioonid tõendavad ka, et OÜ
Altreides käibe kiire langus kuni nullini langeb kokku kostja asutamise ajaga.

Hageja väitel läksid kostjasse üle OÜ Altreides töötajad, kostja vajas nende teavet ja oskusi.
Nähtuvalt OÜ Altreides ja kostja tulu- ja sotsiaalmaksu deklaratsioonidest töötas OÜ-s Altreides
alates augustist 2011 VZ ja alates veebruarist 2012 LS. Veebruaris 2012 olid VZ ja LS OÜ
Altreides ainsad töötajad. Alates märtsist 2012 olid mõlemad isikud asunud tööle kostja
ettevõttesse, OÜ-s Altreides nad enam ei töötanud. VZ-ga sõlmitud töölepingu kohaselt asus ta
09.02.2012 kostja juures tööle laohoidja-kliendi-teenindaja ametikohale. LS-ga 09.02.2012
sõlmitud töölepingu kohaselt asus tema kostja juures tööle andmesisestaja ametikohal. Kostja
väitel kutsus nimetatud töötajad kostja juurde tööle kostja juhatuse liige LK, kes tundis neid
isiklikult seoses sellega, et ta töötas AS-s Miratex, mis rentis pinda OÜ-lt Miiduranna Külmladu,
kus töötasid VZ ja LS. Kohtu hinnangul on tulu- ja sotsiaalmaksu deklaratsioonidega ning
töölepingutega tõendatud, et OÜ Altreides töötajad asusid 09.02.2012 tööle kostja ettevõttesse. Nii
OÜ-s Altreides kui kostjas olid VZ ja LS ainsad töötajad. Nähtuvalt deklaratsioonidest teenisid
töötajad kummaski äriühingus sarnast palka: VZ viimase sotsiaalmaksuga maksustatud
väljamakse suuruseks OÜ-s Altreides oli 546, 66 eurot, kostjas järgnevatel kuudel aga vastavalt
397, 56 eurot, 546, 65 eurot ja 546, 65 eurot; LS viimaseks vastavaks väljamakseks OÜ-s Altreides
oli 290 eurot ja edaspidi kostjas järgnevatel kuudel vastavalt 211, 74 eurot, 291, 14 eurot ja 291,
14 eurot. Tõendeid ei ole aga esitatud selle kohta, millistel ametikohtadel VZ ja LS OÜ-s Altreides
töötasid ja kas nende tööülesanded OÜ-s Altreides ja kostja langesid kokku, kas sama oli
töökorraldus ja millised olid nende isikute oskused ja teave, mis VZ-l ja LS-l oli. Kohus luges LK
töölepinguga ning VZ ja LS tööraamatutega tõendatuks, et LK oli OÜ Altreides töötajatega
varasemalt tuttav. Tõenditest ei nähtu, et LK oleks töötanud OÜ-s Altreides.

Vaidlus puudub, et OÜ Altreides üüris tegutsemiseks ruume Tallinnas Vilmsi 53D AS-lt Vilming.
AS Vilming 28.11.2011 ülesütlemisavalduse kohaselt öeldi OÜ-ga Altreides sõlmitud rendileping
alates 28.02.2012 üles, kuna OÜ Altreides ei nõustunud maksma tagatist AS Vilming nõuete
kindlustamiseks. AS Vilming ja kostja vahel 01.03.2012 sõlmitud mitteeluruumi rendilepingu
kohaselt üüris AS Vilming Tallinnas Vilmsi 53D asuvad ruumid kostjale, täpsemalt külmkambrid
ja bürooruumid. Nimetatud tõenditega on tõendatud, et nii OÜ Altreides kui kostja üürisid ruume
AS-lt Vilming. Kuna OÜ Altreides ja AS Vilming vahel sõlmitud lepingut kohtule esitatud ei ole,
ei ole võimalik võrrelda lepingutingimuste kokkulangevust kostjaga ja OÜ-ga Altreides sõlmitud
lepingutes.

OÜ Altreides ja Nowaco Eesti OÜ vahel 30.05.2011 sõlmitud mitteeluruumide rendilepinguga
ning kostja ja Nowaco Eesti OÜ vahel 01.03.2012 sõlmitud mitteeluruumide rendilepinguga
andsid vastavalt OÜ Altreides ja kostja allüürile külmkambri ja bürooruumid aadressil Vilmsi 53D
Tallinnas. Lepingud on oma sisult kattuvad. Ka OÜ Altreides ja Baltic Premier Group OÜ
20.06.2011 sõlmitud mitteeluruumi rendilepinguga ning kostja ja Baltic Premier Group OÜ
01.03.2012 sõlmitud mitteeluruumi rendilepinguga andsid vastavalt OÜ Altreides ja kostja
allüürile bürooruumid Tallinnas Vilmsi 53D. Nimetatud tõenditega on tõendatud, et OÜ Altreides
ja kostja andsid samadel tingimustel samadele isikutele allüürile Vilmsi 53 D asuvaid
mitteeluruume. Kostja väide, et lepingute sõlmimisel on kasutatud Miiduranna Külmladu OÜ
lepingute projekte, mis on saadud kostja juhatuse liikme kaudu, ei ole asjassepuutuv, kuna asjaolu,


                                                                                              3
et tegemist võib olla Miiduranna Külmladu OÜ projektidega ei tähenda, et OÜ Altreides ei oleks
Nowaco Eesti OÜ-ga ja Baltic Premier Group OÜ-ga lepinguid sõlminud.

Swedbank Liising AS ja OÜ Altreides sõlmisid 24.03.2011 regressiga faktooringulepingu
üldlimiidiga 40 000 eurot, kus ostjateks olid Stockmann AS ja Rimi Eesti Food AS, leping lõppes
23.09.2012. Swedbank Liising AS ja kostja vahel sõlmiti regressiga faktooringuleping perioodil
07.06.2013 - 15.11.2014 limiidiga 75 000 eurot, ostjaks oli Rimi Eesti Food AS. AS Swedbank
esitatu tõendab, et nii OÜ-l Altreides kui kostjal oli Swedbank Liising AS-ga sõlmitud
faktooringuleping, kokku langeb ka ostja Rimi Eesti Food AS. Kostjaga sõlmitud faktooringu-
lepingus on aga suurem limiit, kostjaga sõlmiti leping ligi 9 kuud pärast OÜ-ga Altreides sõlmitud
lepingu lõppemist. AS Swedbank teatas ka, et perioodil 01.01.2010 - 30.12.2013 oli Swedbank
Liising AS ja OÜ Altreides vahel sõlmitud 10 liisingulepingut, mis on lõppenud, kostjaga sõlmiti
28.11.2012 liisinguleping lõpptähtajaga 30.11.2017. Panga esitatust ei nähtu, et kostja oleks
liisinud või ostnud välja varem OÜ Altreides poolt ühegi lepinguga liisingusse võetud vara.

OÜ Altreides ja Rimi Eesti Food AS vahel sõlmitud leping kauba müümise ja tarnimise kohta
lõppes 31.03.2012 ülesütlemisega Rimi Eesti Food AS poolt. Samasugune leping sõlmiti kostja ja
Rimi Eesti Food AS vahel 26.04.2012. Nimetatud tõenditega on tõendatud, et nii OÜ Altreides kui
kostja kliendiks oli Rimi Eesti Food AS.

Vaidlus puudub, et ML ja RB olid kuni 21.02.2012 OÜ Altreides ainsad osanikud ja kuni
07.03.2012 selle juhatuse liikmed. Kostja ainuosanik ja juhatuse liige on LK. Vaidlus puudub, et
ML ja LK on elukaaslased. ML Facebooki kontolt nähtuvalt on ta oma konto kujundamisel
kasutanud kostja logo. Seostele kahe äriühingu vahel viitab hageja väitel ka asjaolu, et LK on
kasutanud e-posti aadressi XXX. Kostja väitel oli ML kontol kostja logo elukaaslase ettevõtluse
toetamiseks. ML andis LK kasutusse Altreides.ee aadressi ajal, kui LK oli Algreta OÜ töötaja,
nimetatud e-posti aadressi kasutamine ei tõenda ettevõtte üleminekut.

Asjaolu, et LK ei ole varasemalt kuulunud äriühingu juhtorganitesse, ei välista, et ta võiks
äriühingut edukalt juhtida. Viide ML Facebooki kontol ei tõenda, et ML on reaalselt osalenud
kostja tegevuses. Vaatamata Altreides.ee aadressi kasutamisele ei ole hageja väitnud, et LK oleks
olnud OÜ-s Altreides töötaja, ka OÜ Altreides tulu- ja sotsiaalmaksu deklaratsioonidelt ei nähtu,
et OÜ Altreides oleks teinud LK-le väljamakseid. Asjaolu, et LK võib olla ML-lt saanud mingit
teavet, mida kasutada kostja juhtimises, ei tähenda nagu juhiks kostjat LK asemel ML, s.t et LK
oleks kostja juhatuse liige ja osanik üksnes formaalselt ja tegelikult otsused kostja juhtimise osas
teeks ML ja tema saaks ka kostja tegevusest kasu.

ML ja Aden Veod OÜ vahel 01.06.2013 sõlmitud töölepingu kohaselt asus ML tööle veokorraldaja
ametikohal. RB ja OÜ Altreides vahel 01.03.2012 sõlmitud töölepingu kohaselt asus RB tööle
tegevjuhina. Tunnistaja UÕ, kes oli OÜ Altreides juhatuse liige töölepingu sõlmimise ajal, avaldas
oma ütlustes, et RB töötas töölepingu alusel OÜ-s Altreides 4-5 kuud ja sai selle eest tasu. Kostja
on välja toonud, et ML ja RB alustasid uue ettevõttega, mitte ei asunud tegutsema kostjas
(äriregistri väljavõtte kohaselt on 24.01.2013 registrisse kantud e-Toidupood OÜ, mille osanike ja
juhatuse liikmete hulka mõlemad kuuluvad). Hageja väitel on Aden Veod OÜ mittetegutsev
ettevõte, mistõttu viidatud töölepingud olid fiktiivsed. Asjaolul, kas ML ja RB reaalselt asusid
tööle Aden Veod OÜ-s ja OÜ-s Altreides, ei oma kohtu hinnangul asjas tähendust. Ettevõtte
ülemineku tõendamiseks tulnuks hagejal tõendada, et nimetatud isikud asusid tööle kas kostja
ettevõttes või juhtisid tema tegevust juhtima, mida hageja ei teinud.




                                                                                               4
Puutuvalt OÜ Altreides ja kostja sarnasusse on hageja välja toonud, et langesid kokku äriühingute
tüüp ja suurus. Nähtuvalt äriregistri väljavõtetest tegutsevad nii OÜ Altreides kui kostja osaühingu
vormis ja nende osakapitali suurusjärk on sama (vastavalt 3835 eurot ja 2500 eurot).

Eeltoodut kokku võttes luges kohus tõendatuks, et nii OÜ Altreides kui kostja tegutsesid 2012.a
alguses lihatoodete müügiga; OÜ Altreides käive kuni 2012.a märtsini ja kostja käive 2013.a on
samas suurusjärgus ja OÜ Altreides käibe kiire langus kuni nullini langeb kokku kostja asutamise
ajaga; OÜ Altreides töötajad asusid 09.02.2012 tööle kostja juures ja teenisid kummaski
äriühingus sarnast palka ning LK oli OÜ Altreides töötajatega varasemalt tuttav; nii OÜ Altreides
kui kostja üürisid ruume AS-lt Vilming; OÜ Altreides ja kostja andsid samadel tingimustel
Nowaco Eesti OÜ-le ja Baltic Premier Group OÜ-le allüürile Vilmsi 53D asuvaid mitteeluruume;
nii OÜ-l Altreides kui kostja kliendiks oli Rimi Eesti Food AS; OÜ Altreides endine osanik ja
juhatuse liige ML ning kostja osanik ja juhatuse liige LK on seotud isikud; nii OÜ Altreides kui
kostja tegutsevad osaühingu vormis ja nende osakapitali suurusjärk on sama.

Otsustamaks, kas tõendatud asjaoludest piisab ettevõtte ülemineku tuvastamiseks, tuleb esmalt
määratleda ettevõte, mis väidetavalt kostjale üle on läinud. Hageja väitel on OÜ Altreides kostjale
üle andnud kogu oma majandustegevuse, OÜ Altreides peamiseks tegevusalaks oli hageja väitel
lihatoodete müük. Hageja nõue tuleneb liha müügilepingust tulenevate kohustuste rikkumisest.
Tõendamaks ettevõtte üleminekut peaks kostjale olema üle läinud seega eelkõige lihatoodete
müümisega seotud majandusüksus.

Lihatoodete müümisega seotud majandusüksuse peamised komponendid on hankelepingud, mille
kaudu müüdavat liha ostetakse; kliendid, kellele liha müüakse; olemasolev kaup (liha) ning vajalik
sisseseade liha säilitamiseks. Kõigi nimetatud 4 komponendi olemasolu on vajalik, et liha
müümisega oleks võimalik tegeleda. Hageja ei ole esitanud väiteid ega tõendeid OÜ Altreides ega
kostja poolt kasutatavate kanalite kohta kauba hankimiseks. Teada on ainult, et OÜ Altreides ostis
liha mh hagejalt. Hageja ei ole välja toonud, et temalt oleks ostnud liha ka kostja. Tõendamata on
seega, et OÜ Altreides oleks andnud kostjale üle oma hankelepingud. Teise olulise asjaoluna on
klientidest teada, et nii OÜ Altreides kui kostja on müünud liha Rimi Eesti Food AS-ile. Ühe
kliendi kattuvus ei tähenda kogu kliendibaasi üleminekut kostjale, eriti, kui teadmata on, kui suure
osa OÜ Altreides käibest moodustas müük Rimi Eesti Food AS-ile. Rimi Eesti Food AS sõlmis
kostjaga eraldi lepingu pärast seda, kui oli lõppenud tema leping OÜ-ga Altreides. Ainuüksi
asjaolust, et Rimi Eesti Food AS-i ülesütlemisteates ei olnud märgitud ülesütlemise põhjust, ei saa
teha järeldust, et tegemist oli sama lepingu varjatud üleandmisega kostjale. Kolmandaks, hageja
ei ole väitnud ega tõendanud, et OÜ Altreides oleks andnud kostja omandisse üle müümata kaupa,
mille kostja oleks ise müünud. Neljandaks, hageja väitel nii OÜ-l Altreides kui kostjal põhivara
puudub. Seega põhivara ei saanud hageja käsitluse kohaselt üle minna. Nähtuvalt AS-ga Vilming
sõlmitud lepingutest olid AS-lt Vilming üüritud ruumides külmkambrid. Seega liha müümisega
seonduva majandusüksuse olulistest komponentidest saaks kõne alla tulla ainult ruumide, sh
külmkambrite kasutamise õiguse üle andmine OÜ-lt Altreides kostjale. Kuivõrd esitatud on
28.11.2011 AS Vilming ülesütlemisavaldus OÜ-ga Altreides sõlmitud lepingu ülesütlemiseks,
ning AS Vilming ja kostja vahel sõlmitud eraldi rendileping ning OÜ Altreides ja AS Vilming
vahelise rendilepingu tingimused ei ole teada, ei nähtu esitatud tõenditest, et kostja oleks võtnud
üle OÜ Altreides lepingulised õigused ja kohustused suhtes AS-iga Vilming. Isegi kui kostja oleks
rendilepingu üle võtnud, oleks see ebapiisav ettevõtte ülemineku tuvastamiseks, sest tõendamata
on, et kostja oleks võtnud üle teised lihamüügi majandusüksuse olemuslikud ja vajalikud
komponendid, s.o hankijad, kliendid ja liha. Rendilepingu ülevõtmine kostja poolt ei oleks
takistanud OÜ-l Altreides oma majandustegevust jätkata mingil muul rendipinnal. Nimetatu on
piisav tuvastamaks, et ettevõtte üleminek OÜ-lt Altreides kostjale ei ole tõendatud.


                                                                                               5
Tunnistaja UÕ ütlustest nähtuvalt ostis õigusbüroo Visioon OÜ, mille juhatuse liige tunnistaja on,
osaluse OÜ-s Altreides põhjusel, et õigusbüroo Visioon OÜ tegeleb võlgade sissenõudmisega ja
OÜ-l Altreides oli palju võlglasi. Seega ei ole OÜ Altreides üle andnud endale kuuluvaid nõudeid
kolmandate isikute vastu, s.o käibevara. UÕ kinnitusel ei ole OÜ Altreides vara mingis osas
kostjale üle antud. Vaatamata asjaolule, et on tõendatud, et OÜ Altreides töötajad jätkasid
töötamist kostja juures sarnase tasu eest, nagu OÜ-s Altreides, ei ole tõendatud, et jätkati samadel
ametikohtadel ja senise töökorralduse järgi. Laohoidja-klienditeenindaja ja andmesisestaja
ametikohtadel töötavad töötajad ei oma tõenäoliselt ka selliseid erilisi teadmisi ja oskusi, et just
konkreetsete töötajate jätkuv töötamine ettevõttes oleks vajalik ettevõtte identiteedi säilimiseks.
Nowaco Eesti OÜ-ga ja Baltic Premium Group OÜ-ga olid OÜ-l Altreides ja kostjal sõlmitud küll
samadel tingimustel, kuid eraldi allrendilepingud. Seetõttu ei saa allrendilepingute üleandmist
pidada tõendatuks. Kuivõrd allrendilepingute sõlmimine ei moodustanud hageja käsitluse kohaselt
olulist osa OÜ Altreides tegevusest (peamiseks tegevusalaks ja identifitseerivaks tunnuseks oli
hageja käsitluse kohaselt lihatoodete müük), siis isegi juhul, kui asuda seisukohale, et OÜ
Altreides on oma allrendilepingud kostjale üle andnud, ei tõendaks see ettevõte üleminekut.
Swedbank Liising AS-iga on nii OÜ Altreides kui kostja sõlminud küll faktooringulepingu, kuid
erinevatel tingimustel. Oluliselt erineb lepingutes kokkulepitud limiit. Seega ei ole võimalik
järeldada, et OÜ Altreides asemel oleks samasse faktooringulepingusse sisuliselt astunud kostja.
Olukorras, kus ei ole tõendatud majandustegevuse oluliste osiste üleminek ühest äriühingust teise
ning teadmata on ka äriühingute käivete koosseis, ei ole äriühingute käivete võrdlemisest võimalik
teha järeldusi ettevõtte ülemineku kohta. Äriühingute tegutsemise vorm ja maht ei anna teavet
ühegi õiguse ega asja ülemineku kohta ühest äriühingust teise, samuti ei saa ettevõtte üleminekut
järeldada üksnes asjaolust, et kahe äriühingu juhtorgani liikmete vahel esineb seos.

Hageja pidas asjassepuutuvaks, et OÜ Altreides osanikud võõrandasid oma osaluse osaühingus
vahetult pärast seda, kui saabus hageja esitatud arvete tasumise tähtpäev, seejuures oli
OÜ Altreides uus ainuosanik äriühing, mis on spetsialiseerunud äriühingute lõpetamisele ja
likvideerimisele. Selline tegevus viitab hageja arvates soovile vältida oma kohustuste täitmist.
Osanikud võõrandasid oma osalused 21.02.2012, kostja asutati 09.02.2012. Ümberkorraldused
OÜ Altreides registrikaardil langevad kokku kostja asutamise ajaga. Kostja sõlmis töölepingud
OÜ Altreides töötajatega juba 09.02.2012, rendilepingu AS-ga Vilming järgmisel päeval, kui
äriühingul oli lõppenud rendileping OÜ-ga Altreides (01.03.2012), lepingud kummagi
allüürnikuga sõlmiti samuti 01.03.2012 ja täiendavalt 01.03.2012 ka rendilepingu OÜ-ga Somar.
OÜ Altreides juhtorganite liikmete ja likvideerija tegevus on olnud suunatud osaühingu käibe
varjamisele. Võttes arvesse ka kostja juhatuse liikme ja ainuosaniku seost OÜ Altreides endise
osaniku ja juhatuse liikme ML-ga, ning varasema ettevõtluskogemuse puudumist kostja juhatuse
liikmel, viitab hageja hinnangul kogumis sellele, et ML ja RB „kantisid“ OÜ Altreides tegevuse
üle kostjasse, et vältida tekkinud kohustuste täitmist. 2012.a alguses puudusid kostjal vajalikud
kogemused, kliendid, varad, tarnijad ja sidemed äritegevusega alustamiseks. Ometi sai kostja
endale kiiresti OÜ Altreides senise turupositsiooni ning eeldused käibe kiireks kasvuks.

Hageja esitatud taustinfo ja kaudsed viited võiks omada tähendust asjaolude kogumis juhul, kui
oleks võimalik vähemalt faktiliselt tuvastada, et kostjale on üle läinud OÜ Altreides majandus-
üksuse tegevus. Kuivõrd tõendamata on, et kostjale oleks üle läinud ükski osistest, mis on liha
müümise tegevuse puhul olemuslikult vajalikud, s.o hankijad, kliendid, kaup ja sisseseade, ei oma
hageja väljatoodu ettevõtte ülemineku hindamisel sisulist tähendust.

Hageja tõi veel välja, et tõenditest ei nähtu, et OÜ Altreides oleks püüdnud rendilepingu
ülesütlemist AS Vilming poolt takistada, usutav ei ole, et OÜ-l Altreides puudusid vahendid üüri


                                                                                               6
maksmiseks, et nähtuvalt Swedbank AS ja AS SEB Pank esitatust asus OÜ Altreides 2012.a
alguses aktiivselt lõpetama kehtivaid lepinguid ning OÜ Altreides ei jätkanud pärast 2012.a märtsi
majandustegevusega. Nimetatu võib küll viidata OÜ Altreides tegevuse lõpetamisele 2012.a
alguses, kuid ei võimalda teha järeldusi selle tegevuse jätkamise osas kostja ettevõttes.

Eeltoodust tulenevalt ei ole tõendatud ettevõtte üleminek OÜ-lt Altreides kostjale. Seega ei saa
kostja ka vastutada OÜ-ga Altreides solidaarselt VÕS § 183 lg 1 alusel kohustuste eest, mis OÜ-l
Altreides hageja ees tekkis. Kuivõrd hageja ei ole välja toonud muud õiguslikku alust, miks peaks
OÜ Altreides kohustused olema kostjale üle läinud, jäi hagi rahuldamata.

TsMS § 162 lg 1 alusel jäid menetluskulud hageja kanda ja kohus mõistis hagejalt kostja kasuks
välja menetluskulu 4945 eurot ning hagejal tuleb tasuda hüvitamisele kuuluvatelt menetluskuludelt
menetluskulude suurust kindlaks tegeva lahendi jõustumisest alates kuni täitmiseni viivist VÕS §
113 lg 1 teises lauses ettenähtud ulatuses. Kostja menetluskulude nimekirja kohaselt kulus tal
õigusabile 4945 eurot. Kostja poolt välja toodud menetlustoimingud olid menetluses vajalikud,
kooskõlas menetluse käiguga, toimingutele märgitud aeg ei ole ülemäärane ja on vastavuses asja
keerukusega. Tegemist oli keskmisest mõnevõrra keerukama ja mahukama kohtuasjaga. Kostja
nimetatud menetlustoimingutele ning nendele kulunud ajale ei ole vastuväiteid esitanud ka hageja.
Võrreldes kostja väljatoodut hageja menetluskulude nimekirjaga, on hageja kulutanud kostjaga
võrreldes samadele toimingutele (nt istungitel osalemine, ettevalmistamine) või võrreldava sisuga
toimingutele (nt seisukohtade, tervikhagi/tervikvastuse koostamine) isegi mõnevõrra rohkem
aega. Võttes arvesse kujunenud kohtupraktikat, ei ületa õigusteenus tunnihinnaga 115 eurot (ilma
käibemaksuta) oluliselt keskmist sarnase õigusteenuse eest makstavat tasu, mistõttu tuleb seda
pidada põhjendatuks ja vajalikuks.

Apellatsioonkaebus
Hageja palub apellatsioonkaebuses maakohtu otsuse tühistada ja uue otsusega hagi rahuldada ning
menetluskulud jätta kostja kanda.

Maakohus jõudis ebaõigele järeldusele, et OÜ Altreides kui ettevõtte üleminek kostjale ei ole
tõendatud ning et kostjal ei ole kohustust vastustada solidaarselt VÕS § 183 lg 1 alusel kohustuste
eest, mis on OÜ-l Altreides tekkinud hageja ees. Maakohus ei kohaldunud õigesti TsÜS § 661 ning
jättis põhjendamatult kohaldamata VÕS § 180 lg-d 1 ja 2, § 182 lg 2. Kuivõrd kohus kohaldas
ebaõigesti VÕS § 180 lg 1 ja 2 ning § 182 lg 2, jättis ta ka ebaõigesti rahuldamata viivisnõude.
Vastavalt OÜ Altreides ja hageja vahel sõlmitud müügilepingu p-le 3.3 oli poolte vahel kokku
lepitud viivise määraks 0,5% tasumata summast päevas iga tasumisega viivitatud päeva eest.

Kuigi kohus luges tõendatuks asjaolu, et nii OÜ Altreides kui ka kostja tegelesid 2012.a alguses
samal või sarnasel tegevusalal, s.o tegelesid lihatoodete müügiga, ei ole kohtu hinnangul tõendatud
missuguse osa OÜ Altreides kogutegevusest (st käibest) moodustas lihatoodete müük. Samuti
tõstatas kohus küsimuse, kas liha müük oli OÜ Altreides põhitegevusalaks. Samas ei ole
käesolevas asjas kriitilise tähendusega lihatoodete müügi osakaalu tuvastamine OÜ Altreides
kogukäibest, vaid asjaolu, et tõendatud on OÜ Altreides ja kostja tegutsemine samal
põhitegevusalal ja käibe kattumine peaaegu identses suuruses.

Maakohus kohustas OÜ-d Altreides esitama kõik ostu- ja müügilepingud perioodil 01.01.2010 -
30.12.2013 (millest nähtuks OÜ Altreides käibe koosseis) ja 2011.a ja 2012.a majandusaasta
aruanded (millest nähtuks perioodi käibed). Vaatamata kohtu nõudele OÜ Altreides oma kohustust
ei täitnud ega dokumente või informatsiooni oma majandustegevuse kohta ei esitanud. Samuti ei



                                                                                              7
ole OÜ Altreides esitanud äriregistrile ühtegi majandusaasta aruannet pärast 2010, millest
tulenevalt puuduvad hagejal andmed lihatoodete müügi osakaalu kohta OÜ Altreides kogukäibest.

Kostja nimel oleks käibe koosseisu osas saanud anda selgitusi kostja ainuosanik ja ainuke juhatuse
liige LK. Hageja esitas kohtule taotluse LK vande all ülekuulamiseks, mille maakohus jättis
rahuldamata, põhjendades taotluse mitterahuldamist sellega, et kostja vaidles hageja taotlusele
vastu. Lisaks osundas kohus asjaolule, et hageja esitas oma väidete tõendamiseks muid tõendeid
ning taotles kohtu kaasabi tõendite kogumiseks. Seetõttu on üllatuslik kohtu põhjendus, et kohtule
ei esitatud ülevaateid kummagi ettevõtte käivete koosseisude kohta.

Põhjendamatu on kohtu seisukoht, et käibe koosseisu teadmata pole võimalik teha järeldusi
ettevõtte ülemineku kohta. Esiteks on tõendatud mitte üksnes OÜ Altreides ja kostja käivete
sarnasus, vaid nende sisuline identsus. Teiseks on tõendatud asjaolu, et mõlemad äriühingud
tegutsesid samal põhitegevusalal. Kolmandaks ei ole kohus menetluse käigus eelnevalt osutanud
käibe koosseisude mitteteadmisele kui puudusele, mis oleks asjas määrava tähendusega.
Olukorras, kus kohus teadis, et käibe koosseisu täpne määratlemine on olulise tähendusega ning
et seda teadmata pole kohtul võimalik teha järeldusi ettevõtte ülemineku tuvastamise kohta, oleks
kohus pidanud sellele selgelt tähelepanu juhtima ja/või otsima hagejaga täiendavaid meetmeid
käibe koosseisu määratlemiseks. Arvestades asjaolu, et informatsiooni kättesaadavuse
asümmeetria tõttu hageja kahjuks ei ole võimalik koguda täiendavalt andmeid äriühingute käivete
koosseisude kohta, peaks kohus käibe koosseisule omistama ka vastava kaalu ja hindama seda
kogumis koosmõjus teiste tõendite ja ülemineku asjaoludega.

Kohtu põhjendused VZ ja LS tööülesannete kokkulangevuse kohta OÜ-s Altreides ja kostja
äriühingus on vastuolulised. Kohus pööras küll tähelepanu töötajate ametinimetustele ja
võimalikele tööülesannetele, kuid jättis täielikult tähelepanuta asjaolu, et kostja töölepingud
mõlema töötajaga olid sõlmitud juba kostja asutamise päeval 09.02.2012, mis viitab sellele, et juba
sel päeval oli kostjal olemas kindlus eesseisva majandustegevuse sisu ja mahu osas. Mõlema
töötajaga sõlmitud töölepingutes on kostja asukohaks märgitud Vilmsi 53D, kuigi rendileping
nimetatud pinna kasutamiseks sõlmiti kostja ja AS Vilming vahel alles 01.03.2012. Eeltoodu viitab
selgelt asjaolule, et kostjal oli juba asutamise päeval eelkokkulepe AS-ga Vilming üüripinna
kasutada andmiseks kostja moodustatavale ettevõttele. Samuti viitab eeltoodud sellele, et kostjal
on enda majandustegevuses vaja nimelt laohoidja-klienditeenindajat ja andmesisestajat, kuigi
mistahes muid lepinguid seisuga 09.02.2012 veel sõlmitud ei olnud.

Olukorras, kus muud lepingud ja kindlus majandustegevusega alustamiseks 09.02.2012 veel
puudusid, ei ole eluliselt usutav, et kostja alustas töösuhet kahe isikuga, teadmata ise tulevase
majandustegevuse mahtu, samuti seda, milliseid töötajaid tal enda majandustegevuseks täpselt on
vaja, olles sellele vaatamata valmis võtma endale kohustusi. Eelnev muutub aga arusaadavaks ja
usutavaks ettevõtte ülemineku kontekstis, sest juba asutamise hetkel teadis kostja, et jätkab OÜ
Altreides tegevust ning vajab selleks konkreetset tööjõudu, keda varasemalt oli ka OÜ Altreides
kasutanud. Eeltoodu näitab, et kostja äriühingu asutamine oli tingitud vajadusest jätkata OÜ
Altreides tegevust kostja ettevõttesse, st toimus ettevõtte varjatud üleminek kostjasse.

Seega ei ole oluline tuvastada täpset koosseisu töötajate oskusteabe ega kogemuste väärtustest,
mida kumbki töötaja omas, vaid oluline on fakt, et just nimelt neid töötajaid oli kostjal kohe vaja
ning ta sõlmis nendega töölepingud. Lisaks on oluline, et kostja juhatuse liige LK tundis töötajaid
varasemalt, mistõttu ei olnud nende tööle asumine kostja ettevõttesse juhuslik ega konkursi-
/kandideerimispõhine, vaid toimus LK diskretsiooni alusel. Kuigi kohus luges tõendatuks asjaolu,
et kostja ainuosanik ja juhatuse liige LK on OÜ Altreides endise juhatuse liikme ja osaniku ML-


                                                                                              8
ga otseselt seotud isik (elukaaslane), jättis kohus hindamata äriühingute juhatuste liikmete
omavahelised seosed nii koosmõjus kui tervikuna.

Kuigi kohus luges tõendatuks, et nii OÜ Altreides kui kostja rentisid oma peamist tegevuspinda
(mida üüriti ühtlasi edasi samadele isikutele) AS-lt Vilming, ei ole kohtu hinnangul võimalik
hinnata ega võrrelda lepingutingimuste kokkulangevust kostja ja OÜ-ga Altreides sõlmitud
lepingutes. Kuivõrd tegemist oli mõlema äriühingu jaoks peamise ja strateegilise tähendusega
äripinnaga, mida kasutasid nii OÜ Altreides kui ka kostja ning mõlemad üürisid seda allüüri korras
edasi samadele isikutele täpselt samadel tingimustel, ei oma AS-ga Vilming sõlmitud rendilepingu
detailsed tingimused mistahes tähtsust. Oluline on, et tegemist oli nii OÜ Altreides kui kostja
peamise tegevuspinnaga, mida kasutati samaks otstarbeks nii enne kui pärast ettevõtte üleminekut.
Kohus ei hinnanud AS-ga Vilming sõlmitud lepingu tegelikku tähtsust ja tähendust ettevõtte
ülemineku kontekstis ega vaadelnud seda koosmõjus teiste tähendust omavate asjaoludega.
Oluline on ka see, et OÜ Altreides ei jätkanud tegevust ühelgi muul pinnal, vaid viidatud pinna
kasutamise õigus anti samadel tingimustel ja ilma tagatisraha ja/või deposiidita kostja kasutusse.

Kuigi kohus luges tõendatuks, et OÜ Altreides ja kostja andsid samadele isikutele samadel
tingimustel allüürile sama pinna Vilmsi 53D, ei ole kohus analüüsinud selle äripinna tähtsust
rendisuhete ja äripindade kasutamisel kogumis mõlema äriühingu jaoks. Kohus jättis kogumis ja
koosmõjus arvestamata asjaolud, et mõlemad äriühingud üürisid AS-lt Vilming pinda samadel
tingimustel samadele kolmandatele isikutele, AS Vilming poolne väidetav rendilepingu
ülesütlemine OÜ-ga Altreides viis viimase tegevuse lõppemiseni, kostja vajas rendilepingut AS-
ga Vilming juba 01.03.2012, et samal päeval anda see samadel tingimustel allrendile kolmandatele
isikutele. Seega oli AS-lt Vilming üüritavate mitteeluruumide allüürile andmine olulise
majandusliku tähendusega nii OÜ Altreides kui ka kostja jaoks ning kuigi allüürile andmise näol
ei olnud tegemist kummagi äriühingu peamise tegevusalaga, vajasid mõlemad seda oma
äritegevuses kõrvalharuna.

Samuti ei pööranud kohus tähelepanu äärmisele ebausutavusele, mille kohaselt kostja sõlmis
rendilepingu AS-ga Vilming 01.03.2012 ja juba samal päeval asus seda uute allrendilepingutega
edasi rentima Bidvest Eesti OÜ-le (Nowaco Eesti OÜ) ja Baltic Premier Group OÜ-le. Seejuures
ei andnud kohus mingit hinnangut sellele, et lepingute sõlmimine on langenud ajaliselt samale
päevale. Samuti ei ole kohus analüüsinud seda, et justkui „juhuslikult“ oli tegutsemist alustanud
äriühingul ettevalmistusajata võimalik alustada (sisuliselt jätkata) sama majandustegevusega,
millega OÜ Altreides. Eeltoodust tulenevalt tuleks allrendilepingute üleandmine tõendatuks
lugeda ainuüksi selle pinnalt, et OÜ Altreides ja kostja ning allrentnike vahel jätkus identne
koostöö ja äriline suhe, mille aluseks oli samadel tingimustel sõlmitud identne leping.

Kuigi kohus luges tõendatuks, et nii OÜ-l Altreides kui kostjal oli sõlmitud Swedbank Liising AS-
ga faktooringuleping, on kohus välja toonud, et kostjal oli faktooringulepingus suurem limiit.
Limiidi suuruse erinevus ei oma sisulist tähendust. Oluline on, et tuvastatud ja tõendatud on faktid,
et mõlemad äriühingud kasutasid ühe ja sama peamise finantsasutuse teenuseid, mõlemal
äriühingul oli igapäevase tegevuse finantseerimiseks sõlmitud Swedbank Liising AS-ga
faktooringuleping ja kostja lepingu suurema limiidiga oli mh kaetud OÜ Altreides limiidi summa,
s.t kostja limiit oli vähemalt sama suur kui OÜ-l Altreides. Samas jättis kohus tähelepanuta, et
mõlemad äriühingud vajasid oma tegevuseks faktooringulepingu olemasolu ja seda nimelt
Swedbank Liising AS-ga. Kuigi eeltoodu toetab veelkordselt äriühingute sarnast majandus-
tegevust ja finantseerimisvajadust sarnases suurusjärgus, ei ole kohus seda kogumis hinnanud.




                                                                                                9
Kohus juhtis tähelepanu asjaolule, et vaatamata finantsasutuse koostöö tõendatusele OÜ Altreides
ja kostja vahel ei nähtu panga poolt esitatud materjalidest, et kostja oleks liisinud või ostnud välja
varem OÜ Altreides poolt liisingusse võetud vara. Kuivõrd Swedbank Liising AS-lt saadud
materjalidest nähtub, et kogu liisingvara anti üle ühele äriühingule, võib eeldada varjatud
kokkulepet kostja ja viidatud äriühingu vahel. Sõltumata aga asjaolust, et tõenditest ei nähtu
liisinguvarade ülevõtmist kostja poolt, on kohus jätnud arvesse võtmata fakti, et kuigi tunnistaja
UÕ väitel jätkus OÜ Altreides tegevus veel pikalt, asuti pangaga kõiki lepinguid lõpetama
samaaegselt kostja asutamise ja enamiku teiste „uute“ lepingute sõlmimisega.

Kuigi kohus luges tõendatuks asjaolu, et Rimi Eesti Food AS ostis liha nii OÜ-lt Altreides kui
kostjalt, asus kohus seisukohale, et ühe kliendi kattuvus ei tähenda kogu kliendibaasi üleminekut
kostjale, seda eriti kui pole teada, kui suure osa käibest see moodustas. Samas on tõendatud, et
tegemist oli ühe peamise OÜ Altreides kliendiga ning kuivõrd kostja esitatud materjalidest ei nähtu
ühtegi teist sarnast ostjat, tuleb pidada Rimi Eesti Food AS-i ka kostja üheks peamiseks kliendiks,
kellel oli oluline ja määrav mõju mõlema äriühingu müügitegevusele. Seejuures on oluline, et
kuigi kostja oleks võinud asuda lihatooteid müüma mistahes isiku(te)le, sõlmiti leping nimelt Rimi
Eesti Food AS-ga, kellele varem müüs lihatooteid OÜ Altreides. Lisaks ei pea kliendibaas
tingimata tähendama isikute paljusust ning võib teatud valdkonnas tegutsevate äriühingute puhul
koosneda nt ühest koostööpartnerist. Kohus eeltoodule tähelepanu ei pööranud.

Kohus leidis, et asjaolu, et kostja ainuosanik ja juhatuse liige LK ei ole varasemalt kuulunud ühegi
äriühingu juhtorganitesse, ei välista, et ta võiks äriühingut edukalt juhtida. Samas oleks LK võinud
ettevõtlusega alustada suvalisel ajahetkel (ja arvestades tema baaskõrg-haridust bio- ja
toiduainetehnoloogia valdkonnas) paljudel erinevatel ärisuundadel, kuid tegi seda millepärast just
sel ajal, mil tema elukaaslane ML oli võõrandanud suurtes võlgades OÜ Altreides elukutselisele
likvideerijale ja „tankistile“. Eeltoodu viiski ahelani, kus LK asutas „juhuslikult“ varasema
ärikogemuseta uue äriühingu, mis asus „juhuslikult“ tegutsema samal äripinnal „juhuslikult“
täpselt samade partneritega samasugustel tingimustel ning „juhuslikult“ saavutas sellise tegevuse
läbi täpselt sama suure kestva müügitulu, kui see oli olnud OÜ-s Altreides vahetult enne kostja
asutamist ja majandustegevuse alustamist. Kohus ei andnud hinnangut eeltoodu elulisele
usutavusele ja ahela terviklikkusele. Kohus analüüsis vaid valikuliselt üksikuid asjaolusid, kuid ei
asetanud väljatoodud asjaolusid ajateljele ega sündmuste eesmärgistatud ahelasse, mistõttu ei
analüüsinud kogu ettevõtte varjatud üleminekuga seotud sündmuste jada tervikuna.

Kohus asus väärale seisukohale, justkui asjaolu, kas ML ja RB asusid pärast OÜ Altreides
juhatusest väljumist reaalselt tööle Aden Veod OÜ-s ja OÜ-s Altreides, ei oma asja lahendamisel
tähendust. Viidatud isikute töötamine mujal on tõendamata ja lisaks täielikult ebausutav ja
vasturääkiv. Kohus asus kaudselt õigele seisukohale, et viidatud isikute väidetav töötamine
kolmandates isikutes ei tõenda nende osalemist kostja tegevuses, kuid jättis eeltoodud asjaolud
hindamata terviklikus ja elulisel usutavusel põhinevas kogumis.

Kohus ei analüüsinud spetsiifiliselt OÜ Altreides ja kostja tegevust, kuid ka kohtu viidatud nelja
elemendi pinnalt on võimalik lugeda tuvastatuks OÜ Altreides üleminek kostjale. Hankelepingute
osas ei ole vajalik otsida lepingute paljusust, vaid piisab kasvõi ühest hankijast, kellelt liha osta
edasimüügi eesmärgil. Asjas leidis tõendamist, et Rimi Eesti Food AS tegi koostööd mõlema
äriühinguga, s.t ostis lihatooteid nii OÜ-lt Altreides kui ka kostjalt. Kauba spetsiifilisust
arvestades, on usutav ja loogiline, et enne tegevuse lõpetamist müüs OÜ Altreides laos olevad
kaubad seda tellinud klientidele edasi ning lõpetas tegevuse olematu laoseisuga. Sellisel juhul
oleks mõistetav, miks ei ole tuvastatud liha üleandmist OÜ-lt Altreides kostjale. Vajalik sisseseade
liha säilitamiseks on OÜ-lt Altreides kostjale läinud üle AS Vilming rendilepinguga. Rendipinnal


                                                                                                10
oli külmkambrite sisseseade ja seda saab käsitleda üleläinud põhivarana. Tunnistaja UÕ ütlused
nõuete kohta kolmandate isikute vastu on ebausaldusväärsed, kuivõrd tunnistaja ei suutnud vande
all nimetada ühegi viidatud nõude suurust ega ühegi konkreetse võlgniku nime (peale Reval Fish
ja AJ) ega ühtegi nende esindajat. Isegi kui OÜ-l Altreides oli võlgnikke, ei saanud võlgnevused
olla määrava kaaluga ning nende üleandmine kostjale ei oleks panustanud kostja
majandustegevusse. Eeltoodust tulenevalt võis olla põhjendatud võlgnevuste jätmine OÜ-sse
Altreides. Samas ei esitanud OÜ Altreides, vaatamata kohtu korduvatele nõudmistele, ainsatki
tõendit ega dokumenti, millest sellised võlgnevused nähtuksid.

Kuivõrd kostja kui äriühingu asutamine ja OÜ Altreides majandustegevuse kostjasse üleviimine
oli otseselt seotud OÜ-ga Altreides ning selle osanike/juhtide sooviga mitte tasuda hagejale
müügilepingust tulenevat võlgnevust, on üllatav ja ebaloogiline kohtu järeldus, justkui poleks
tõendatud OÜ Altreides poolt oma hankelepingute üleandmine kostjale. Mõeldamatu ja täielikult
alusetu oleks sellises olukorras oodata, et äritegevuse „kantimise“ eesmärgil moodustatud uus
äriühing asuks oma potentsiaalselt võlausaldajalt ise kaupu ostma. Eeltoodu tooks endaga kaasa
tasaarvestuse riski ning mitmed muud tagajärjed, mida kostja kahtlemata ei soovinud.

Ettevõtte üleandja ja vastuvõtja tegevus ei pea olema identne ja osutatavate teenuste ja/või
müüdavate kaupade nomenklatuur/kliendibaas täpselt ühesugune; ettevõtte üleminek võib olla
tõendatud ka piisava sarnasuse ja ligiläheduse pinnalt. OÜ Altreides ja kostja tegevust silmas
pidades oli olulise tähendusega lihatoodete müük sama(de)le kliendile/ klientidele, mitte aga selle
hankimise kanal. Kui OÜ Altreides ega kostja polnud ise lihatoodete tootjad (mille üle puudub
vaidlus), on üksnes oluline see, et nii OÜ-l Altreides kui ka kostjal olid võimalused sarnaste
toodete ostmiseks ja edasimüümiseks klientidele. Maakohus seda ei käsitlenud ega analüüsinud,
millest lähtuvalt on kohus tõendite ebaõige hindamise tulemusena jõudnud väärate järeldusteni.

Kuigi hageja selgitas põhjalikult ja kohus ka viitas sündmuste ajateljele, mis ilmselgelt kinnitab
ettevõtte üleminekut, ei teinud kohus sellest mingeid järeldusi ega vaadelnud sündmuste ajatelge
koosmõjus muude sündmuste/asjaoludega ettevõtte varjatud üleminekul. Ajateljelt nähtus mh, et
OÜ Altreides käibe langus nullini ja kostja käibe kasv täpselt samale tasandile langevad kokku,
OÜ Altreides lepingute lõpetamine ja nende vormistamine kostja nimele toimus samaaegselt,
ülemineku protsess oli sujuv ja selgelt planeeritud, töötajate töölepingud vormistati ümber
viivituseta ja samadel tingimustel, AS Vilming rendileping vormistati kostja nimele järgmisel
päeval pärast lepingu lõppemist OÜ-ga Altreides, allrendilepingud vormistati rendilepingu
sõlmimisega samal päeval. Ajatelg viitab üheselt ja vääramatult sellele, et asjaosaliste eesmärk oli
OÜ Altreides tegevuse lõpetamise ja ettevõtte üleviimise kaudu jätta täitmata oma kohustused
hageja ees. Tunnistaja UÕ ütlused olid pealiskaudsed ja olulises osas vastuolulised, mistõttu
tulnuks neisse suhtuda kriitiliselt. Maakohus ei pööranud sellele tähelepanu.

Vastus apellatsioonkaebusele
Kostja vaidleb apellatsioonkaebusele vastu ning palub jätta selle rahuldamata ja maakohtu otsuse
muutmata.

Ringkonnakohtu otsus
Tsiviilkolleegium, ära kuulanud asjast osavõtnud isikute seisukohad kohtuistungil ning tutvunud
toimiku materjaliga, leiab, et Harju Maakohtu 30.06.2015 otsus tuleb tõendite ebaõige hindamise
tõttu tühistada ning uue otsusega hagi osaliselt rahuldada. Ühtlasi tuleb ümber jaotada
menetluskulud. Apellatsioonkaebus kuulub rahuldamisele osaliselt.




                                                                                              11
TsMS § 652 lg 1 p 1 kohaselt võtab ringkonnakohus apellatsioonkaebuse läbivaatamisel aluseks
esimese astme kohtus tuvastatud faktilised asjaolud niivõrd, kuivõrd puudub kahtlus vastavate
faktiliste asjaolude tõendamise menetluse või protokolli õiguspärasuse või piisava ulatuse kohta
ning ringkonnakohus ei pea nimetatud asjaolude uut tuvastamist vajalikuks. Maakohus tuvastas
kohtu ette toodud asjaolude ja tõendite põhjal hulgaliselt asjaolusid, millele tuginedes hageja
väitis, et OÜ Altreides ettevõte läks 2012.a alguses üle Tallinna Külmladu OÜ-le. Nii tuvastas
kohus, et mõlemad ettevõtted tegutsesid lihatoodete müügi alal ning et mõlema äriühingu käibed
olid samas suurusjärgus, kusjuures OÜ Altreides käibe kiire languse (nullini) ajal asutati ja alustas
tegevust kostja. Kohus tuvastas, et OÜ Altreides töötajad VZ ja LS asusid 09.02.2012 tööle kostja
ettevõttesse (sarnase kuupalgaga), samuti seda, et nii OÜ Altreides kui ka kostja üürisid ruume
AS-lt Vilming ning et mõlemad äriühingud andsid sarnastel tingimustel Vilmsi 53D ruume
allüürile Nowaco Eesti OÜ-le ja Baltic Premier Group OÜ-le. Kohus tuvastas, et nii OÜ Altriedes
kui ka kostja kliendiks oli Rimi Eesti Food AS ning et OÜ Altreides endine osanik ja juhatuse liige
ML ning kostja osanik ja juhatuse liige LK on omavahel seotud isikud (elukaaslased), samuti seda,
et mõlema osaühingu osakapitali suurusjärk on sarnane.

Otsustamaks, kas tõendatud asjaoludest piisab ettevõtte ülemineku tuvastamiseks, tuli maakohtu
hinnangul esmalt määratleda ettevõte, mis väidetavalt on kostjale üle läinud. Kuna hageja väitel
on OÜ Altreides andnud kostjale üle kogu oma majandustegevuse, kusjuures tema peamiseks
tegevusalaks oli lihatoodete müük, millest tuleneva kohustuse rikkumisele tugineb ka hageja nõue,
tuleb hagejal ettevõtte ülemineku tõendamiseks kohtu hinnangul tõendada eelkõige lihatoodete
müümisega seotud majandusüksuse üleminekut.

Vaidlust ei ole selles, et OÜ Altreides jättis saadud kauba (liha) eest hagejale tasumata 27.12.2011-
03.02.2012 väljastatud arvete alusel kokku 47 419, 50 eurot. Sellest tulenevalt esitas hageja
kohtusse hagi võlgniku vastu, mille Harju Maakohus 23.08.2013 otsusega rahuldas ning lisaks
põhivõlale mõistis välja samas summas viivise, samuti menetluskulud 3704, 53 eurot. Kuna OÜ
Altreides likvideerijale esitatud nõudeavaldust ei rahuldatud, esitas hageja hagi jõustunud
kohtuotsusega tema kasuks väljamõistetud summa nõudes Tallinna Külmladu OÜ vastu kohtusse,
sest leidis, et tegemist oli ettevõtte üleminekuga, mistõttu vastutab kohustuste täitmise eest
solidaarselt OÜ-ga Altreides ka kostja.

Poolte vahel on seega vaidlus selle üle, kas võlgniku ettevõte läks kostjale VÕS § 182 tähenduses
üle või mitte. Selle küsimuse lahendamisest sõltub, kas kostja vastutab hageja ees võlgniku
kohustuste täitmise eest VÕS § 183 lg 1 järgi.

Ettevõtte üleminekut reguleerivad VÕS §-d 180, 181 ja 182. Ettevõtte üleminekuks on eelduslikult
vaja, et ettevõttesse kuuluvad ettevõtte majandamisega seotud ja selle majandamist teenivad asjad,
õigused ja kohustused, muu hulgas ettevõttega seotud lepingud, antakse ettevõtte üleandja poolt
omandajale üle, mida reeglina tehakse vastava tehinguga, kusjuures ettevõtte majandamisega
seotud kogumi üleandmine ei pea toimuma tervikuna üheaegselt (ühe tehinguga) (nt Riigikohtu
20.10.2010 otsus tsiviilasjas nr 3-2-1-82-10 p-d 12 ja 13), kuid üleminekuks on vajalik, et üle
läheb ettevõttesse kuuluvate asjade ja õiguste kogum, s.o identiteeti säilitav majandusüksus, mille
kaudu on võimalik seni toimunud tegevust jätkata. Sama põhimõte tuleneb ettevõtte üleminekut
reguleerivast Euroopa Nõukogu direktiivist 2001/23/EÜ "Ettevõtjate, ettevõtete või nende osade
üleminekul töötajate õigusi kaitstavate liikmesriikide õigusaktide ühtlustamise kohta" (art 1 lg 1),
mida on käsitletud ka Euroopa Kohtu 12.02.2009 otsuses nr C-466/07 (Landesarbeitsgericht
Düsseldorfi (Saksamaa) eelotsusetaotlus - Dietmar Klarenberg vs Ferrotron Technologies GmbH,
p 53). Ka Euroopa Kohtu 02.12.1999 otsuses nr C-234/98 (G.C. Allen jt vs Amalgamated
Construction Co Ltd) on rõhutatud, et ettevõtte üleminek on paljuski ettevõtte identiteedi säilimise


                                                                                               12
küsimus. Otsuses märgitakse, et ettevõtte üleminekuga seonduvat tuleb analüüsida kogumis ja
muu hulgas tuleb arvestada ülemineku asjaolusid, ettevõtte tüüpi ja tegevuse laadi, vara väärtust
ülemineku ajal, töötajate ja klientuuri ülevõtmist, juhtkonna kattuvust, üleandja ja omandaja
tegevuse sarnasust, samuti aega, mille jooksul (kui üldse) oli tegevus peatunud. Kõik eelnimetatud
kriteeriumid on üldise hinnangu andmise seisukohast vaid üksikfaktorid, mida tuleb hinnata nende
koosmõjus.

Maakohus leidis õigesti, et ettevõtte üleminekut tuleb tõendada hagejal, kuid kohtu ette toodud
asjaolude ja tõendite põhjal tegi ebaõige järelduse, et hageja ei ole seda teinud. Maakohus oleks
pidanud hindama hageja poolt esile toodud ja tõendatud asjaolusid omavahelises koosmõjus, kuid
kohus seda antud juhul ei teinud. Kuigi maakohus tuvastas hulgaliselt elemente, mis viitavad
ettevõtte võimalikule üleminekule, kuid üksikult käsitledes seda üheselt ei tõenda, annavad need
siiski kogumis alust järelduseks, et praegusel juhul on toimunud ettevõtte varjatud üleminek. See,
et ühtegi konkreetset lepingut või muud fikseeritud kokkulepet ei ole OÜ Altreides ja kostja vahel
ettevõtte ülemineku kohta sõlmitud, ei tõenda vastupidist.

Hageja tõendas ja maakohus tuvastas, et võlgnik OÜ Altreides tegeles kuni veebruarini 2012
lihatoodete müügiga, mida hageja on pidanud oluliseks elemendiks ja mille kaudu määratlenud
ettevõtte identiteedi. Maakohtul ei olnud alust eeldada, et hageja tõendab, millise osas käibest
nimetatud kaup moodustas. Praegusel juhul oli teada, et võlgniku viimane majandusaasta aruanne
oli esitatud 2010.a kohta ning puudus isik, kellelt hilisemaid andmeid nõuda (kohtu vastavat nõuet
ei täidetud). Pealegi on ka maakohus ise tuvastanud, et mõlemad äriühingud tegutsesid lihatoodete
müügi ala, kusjuures nende käibed olid samas suurusjärgus, mistõttu ei oma käibe täpne koosseis
ka sisulist tähendust. Kuna maakohus luges tõendatuks kostja käibe suuruse 2012.a, ei oma kostja
majandusaasta aruande esitamata jätmine tähtsust (sellele tähenduse omistamise korral oli kostjal
võimalik aruanne kohtule esitada). Tähelepanu tuli käibe osas aga pöörata kindlasti sellele, et
võlgniku käibe järsule langusele (nullini) järgnes vahetult kostja käibe kiire tõus. Ettevõtte
ülemineku kontekstis on olulise tähtsusega eelmärgitu kõrval kindlasti ka see, et kostja osanikuks
ja juhatuse liikmeks oli võlgniku endise osaniku ja juhatuse liikme elukaaslane. Samas ei ole
siinkohal asjakohane aga kohtu arutlus teemal, kes ja milleks oma kutseoskustelt võimeline on ja
kes tegelikult äriühingu juhtimisega tegeleb. Vaidlust ei olnud selles, et mõlema äriühingu
osanikud ja juhatuse liikmed olid omavahel seotud isikud (lähikondsed). Nimetatud asjaolu on aga
üheks elemendiks, mille põhjal võib kogumis muude asjaoludega järeldada ettevõtte üleminekut.

Maakohus tuvastas, et OÜ Altreides töötajad VZ ja LS asusid 09.02.2012 tööle kostja ettevõttesse,
kusjuures varasemale kuupalgale sarnase palgaga. Maakohus tuvastas õigesti, et mõlemad isikud
olid veebruaris 2012 OÜ Altreides ainsad töötajad, kes 09.02.2012 sõlmitud töölepingute järgi
asusid tööle kostja ettevõttesse, esimene neist laohoidja-kliendi-teenindajana, teine
andmesisestajana. Samas on kohus asunud seisukohale, et nimetatud töötajate palkamine ei tõenda,
et nende tööülesanded ja töökorraldus oleksid mõlemas ettevõttes kattunud. Ühtlasi on kohus
märkinud, et tegemist ei ole sellistel ametikohtadel töötavate isikutega, kes omaksid eriteadmisi ja
oskusi, et just nende jätkuv töötamine ettevõttes oleks vajalik ettevõtte identiteedi säilimiseks.
Kolleegium ei pea sellist arutlust asjakohaseks. Antud juhul on tuvastatud faktiline asjaolu, et
võlgniku töötajad vahetasid oma senise töökoha analoogse vastu kostja ettevõttes. Samas jättis
kohus tähelepanuta asjaolu, et kostja sõlmis töölepingud mõlema töötajaga samal päeval kui ta ise
äriühinguna asutati, mis viitab selgelt asjaolule, et kostjal pidi juba sel ajal olema selgus eesseisva
majandustegevuse sisu ja mahtude osas, s.o ka ruumide üürilepingu sõlmimises OÜ-ga Vilming.
09.02.2012 sõlmitud töölepingutes on kostja asukohaks märgitud Vilmsi 53D, kuigi vastav leping
üürileandjaga sõlmiti alles 01.03.2012. Ringkonnakohus nõustub apellandi hinnanguga, mille
kohaselt viitab eeltoodu selgelt asjaolule, et kostjal oli juba asutamise päeval eelkokkulepe AS-ga


                                                                                                 13
Vilming üüripinna kasutamiseks, mis omakorda muutub mõistetavaks ettevõtte ülemineku
kontekstis, kuna juba asutamise hetkel teadis kostja, et jätkab OÜ Altreides tegevust ning vajab
selleks konkreetset tööjõudu. Kõnealused asjaolud kinnitavad, et kostja kui äriühingu asutamine
oli tingitud vajadusest jätkata võlgniku ettevõtte tegevust.

Maakohus luges küll tõendatuks, et nii võlgnik kui kostja üürisid oma peamist tegevuspinda AS-
lt Vilming, mida ühtlasi üüriti edasi samadele isikutele, kellele oli seda üürinud eelnevalt ka
võlgnik, ei pidanud maakohus siiski võimalikuks teha selle põhjal järeldusi ettevõtte ülemineku
kohta, sest kohtu arvates ei olnud võimalik hinnata ega võrrelda kostja ja OÜ-ga Altreides sõlmitud
lepingute tingimusi (kokkulangevusi). Kolleegium nõustub apellandiga, et kuna tegemist oli
mõlema äriühingu jaoks peamise ja strateegilise tähendusega äripinnaga, mida mõlemad kasutasid
ning mõlemad üürisid seda allüüri korras edasi samadele isikutele samadel tingimustel, ei oma
AS-ga Vilming sõlmitud lepingu detailsed tingimused tähtsust. Maakohus ei hinnanud kõnealuste
lepingute sisulist tähtsust ja tähendust ettevõtte ülemineku kontekstis ega vaadelnud neid
koosmõjus teiste asjaoludega. Kohus ei pööranud tähelepanu ega andnud hinnangut asjaolule, et
kostja sõlmis allüürilepingud samal päeval, s.o 01.03.2012, kui ta sõlmis üürilepingu AS-ga
Vilming. Kõnealune tegevus kinnitab, et kostjal kui tegutsemist alustaval äriühingul oli võimalik
ilma igasuguse ettevalmistusajata alustada sama majandustegevusega, millega võlgnik eelnevat
tegeles ja samaaegselt oma tegutsemise sisuliselt lõpetas, mis omakorda kinnitab, et võlgnikul
väljakujunenud koostöö ja ärilised suhted mitmete juriidiliste isikutega sisuliselt jätkusid.

Maakohus luges tõendatuks, et Rimi Eesti Food AS ostis liha nii OÜ-lt Altreides kui kostjalt, asus
kohus siiski seisukohale, et ühe kliendi kattuvus ei tähenda kogu kliendibaasi üleminekut kostjale,
seda eriti siis, kui pole teada, millise osas käibest see moodustas. Samas on tõendatud, et tegemist
oli ühe peamise OÜ Altreides kliendiga, mistõttu võib eeldada, et Rimi Eesti Food AS on ka kostja
üheks peamiseks kliendiks, kellel oli oluline ja määrav mõju mõlema äriühingu müügitegevusele.
Vastupidist oli kostjal võimalik tõendada. Asjaolu, et kostja sõlmis lihatoodete müügilepingu just
Rimi Eesti Food AS-ga, kellele varem müüs sama kaupa OÜ Altreides, tõendab pigem hageja
väidet, et kliendibaas ei pea tingimata tähendama isikute paljusust ning võib teatud valdkonnas
tegutseva äriühingu puhul koosneda ka ühest partnerist. Maakohus neid asjaolusid ei hinnanud.

Et OÜ Altreides ei andnud hankelepinguid kostjale üle, ei võimalda iseenesest teha järeldust, nagu
poleks ettevõte kostjale üle läinud. Asjaolu, et OÜ Altreides jättis teda kaubaga varustanud isikute
arved tasumata (nagu nt hageja esitatud arved), viitab pigem sellele, et kauba hankijateks olidki
kostjal teised isikud. Seetõttu on asjakohatu maakohtu käsitlus, nagu tõendaks see, et kostja ei
ostnud lihatooteid hagejalt, nagu seda tegi võlgnik, seda, et ettevõte ei läinud kostjale üle. Hageja
on menetluses avaldanud seisukohta, et võlgnik likvideeriti ja kostja asutati eesmärgiga võlgadest
vabaneda, mistõttu oleks äärmiselt kohatu anda selles kontekstis tähendust asjaolule, et hageja,
kellel jäi kauba eest raha saamata, oleks valmis müüma kaupa kostjale. Vaidluse all ei olnud
asjaolu, et hageja müüs võlgnikule lihatooteid ning ka see, et kostja tegeleb lihatoodete edasi-
müümisega. Et mingeid konkreetseid lepinguid OÜ Altreides kostjale üle ei andnud, vaid need
lõpetati ja kostja sõlmis vajalikud lepingud ise (sh liisingulepingud, faktooringulepingud pangaga
jne), ei oma ettevõtte ülemineku tuvastamise seisukohalt olulist tähtsust.
Hinnates eeltoodud asjaolusid kogumis, leiab ringkonnakohus, et hageja on tõendanud võlgniku
ettevõtte majandamisega seotud asjade ja õiguste käsutamist, s.o ettevõtte kostjale üleminekut
VÕS § 180 tähenduses, sest kostjale on üle läinud identiteeti säilitav majandusüksus. Kostja võttis
üle võlgniku majandustegevuse, mis seisnes lihatoodete ostmises-müümises, selleks vajalikud
kontaktid (vähemalt osaliselt) ja oskusteabe. Andes peamised olulised faktorid kostjale üle, ei
olnud võlgnikul enam võimalik oma senist majandustegevust jätkata.



                                                                                               14
Kostja vastutab hageja ees võlgniku kohustuste täitmise eest VÕS § 183 lg 1 järgi ja temalt tuleb
hageja kasuks võlgnevus välja mõista. Vastavalt müügilepingule lasus OÜ-l Altreides kohustus
saadud kauba eest tasuda hagejale 47 419, 50 eurot. VÕS § 108 lg 1 kohaselt, kui võlgnik rikub
raha maksmise kohustust, võib võlausaldaja nõuda selle täitmist. Ühtlasi on hageja esitanud
lepingust tuleneva viivisenõude, mis 02.12.2013 seisuga moodustas 157 258, 53 eurot, millest
hageja nõuab põhivõlaga võrdset summat, s.o 47 419, 50 eurot. Ühtlasi on hageja esitanud kostja
vastu ka teises kohtumenetluses väljamõistetud menetluskulude nõude, kuid selles osas ei alust
hagi rahuldada. Tegemist ei ole müügilepingust tuleneva ja VÕS § 183 lg 1 alusel kostja vastu
esitatud nõudega.

Menetluskulude jaotus ja kulude suuruse kindlaksmääramine
TsMS § 173 lg 3 kohaselt, kui kõrgema astme kohus muudab tehtud lahendit või teeb uue lahendi
asja uueks läbivaatamiseks saatmata, muudab ta vajaduse korral vastavalt menetluskulude jaotust.
TsMS § 163 lg 1 alusel jätab ringkonnakohus hageja poolt maakohtus kantud menetluskulud 92%
ulatuses kostja kanda ning kostja menetluskulud tema enda kanda (arvestades, et menetluskulusid
on kandnud mõlemad pooled ning et hagi rahuldatakse ca 96% ulatuses). Seoses kaebuse osalise
rahuldamisega jäävad ka hageja apellatsioonimenetluses kantud kulud samas ulatuses kostja kanda
ning kostja vastavad kulud tema enda kanda.

Hageja esitatud teenuse osutamise nimekirjast nähtuvalt kasutas hageja esindaja teenust esimese
astme kohtumenetluses kokku 70,92 tundi (menetluskulude nimekirjas ekslikult märgitud
69,75 tundi), millele lisandus ettevalmistumine ja osavõtt istungiks kokku 10 tundi. Advokaat
Vallo Paal osutas teenust 47,5 tunni ulatuses (tunnihinnaga 120 eurot), vandeadvokaat Kersti Kägi
29,52 tunni ulatuses (tunnihinnaga 120 eurot) ja koos osutati teenust 3,9 tunni ulatuses.

Kolleegium leiab, et tegemist on tavapärasest keerukama kohtuvaidlusega, kuna esitatud asjaolude
pinnalt tuli tuvastada ettevõtte üleminek ning nagu nähtub kohtulahenditest, on selles osas
võimalikud erinevad seisukohad. Seega on põhjendatud ja vajalik hagejal kahe lepingulise esindaja
olemasolu. Samas nähtub asja materjalidest, et Kersti Kägi osalemine kohtumenetluses hageja
lepingulise esindajana sai vastaspoolele ja kohtule teatavaks 09.03.2015 istungil. Nii ei kuulu
hüvitamisele kuni selle kuupäevani Kersti Kägi poolt osutatud teenused. Kolleegium leiab, et
TsMS § 175 lg 1 koosmõjus TsMS §-ga 218 lg 1 alusel ei ole võimalik mõista hüvitist välja
advokaadibüroo töötaja töötundide eest, kes ei ole kohtumenetluses osalenud menetlusosalise
lepingulise esindajana. TsMS § 175 lg 1 kohaselt saab kohus välja mõista ning vastaspool peab
hüvitama ainult menetlusosalist esindanud lepingulise esindaja kulud. Kui isik nõustab
menetlusosalist, ilma kvalifitseerumata TsMS § 218 lg 1 kohaselt lepinguliseks esindajaks, võib
olla tegemist nõustajaga, kelle kulusid TsMS § 175 lg 2 teise lause mõttes ei hüvitata. TsMS § 175
lg-s 1 sätestatud lepingulise esindaja kulude hüvitamise reegel kaitseb vastaspoolt selle eest, et
menetluskuludena ei kajastataks erinevaid kulusid, mille kontrollimine ei ole võimalik. See kui
isik osaleb nähtavalt menetluses esindajana (allkirjastab dokumente, osaleb kohtuistungitel, tutvub
talle saadetud asja materjalidega), on kulu, mis on kontrollitav. Lepingulisel esindajal ei ole
keelatud kasutada õigusteenuse osutamisel samas advokaadibüroos töötavate töötajate (sh
juristide, sekretäride ja teiste advokaatide) abi, kuid kui nimetatud isikud ei ole nähtavalt käitunud
menetlusosalise lepingulise esindajana, ei ole põhjendatud nimetatud kulude väljamõistmine
teiselt poolelt. Advokaadist lepingulise esindaja töötunni hinnas peaks sisalduma mh sekretäride,
juristide jm sellised kulud, mis seonduvad sellega, et advokaadist lepinguline esindaja saaks enda
poolt õigusteenust osutada efektiivselt ja kvaliteetselt (delegeerides teatud ülesandeid, mis ei vaja
advokaadi kvalifikatsiooni, kolmandatele isikutele), kuid selliste isikute töötundide eest ei saa
välja mõista hüvitist eraldiseisvana TsMS § 175 lg 1 alusel.



                                                                                                15
Eeltoodust tulenevalt on menetluskulude nimekirjas toodud õigusabikuludest põhjendatud Kersti
Kägi maakohtus osutatud teenus 14,17 tunni ulatuses: ettevalmistamine ja osalemine 09.03.2015
istungil kokku 2,5 tundi, hagiavalduse tervikteksti koostamine 6,25 tundi, kostja vastusega
tutvumine 0,42 tundi ning ettevalmistamine ja osalus 02.06.2015 istungil kokku 5 tundi. Vallo
Paali õigusabi toimingud maakohtus on põhjendatud 37,55 tunni ulatuses: hagiavalduse
koostamine 10 tundi, kostja vastuse analüüs 0,75 tundi, hageja seisukoha koostamine 2,5 tundi,
hageja taotluse koostamine tõendite kogumiseks 3,75 tundi, tervikteksti täiendamine 3,5 tundi,
09.03.2015 istungiks ettevalmistumine ja osavõtt 2,25 tundi, kliendiga suhtlemine kokku 7,3 tundi,
kohtuga suhtlemine kokku 2,5 tundi, 02.06.2015 istungiks ettevalmistus ja osavõtt kokku 5 tundi.
Kuna Kersti Kägil ja Vallo Paalil kulus hagiavalduse tervikteksti koostamiseks kokku 9,75 tundi,
ei ole põhjendatud täiendavalt Vallo Paali ajakulu ainult kokkuvõtte koostamisele 6,5 tundi.
Hageja esindajaks on advokaadid, kelle tunnitasu 120 eurot (ilma käibemaksuta) tuleb vastava
kvalifikatsiooni puhul hinnata tavapäraseks. Eeltoodust tulenevalt kuulub hageja õigusabikulu
maakohtu menetluses hüvitamisele kokku 51,72 tunni ulatuses, mis rahalises väljenduses on
6206,40 eurot (ilma käibemaksuta). Lisaks tasus hageja hagi esitamisel riigilõivu 1000 eurot ja
hagi tagamise avalduselt riigilõivu 50 eurot, mis kuulub samuti kostjalt väljamõistmisele. Seega
moodustavad maakohtu menetluses hageja kantud põhjendatud menetluskulud 7256, 40 eurot.

Ringkonnakohtus osutati hagejale menetluskulude nimekirja kohaselt õigusabi kokku 27,08 tunni
ulatuses. Kolleegium leiab, et tegemist on ülepaisutatud ajakuluga. Maakohtu otsusega
tutvumisele ja analüüsile kulus hageja esindajal 1 tund, mis arvestades dokumendi sisu ja mahtu
on mõistlik aeg. Apellatsioonkaebuse koostamisele kulus hageja esindajatel kokku 22 tundi, mis
ei ole mõistlik aeg. Arvestades sellega, et apellatsioonkaebuses kordab hageja varasemalt esitatud
seisukohti, on Vallo Paali ajakulu põhjendatud 10 tunni ja Kersti Kägi ajakulu 3 tunni ulatuses.
Hageja esindajatel kulus kostja vastusega tutvumisele ja arutelule kliendiga 45 minutit, mida saab
pidada põhjendatud ajakuluks. Büroosisene arutelule 20 minutit ei ole vajalik ajakulu, mida
vastaspool peaks hüvitama. Ringkonnakohtu istungiks ettevalmistamisele kulus Vallo Paalil 2 tundi
ja Kersti Kägil 1 tund. Kuna istung kestis 40 minutit, on põhjendatud ajakulu mõlema esindaja
puhul istungiks ettevalmistumisele 1 tund, s.t kokku 2 tundi. Sellele lisandub kohtuistungi ajakulu
mõlemal esindajal 40 minutit, s.t kokku 1 tund 20 minutit. Eeltoodust tulenevalt on hageja
õigusabikulu apellatsiooniastmes põhjendatud kokku 18,08 tunni ulatuses, mis rahalises
väljenduses on 2169,60 eurot (ilma käibemaksuta). Lisaks tasus hageja apellatsioonkaebuse
esitamisel riigilõivu 1200 eurot, mis on samuti vajalik menetluskulu. Seega on hageja põhjendatud
menetluskuluks ringkonnakohtus 3369, 60 eurot.

Kokku on hageja menetluskulude suuruseks 10 626 eurot (õigusabikulu maakohtus 6206,40 eurot
+ õigusabikulu ringkonnakohtus 2169,60 eurot + mõlemas kohtuastmes tasutud riigilõiv kokku
2250 eurot), millest 92% on 9776 eurot. Nimetatud summa tuleb kostjal hagejale hüvitada.
Kooskõlas TsMS § 177 lg-ga 4 peab kostja maksma menetluskulude tasumisega viivitamise korral
hagejale viivist VÕS § 113 lg 1 teises lauses ettenähtud ulatuses.

 /allkirjastatud digitaalselt/     /allkirjastatud digitaalselt/      /allkirjastatud digitaalselt/
             Ü. Jänes                        M. Klaar                         I. Parrest




                                                                                              16

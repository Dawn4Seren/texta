                                  TARTU HALDUSKOHUS
                                     Tartu kohtumaja
                           KOHTUMÄÄRUS
Kohtuasja number             3-16-1917
Määruse kuupäev              7. oktoober 2016
Kohtunik                     Eda Muts
Kohtuasi                     Danel Parmase esialgse õiguskaitse taotlus Tartu Vangla
                             18.08.2016. a käskkirja nr 6-1/872 täitmise peatamiseks.
Resolutsioon                 Jätta esialgse õiguskaitse taotlus rahuldamata.
Edasikaebamise kord          Määruse peale on õigus esitada määruskaebus otse Tartu
                             Ringkonnakohtule 15 päeva jooksul määruse kättesaamisest arvates
                             (HKMS § 252 lg 7 ja § 204 lg 2).

Asjaolud

1. Kinnipeetav Danel Parmas esitas 25.09.2016 Tartu Halduskohtule esialgse õiguskaitse
taotluse, milles palus peatada Tartu Vangla 18.08.2016. a käskkirja nr 6-1/872 täitmine.
Taotluse kohaselt on täiendavate julgeolekumeetmete kohaldamisel rikutud kaalutlusõigust,
kohaldatav meede (üksisvangistus) on ebaproportsionaalne ning meetme pikaajalisel
kohaldamisel on taotleja tervisele laastav mõju. Koos esialgse õiguskaitse taotlusega esitas
taotleja menetlusabi taotluse riigilõivu tasumisest vabastamiseks.

2. Tartu Vangla esitas 27.09.2016 vastuseks kohtu päringule taotleja vabakasutuskonto
väljavõtte ja haldusmenetlusega seotud dokumendid.

3. Tartu Halduskohus jättis 28.09.2016. a määrusega D. Parmase menetlusabi taotluse
rahuldamata, esialgse õiguskaitse taotluse käiguta ning andis taotlejale puuduste
kõrvaldamiseks, s.o riigilõivu tasumiseks tähtaja.

4. D. Parmas esitas 03.10.2016 kohtule puuduste kõrvaldamise avalduse, milles kinnitas
riigilõivu tasumist.

5. Tartu Vangla esitas 06.10.2016 vastuseks kohtu päringule seisukoha, milles palus jätta
esialgse õiguskaitse taotlus rahuldamata. Vastustaja kinnitusel on vaidlusaluse käskkirja peale
22.09.2016 esitatud vaide menetlus käesoleval hetkel vanglas pooleli. Taotluses toodud
põhjendused puudutavad eelkõige põhivaidlust ehk täiendavate julgeolekuabinõude
kohaldamise õiguspärasust. Õiguskaitse kohaldamise vajadust puudutab üksnes väide, et
taotleja tervis saab täiendavate julgeolekuabinõude kohaldamise ajal kahjustada. Tervisekaardi
andmetel ei ole hetke seisuga D. Parmasel diagnoositud ühtki haigust, mille puhul oleks
vastunäidustatud eraldi lukustatud kambrisse paigutamine, teiste kinnipeetavatega suhtlemise
või liikumisvabaduse piiramine. Tartu Vanglas on kinnipeetavatele tagatud ööpäevaringselt
erakorralise ja vältimatu arstiabi andmine ja seda sõltumata sellest, millisel režiimil kinnipeetav
abi vajamise hetkel viibib. Tervisekaardi andmetel on D. Parmas septembrikuus viibinud
02.09.2016 psühhiaatri vastuvõtul, 09.09.2016 perearsti vastuvõtul, 17.09. ja 27.09.2016 õe
konsultatsioonil. Erakorralist sekkumist vajavaid väljakutseid ega seisundeid esinenud ei ole.
D. Parmase suhtes esialgse õiguskaitse kohaldamata jätmine ei takista kohtuotsuse täimist ega
muuda selle täitmist võimatuks. Samuti ei raskenda esialgse õiguskaitse kohaldamata jätmine
kaebuse eesmärgi saavutamist ega muuda seda võimatuks. Samuti ei kaasne esialgse
õiguskaitse kohaldamata jätmisega D. Parmase tervisele pöördumatud kahju, vajaliku arstiabi
andmine on vanglas D. Parmasele tagatud.

Kohtu seisukoht

6. Vastavalt HKMS § 249 lg-tele 1 ja 2 võib esialgse õiguskaitse taotluse esitada
halduskohtule igas menetlusstaadiumis või vaidemenetluse ajal. Kuna Tartu Vangla poolt
kohtule esitatud dokumentidest nähtub, et taotleja vaie Tartu Vangla 18.08.2016. a käskkirjale
nr 6-1/872 on menetluses, on esialgse õiguskaitse taotluse esitamine lubatav.

7. HKMS § 249 lg 1 esimese lause kohaselt võib kohus kaebaja põhjendatud taotluse alusel
või omal algatusel teha igas menetlusstaadiumis määruse kaebaja õiguste esialgse kaitse kohta,
kui vastasel juhul võib kaebaja õiguste kaitse kohtuotsusega osutuda oluliselt raskendatuks või
võimatuks. Sama paragrahvi lõike 3 kohaselt arvestab kohus esialgse õiguskaitse määruse
tegemisel avalikku huvi ja puudutatud isiku õigusi ning hindab kaebuse perspektiive ja esialgse
õiguskaitse määruse ettenähtavaid tagajärgi.

8. Kohus jätab D. Parmase esialgse õiguskaitse taotluse rahuldamata. Esialgse õiguskaitse
kohaldamata jätmise poolt räägib asjaolu, et ei selgu, milles seisnevad pöördumatult kahjulike
tagajärgede oht taotluse esitajale juhul, kui esialgset õiguskaitset vaidemenetluse ajal ei
kohaldata. Kohus nõustub vastustajaga, et ainus esialgse õiguskaitse kohaldamise vajadust
puudutav väide seondub taotleja tervise väidetava halvenemisega. Samas on taotleja väide, et
lukustatud kambris hoidmisel tema tervislik seisund halveneb, paljasõnaline. Tartu Vangla
selgitustest nähtub, et taotlejale on tagatud nii erakorraline arstiabi kui ka üld- ja eriarstiabi,
mida taotlejale on septembrikuus korduvalt võimaldatud. Taotleja väide, et pikaajaline täielik
isolatsioon teistest kinnipeetavatest võib tema tervisele laastavalt mõjuda, ei ole antud juhul
piisav esialgse õiguskaitse kohaldamiseks. Kohus nõustub, et Euroopa Inimõiguste Kohus on
lugenud Euroopa inimõiguste ja põhivabaduste kaitse konventsiooni artikli 3 rikkumiseks
mitmeid aastaid kestnud üksikvangistuses hoidmist (Rzakhanov vs Aserbaidžaan nr 4242/07;
Sabev vs Bulgaaria nr 27887/06; Chervenkov vs Bulgaaria nr 45358/04; Savić vs Läti nr
17892/03; Razvyazkin vs Venemaa nr 13579/09). Samas ei ole käesoleval hetkel alust eeldada,
et isikut hoitakse lukustatud kambris pikaajaliselt, s.o aastaid. Ühtlasi ei saa lühiajaline
lukustatud kambris hoidmine mõjuda isiku tervisele sedavõrd intensiivselt, et kaaluks üle
võimaliku ohu vangla julgeolekule. Ka Euroopa Inimõiguste Kohtu eelviidatud praktikas on
selgitatud, et kinnipeetud isiku eraldamine teistest kinnipeetavatest ei ole iseenesest artikli 3
riive siis, kui sellisel meetmel on julgeoleku tagamise, isiku kaitse või karistamise eesmärk.
Küll aga peab pikaajalise üksikvangistusega kaasnema isiku seisundi pidev hindamine, sh selle
mõju hindamine tema vaimsele ja füüsilisele tervisele. Käesoleval hetkel puudub alus arvata,
et isiku seisundit ei jälgitaks piisavalt põhjalikult, arvestades tema sagedasi arstivisiite viimase
kuu aja vältel. Kohtu hinnangul ei raskenda esialgse õiguskaitse kohaldamata jätmine kaebaja
õiguste kaitset tulevikus ega põhjusta kaebajale pöördumatuid tagajärgi. Eeltoodud põhjustel
leiab kohus, et esialgse õiguskaitse taotlus tuleb jätta rahuldamata.

/allkirjastatud digitaalselt/

Eda Muts
kohtunik
                                                 2

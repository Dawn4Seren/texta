                                 TARTU HALDUSKOHUS
                                    Tartu kohtumaja
                             KOHTUOTSUS
                                 EESTI VABARIIGI NIMEL

 Kohtuasja number                    3-16-1465
 Otsuse kuupäev                      25. oktoober 2016
 Kohtunik                            Tamara Hristoforova
 Kohtuasi
                                     Karli Peelbaumi kaebus Tartu Vanglale kohustava
                                     ettekirjutuse tegemiseks (spordisaalis riiete vahetamise
                                     võimaldamiseks)
 Asja läbivaatamine                  kirjalikus menetluses
 Menetlusosalised                    Kaebaja – Karli Peelbaum
                                     Vastustaja – Tartu Vangla
 Resolutsioon
                                     1. Jätta kaebus rahuldamata;
                                     2. Jätta menetluskulud poolte endi kanda.

 Edasikaebamise kord                 Kohtuotsuse peale võib esitada apellatsioonkaebuse
                                     Tartu Ringkonnakohtule 30 päeva jooksul kohtuotsuse
                                     avalikult teatavakstegemisest arvates.
                                     Apellatsioonkaebuse esitamise viimane päev on 24.
                                     november 2016. Apellatsioonkaebus võidakse lahendada
                                     kirjalikus menetluses, kui kaebuses ei taotleta selle
                                     lahendamist istungil.
Asjaolud ja menetluse käik

1. Karli Peelbaum esitas 22.03.2016 Tartu Vanglale taotluse, milles soovis, et vangla
võimaldaks tal enne ja pärast spordisaali kasutamist vahetada riideid spordisaalis olevas
riietusruumis. Tartu Vangla 21.04.2016 vastusega nr 6-24/2281 jättis K. Peelbaumi taotluse
rahuldamata.

1.1. K. Peelbaum esitas Tartu Vangla 21.04.2016 vastuse nr 6-24/2281 peale vaide, milles palus
vanglal ettekirjutuse tegemist, et tal võimaldataks enne ja pärast spordisaali kasutamist sealset
riietusruumi riiete vahetamiseks kasutada. Tartu Vangla jättis 27.07.2016 vaideotsusega nr 1-
11/150-2 rahuldamata K. Peelbaumi vaide.

1.2. 01.08.2016 laekus Tartu Halduskohtu Tartu kohtumajja K. Peelbaumi poolt esitatud kaebus,
milles ta palub kohtul kohustada Tartu Vanglat lubama tal vahetada spordiriideid spordisaalis
olevas riietusruumis.


                                               1
1.3. 26.08.2016 määrusega võttis kohus K. Peelbaumi (kaebaja) kaebuse menetlusse, määras
vastustajaks Tartu Vangla ning kohustas vanglat vastama kaebusele.

1.4. 16.09.2016 esitas vastustaja vastuse kaebusele.

Kaebuse põhjendused ja taotlus

2. Kaebaja leiab, et riietumine koridoris või muus kohas, eriti pärast spordisaali kasutamist, on
ebainimlik ning vastuolus vangistusseaduse § 41 lg 1. Kaebaja leiab, et spordisaali kõrval
asuvate riietusruumide kasutamise piirang toob talle kaasa ebamugavusi, mis ei kaasne
paratamatult vangistusega ehk sellega alandatakse tema inimväärikust. Kaebaja on sunnitud
vahetama riideid koridoris kaamera ees ja jaheda ilma saabumisel vahetama jalatseid porisel ja
märjal koridoripõrandal, kus on tõmbetuul. Samuti pärast spordisaali kasutamist peab ta
panema higist läbi imbunud spordiriietuse peale muud riided ja minema kambrisse. Spordisaalis
on olemas riietusruum, mida kasutavad ka vanglaametnikud enne ja pärast spordisaali
kasutamist. Seega, kaebaja arvates vangla poolt kehtestatud keeld spordisaali riietusruumi
kasutamiseks on meelevaldne. Sellest tulenevalt palub kaebaja kohtul teha Tartu Vanglale
kohustav ettekirjutus – lubada kaebajal vahetada spordiriideid spordisaalis olevas riietusruumis.

Vastustaja vastuväited

3. Vastustaja ei nõustu kaebusega ning vaidleb sellele vastu.

3.1. Vastustaja teatas kohtule, et vastustaja jääb 27.07.2016 vaideotsuses nr 1-11/150-2 toodud
seisukohtade ja põhjenduste juurde.

3.2. Vastustaja selgitusel ei ole kinnipeetavatel olemas eraldi spordiriideid ning nad teevad
sporti vangla poolt väljastatud vormiriietuses. Eelistatult spordivad kinnipeetavad T-särgi ja
lühikeste pükste väel. Soojade ilmadega lähevad kinnipeetavad osakonnast spordisaali juba
sportimiseks mõeldud riietega ning mingit riietumist spordihoones ei toimu. Kui ilm on
jahedam ning kinnipeetavad on riietanud ennast ilmastikule vastavalt, tähendab see seda, et
sportimisriietuse, T-särgi ja lühikeste pükste peale on jalga tõmmatud pikad püksid ning selga
pandud kas pikkade varrukatega jakk või jope või mõlemad. Spordisaali jõudes võtavad
kinnipeetavad ära nn pealisriided ja riputavad need spordisaali ees koridoris selleks ettenähtud
nagidesse. Arvestades, et pealisriiete all on riided, mida kinnipeetav kannab üldkasutatavates
siseruumides ja soojal ajal ka väljas, ei saa nende pealt spordisaali koridoris üleriiete äravõtmine
olla kuidagi käsitletav tahtena kohelda isikut tema väärikust alandavalt. Seda, et kinnipeetavad
peavad ennast koridoris paljaks võtma või et ei toimu ainult üleriiete äravõtmine, ei ole väitnud
ka kaebaja.

3.3. Vastustaja kinnitusel juhul, kui koridoris teatav õhu liikumine toimub, mida saab pidada
pigem heaks kui halvaks, ei puhu koridoris tuul ja see ei tule otse õue viivast lahtisest uksest.

3.4. Riietusruumi kasutamise mittevõimaldamise põhjus ei ole meelevaldne, vaid väga
praktiline ja põhjendatud. Vangla peab julgeoleku tagamiseks tagama kõigis kinnipeetavate
poolt ühiskasutatavates ruumides järelevalve teostamise. Järelevalve teostamine võib toimuda
nii visuaalselt kui elektrooniliselt. Seega ei taga riietusruumi kasutamine kinnipeetavale
väidetavalt soovitud privaatust vanglaametnike eest.

3.5. Vastustajale jäi arusaamatuks kaebaja häbelikkus naisametnike ees üleriiete äravõtmisel.

                                                 2
Samade riietega näevad naisametnikud kaebajat eluosakonnas iga päev. Kaebaja on taotlenud
meditsiiniosakonnalt luba, mis talle 2016 aprillis anti, jalutada värskes õhus viibimise ajal palja
ülakehaga. Arvestades, et jalutuste ajal teostavad kinnipeetavate üle järelevalvet ka
naisametnikud, seega ei ole kaebaja väidetav ebamugavus naisamentike ees spordisaalis ainult
üleriiete äravõtmisel eluliselt usutav. Kinnipeetavad lähevad spordisaali ainult seljas olevate
spordiriietega, vahetusriideid kaasa ei võeta ja peale spordisaali kasutamist on neile tagatud
koheselt pesemisevõimalus oma eluosakonnas. Seega, sõltumata riietusruumi kasutamise
võimaluse olemasolust, saab kinnipeetav peale sportimist endale riideid ainult peale panna, kui
ta just ei otsusta võtta seljast särki ja panna üleriided paljale ihule. Sel juhul on aga olukord
kaebaja jaoks samasugune, mis väidetavalt higise särgi peale üleriiete panemisel, st selga
pandud riided võivad saada higiseks.

3.6. Kinnipeetavad ei suuda üldjuhul etteantud ajast kinni pidada ning venitavad teadlikult iga
enesele meeldiva tegevuse aega. See toob kaasa kõikide järgnevate osakondade graafikujärgse
spordisaali kasutamise aja edasilükkumise, mis omakorda mõjutab vanglas kehtestatud
päevakava järgimist üldiselt ning toob kaasa põhjendamatuid kinnipeetavate kaebusi, kes kõik
leiavad, et päevakavas ettenähtud ajal spordisaali mittesaamine on nende inimõiguste
rikkumine. Problemaatiline on ühiskasutatavas duširuumis ka järelevalve teostamine. Kuna
tagada tuleb kinnipeetavate privaatsus, siis peaks seal järelevalvet teostama meesametnik, mida
vangla ei suuda paraku alati tagada. Järelevalve tagamine on aga väga oluline ning peab
kindlasti olema, kuna kinnipeetavate vahel tekib emotsionaalsete sportmängude mängimise ajal
väga palju konflikte ning neid võidakse hiljem duširuumis lahendada.

3.7. Vastustaja leiab, et kaebaja poolt toodud põhjendustel ei ole alust pidada vangla tegevust
kaebaja väärikust alandavaks. Vahetult spordisaali ees olevas koridoris spordiriiete pealt
üleriiete äravõtmine ei ole isiku väärikust alandav kohtlemine. Isegi, kui see on kaebaja jaoks
ebameeldiv, on see ebameeldivus, mis kaasneb paratamatult vanglas kinnipidamisega ning
mida kaebaja on kohustatud taluma.

Kaebaja vastuväited vastustaja vastusele

4. Kaebaja leiab, et vastustaja proovib kohut eksitada põhjendades kehtestatud piirangut
julgeoleku tagamise vajadusega. Kaebaja sõnul mõnedes vangla ruumides, kus kogunevad
kinnipeetavad, puudub vanglaametnike järelevalve. Kaebaja arvates, riietusruumi
mittelaskmine on puhas kius.

Kohtu seisukoht

5. Tulenevalt haldusasja materjalidest, jättis vastustaja 21.04.2016 vastusega nr 6-24/2281
rahuldamata kaebaja taotluse, milles ta taotles lubada tal enne ja pärast spordisaali kasutamist
vahetada riideid spordisaalis olevas riietusruumis. Kohus leiab, et kinnipeetavate poolt
vastustaja nõusoleku andmise taotlemine spordisaalis oleva riietusruumi kasutamiseks on
tulenevalt haldusmenetluse seaduse (HMS) § 106 lg-st 1 taotlus toimingu sooritamiseks, kuna
sellist nõusolekut ei ole võimalik vaadata läbi haldusaktina, viimase regulatiivsuse puudumise
tõttu HMS § 51 lg 1 tähenduses. Seega, vastustaja 21.04.2016 vastuse nr 6-24/2281 näol,
millega keelduti toimingu sooritamisest on ka toiming, mitte haldusakt. Eelpoolnimetatu
tuvastamine on oluline, kuna kohustamiskaebuse rahuldamise korral ei vaja toiming võrreldes
haldusaktiga tühistamist, piisab selle õigusvastasuse tuvastamisest, mida on võimalik teha
kohustamiskaebuse raames kohustamisekaebuse piiridest väljumata.


                                                3
Kohtule esitatud kaebuse kohaselt palub selle esitaja teha Tartu Vanglale kohustav ettekirjutus
– lubada tal vahetada spordiriideid spordisaalis olevas riietusruumis. Seega, tegemist on
kohustamiskaebusega halduskohtumenetluse seadustiku (HKMS) § 37 lg 2 tähenduses.
Vastavalt HKMS § 5 lg 1 p-le 2, kuulub halduskohtu volituse hulka ka haldusorgani
kohustamine muu hulgas toimingu tegemiseks. HKMS § 5 lg 3 sätestab, et käesoleva paragrahvi
lõike 1 punktides 1–5 loetletud volitusi rakendab kohus, arvestades riigivastutuse seaduses
sätestatut. Tulenevalt riigivastutuse seaduse (RVastS) § 6 lg-st 1, võib isik nõuda haldusakti
andmist või toimingu sooritamist, kui avaliku võimu kandja on kohustatud haldusakti andma
või toimingu sooritama ja see puudutab isiku õigusi. Sama paragrahvi lg 4, kohaselt kui
õigusvastaselt on jäetud andmata haldusakt või sooritamata toiming, mille andmine või
sooritamine tuleb otsustada kaalutlusõiguse (diskretsiooni) alusel, teeb kohus nõude
rahuldamise korral avaliku võimu kandjale ettekirjutuse asja uueks otsustamiseks. Sellest
tulenevalt kohustamisnõude rahuldamisel peavad olema täidetud järgmised eeldused: 1)
haldusorgan on kohustatud andma haldusakti või sooritama toimingut (õiguslik ja faktiline
võimalikkus); 2) haldusakti andmisest või toimingu sooritamisest keeldumine on õigusvastane
ja 3) esineb isiku subjektiivse avaliku õiguse(te) rikkumine.

6. Vangistust reguleerivatest ega muudest õigusaktidest ei tulene, et kaebajal ehk kinnipeetaval
on subjektiivne õigus nõuda, aga vastustajal ehk vanglal on juriidiline kohustus tagada enne ja
pärast vangla spordisaali kasutamist kaebajale riiete vahetamist just spordisaali kõrval asuvates
riietusruumides. Riigikohtu Halduskolleegium leidis, et kui kohtuotsuse tegemise ajal kehtiv
õigus ei võimalda kohustada haldusorganit toimingut sooritama, siis ei saa kohus kohustada
haldusorganit toimingut sooritama ning sellesisuline kaebus tuleb jätta rahuldamata (RKHKo
3-3-1-5-09, p 12). Järelikult juba sellel alusel ei ole kohtul võimalik rahuldada kaebaja
kohustamiskaebust.

7. Kuigi vastustaja kehtestas kinnipeetavatele sh kaebajale spordisaali kõrval asuvate
riietusruumide kasutamise piirangu, mille õiguslikku alust ei ole ei vangistust reguleerivates
ega muudes õigusaktides eraldi välja toodud, peab selline piirang vastama VangS § 41 lg-le 2,
mille kohaselt kinnipeetava, arestialuse või vahistatu vabadus allutatakse seaduses toodud
piirangutele. Kui seadus ei sätesta konkreetset piirangut, võib vangla, Justiitsministeerium või
arestimaja kohaldada vaid selliseid piiranguid, mis on vajalikud vangla või arestimaja
julgeoleku kaalutlustel. Piirangud peavad vastama täideviimise eesmärgile ja inimväärikuse
põhimõttele ega tohi moonutada seaduses sätestatud teiste õiguste ja vabaduste olemust.

8. Nähtuvalt vastustaja vastusest kaebusele, põhjendas vastustaja täiendavalt riietusruumi
kasutamise keeldu. Kohus märgib, et toimingu täiendav põhjendamine halduskohtumenetluses
on tulenevalt Riigikohtu praktikast lubatud (RKHKo 3-3-1-19-13, p 14). Vastustaja väitis, et
spordisaali kõrval asuvates riietusruumides kinnipeetavate üle nii elektroonilise kui ka
visuaalse järelevalve tagamine on võimalik, kuid sellega kaasneb kinnipeetavate privaatsuse
rikkumine. Seega, vastustajal puudub võimalus tagada järelevalvet riietusruumides toimunu üle
kinnipeetavate, sh kaebaja privaatsust rikkumata. Kohus nõustub vastustajaga, et spordisaali
riietusruumides järelevalve tagamine on väga oluline, kuna see on koht, kus enne või pärast
emotsionaalseid spordimänge võivad kinnipeetavate vahel tekkida konfliktid. Järelikult,
peamiseks spordisaali riietusruumide kasutamise keelu eesmärgiks on vangla üldise julgeoleku
tagamine, mis on tulenevalt VangS § 41 lg-st 2 legitiimne eesmärk nimetatud piirangu
kehtestamisel. Eeltoodu põhjal ei nõustu kohus kaebaja väitega, et riietusruumi kasutamise
piirang on kehtestatud meelevaldselt ning puhtalt kiusamise eesmärgiga. Ei saa jätta
tähelepanuta vastustaja seisukohta, et vangla spordisaali riietusruumid ei ole mõeldud
kasutamiseks kinnipeetavatele, vaid vangla teenistujatele, kelle suhtes spordisaalis ei ole riiete

                                                4
kasutamise piirangud (kinnipeetavad on kohustatud järgima Tartu Vangla Kodukord p 4.7 ja
enne spordisaali minekut on nendel seljas samad riided, millega nad tulevad tagasi eluosakonda
peale spordisaali kasutamist. See piirang on kehtestatud tõhusama läbiotsimise läbiviimiseks ja
ei ole tunnistatud õigusvastaseks).

9. Kaebaja leiab, et spordisaali kõrval asuvate riietusruumide kasutamise piirang toob talle
kaasa ebamugavusi, mis ei kaasne paratamatult vangistusega ehk sellega alandatakse tema
inimväärikust. Kaebaja on sunnitud vahetama riideid koridoris kaamera ees ja jaheda ilma
saabumisel vahetama jalatseid porisel ja märjal koridoripõrandal, kus on tõmbetuul. Samuti
pärast spordisaali kasutamist peab ta panema higist läbi imbunud spordiriietuse peale muud
riided ja minema kambrisse. VangS § 41 lg 1 kohaselt kinnipeetavat, arestialust või vahistatut
koheldakse viisil, mis austab tema inimväärikust ning kindlustab, et karistuse kandmine või
vahi all viibimine ei põhjusta talle rohkem kannatusi või ebameeldivusi kui need, mis
paratamatult kaasnevad vanglas või arestimajas kinnipidamisega. Kohus leiab, et kaebajal
spordijalatsite vahetamist spordisaali koridoris ja higiste spordiriiete peale puhaste riiete
panemist ning kõndimist eluosakonda ei saa pidada selliseks tegevuseks, mis ületaks
inimväärikuse alandamise künnise. Küll toob see kaebaja jaoks teatud ebamugavusi, kuid võttes
arvesse nende kestvust, ei ole tegemist sellist laadi ebamugavustega, mis tooksid kaasa kaebaja
inimväärikuse alandamise. Kohus märgib, et kaebaja poolt kirjeldatud ebamugavused seoses
koridoris riiete vahetamisega ei lõpe ka siis, kui vastustaja lubaks kasutada spordisaali
riietusruume. Vastustaja selgitusel riietusruumides asuvate duširuumide kasutamine
kinnipeetavatele on keelatud, kuna praktika näitab, et kui kinnipeetavad kasutasid
riietusruumides olevaid duširuume, venitati selle kasutamise aega, mistõttu spordisaali ei
saanud õigeaegselt kasutada teised kinnipeetavad. Seega otsustati duširuumide kasutamisest
loobuda ning anda spordisaali kasutanud kinnipeetavale võimalus käia duši all koheselt
eluosakonda naasmisel. Järelikult, kui vastustaja oleks kaebajal lubanud kasutada spordisaali
kõrval asuvat riietusruumi, ei oleks tema poolt nimetatud ebamugavustunne seoses higiste riiete
kandmisega ära kadunud, kuna ta oleks pidanud pesemata kehale panema puhtad riided, mis
imbuks ka higist läbi ja tal oleks juba kaks musta riidekomplekti. Seega oleks kaebaja seisund
põhimõtteliselt sama, kui tal oleks lubatud kasutada riietusruumi. Kohus märgib, et kaebaja ei
vaidlusta duši kasutamist seoses spordisaalis käimisega.

10. Mis puudutab kaebaja väidet koridoris oleva kaamera kohta, mille ees riiete vahetamine
väidetavalt rikub kaebaja privaatsust, siis vastustaja kinnitusel ei toimu spordisaali koridoris
täielikku lahtiriietumist, kuna kinnipeetavad lähevad spordisaali juba spordivormis. Sellisel
juhul ei ole võimalik rääkida kaebaja privaatsuse rikkumisest isegi siis, kui koridoris
paigaldatud videokaamera abil teostab järelevalvet naissoost vanglaametnik. Tähelepanu väärt
on see asjaolu, et vastustaja poolt esitatud andmetel, taotles kaebaja ise luba käia jalutuskäigul
paljaga ülakehaga ning tookord ei häbenenud ta jalutuskäigu ajal järelevalvet teostavaid
naisametnikke.

11. Kaebaja väide koridoris tugeva tõmbetuule olemasolu kohta ei leidnud kinnitust. Vastustaja
selgitas kohtule, et spordihoones olevasse koridori, kus kinnipeetavate riietumine toimub, ei saa
pääseda kohe peale välisuksest sisenemist. Peale mootorlukuga välisuksest sisenemist tuleb
läbida piisavalt suur tuulekoda, mida eraldab koridorist samuti mootorlukuga uks. Kohus leiab,
et sellisel juhul võib mõnikord tõmbetuul koridoris siiski tekkida, kuid võttes arvesse vastustaja
selgitusi, peaks olema tegemist mõõduka tõmbetuulega, mis on kergelt talutav ning ei ole
kaebaja tervisele ohtlik.

12. Kokkuvõtlikult leiab kohus, et spordisaali kõrval oleva riietusruumi kasutamise piirang on

                                                5
kooskõlas VangS § 41 lg-ga 2. Vastustaja poolt kehtestatud piirang toob küll kaebajale väikest
laadi ebamugavusi, kuid sellega ei kaasne kaebaja ei subjektiivsete õiguste ega inimväärikuse
põhimõtte rikkumist.

13. Kuna täidetud ei ole kohustamiskaebuse rahuldamise eeldusi, jätab kohus kaebuse
rahuldamata.

14. Vastavalt HKMS § 108 lg-le 1, kannab menetluskulud pool, kelle kahjuks otsus tehti.
Vastustaja ei ole esitanud kohtule taotlust menetluskulude väljamõistmiseks kaebajalt ega
menetluskulude nimekirja. Seetõttu, tulenevalt HKMS § 109 lg 1 kolmandast lausest, vastustaja
kasuks menetluskulusid välja ei mõisteta ja menetluskulud jäävad poolte endi kanda.




/allkirjastatud digitaalselt/
Tamara Hristoforova
kohtunik




                                              6

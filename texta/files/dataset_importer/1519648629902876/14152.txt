                          KOHTUOTSUS
                              EESTI VABARIIGI NIMEL

Kohus                              Tallinna Ringkonnakohus

Tsiviilasja number                 2-15-4879

Kohtukoosseis                      Ele Liiv (eesistuja), liikmed Krista Kirspuu, Indrek Soots

Tsiviilasi                         AS Eesti Post hagi OÜ Krull vastu võlgnevuse ja valduse
                                   väljaandmise nõudes
Otsuse tegemise aeg ja koht        30.05.2016, Tallinn

Vaidlustatud kohtulahend           Pärnu Maakohtu 29.12.2015 osalisel õigeksvõtul põhinev
                                   otsus
Kaebuse esitaja ja kaebuse liik    AS Eesti Post apellatsioonkaebus
                                   OÜ Krull apellatsioonkaebus
Tsiviilasja hind                   AS Eesti Post apellatsioonkaebuse osas 6000 eurot
apellatsioonimenetluses            OÜ Krull apellatsioonkaebuse osas 1052,76 eurot
Menetluse liik                     Kirjalik menetlus

Menetlusosalised ja nende          Hageja: AS Eesti Post (registrikood 10328799), esindaja
esindajad                          Raido Reinsalu
                                   Kostja: OÜ Krull (registrikood 12380321), esindaja
                                   vandeadvokaat Vahur Krinal

RESOLUTSIOON
  1. Tühistada Pärnu Maakohtu 29.12.2015 otsus osaliselt osas, millega maakohus mõistis
      kostjalt välja võlgnevuse 9090,95 eurot ületavas osas ja jättis rahuldamata hageja
      nõude valduse väljanõudmiseks. Saata tsiviilasi nimetatud osas Pärnu Maakohtule
      uueks läbivaatamiseks.
  2. Apellatsioonkaebused rahuldada osaliselt.
  3. Menetluskulude jaotus otsustatakse asja lõplikul lahendamisel.

Edasikaebamise kord
Otsuse peale võib edasi kaevata üksnes vandeadvokaadi vahendusel Riigikohtule 30 päeva
jooksul otsuse kättetoimetamisest. TsMS § 218 lg 4 kohaselt võib hagimenetluses Riigikohtus
menetlusosaline ise esitada menetlusabi saamise taotluse. TsMS § 187 lg 6 kohaselt peab seaduses
sätestatud tähtaja järgimiseks tegema menetlusabi taotleja tähtaja kestel ka menetlustoimingu,
mille tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus mõistliku tähtaja pärast menetlusabi andmise taotluse
 lahendamist, kui nimetatud taotlus ei olnud esitatud põhjendamatult või tähtaja pikendamise
 eesmärgil. See ei välista menetlustähtaja ennistamist.

Asjaolud
1. AS Eesti Post (hageja) esitas 30.03.2015 Pärnu Maakohtule hagi OÜ Krull (kostja) vastu
võlgnevuse 7833,93 euro väljamõistmiseks ning kostja kohustamiseks andma hagejale üle Sindis
Pärnu mnt 55a asuva kinnistu (registriosa nr 3389206) valdus ning hoiduma edasistest valduse
rikkumistest ning valduse üleandmise kohustuse mittetäitmisel kostja kinnistult väljatõstmiseks.
01.06.2015 suurendas hageja võlgnevuse nõuet kostja vastu 12 807,78 euroni ning 29.09.2015 16
268,71 euroni.

Hagiavalduse ja selle täienduste kohaselt sõlmisid hageja ja kostja 23.11.2012 äriruumide
üürilepingu, mille alusel andis hageja kostjale tasu eest kasutamiseks aadressil Pärnu mnt 55a, Sindi
asuva kinnistu koos seal asuva hoonega. Kostjal tekkisid üüri ja kõrvalkulude eest esitatavate arvete
tasumisel makseviivitused juba 2013. aastal. 31.10.2014 sõlmisid pooled kokkuleppe tekkinud
võlgnevuse ajatamiseks. Poolte vahel sõlmitud kokkuleppe punktide 3 ja 5 kohaselt leppisid pooled
kokku, et edasiste jooksvalt esitatavate üüri- ja kõrvalkulude arvete osas võlgnevuste tekkimisel või
maksegraafiku tähtaegadest mittekinnipidamisel on hagejal õigus leping ilma etteteatamiseta
ühepoolselt ülesöelduks lugeda, katkestada edasiste kahjude ärahoidmiseks kostja elektriga
varustamine, nõuda kinnistu valduse kohest üleandmist ja teostada kinnistul asuva kostja vara suhtes
pandiõigust.

Veebruaris 2015 oli kostja võlgnevuses nii lepingu alusel esitatavate jooksvate arvete kui ka poolte
vahel kokku lepitud maksegraafikujärgsete maksete tasumisega. 27.02.2015 esitas hageja kostjale
lepingu ülesütlemise avalduse VÕS §-s 316 alusel, lugedes lepingu ühepoolselt ülesöelduks alates
03.03.2015. Kostja ei ole oma kohustusi täitnud hagi esitamise ajani. Samuti ei ole kostja loovutanud
hagejale vabatahtlikult kinnistu valdust. Lepingu ülesütlemise avaldusega teavitati ühtlasi kostjat
pandiõiguse rakendamisest kogu üüritud kinnistul asuva kostja vara suhtes. Harju Maakohtu
18.03.2015 hagi tagamise määrusega tsiviilasjas nr 2-15-4214 (kostja hagi hageja vastu üürilepingu
kehtivuse tuvastamise nõudes) on kohustatud hagejat hoiduma vaidlusaluse kinnistu
omaalgatuslikust ülevõtmisest.

Tulenevalt asjaolust, et leping on üles öeldud, kasutab kostja võõrast asja ilma õigusliku aluseta,
takistades valdajal asja üle tegeliku võimu teostamist AÕS § 40 lg 3 tähenduses. AÕS § 80 lg 1
kohaselt on omanikul nõudeõigus igaühe vastu, kes õigusliku aluseta tema asja valdab. Vastavalt
VÕS § 334 lg 1 peab üürnik üüritud asja üürilepingu lõppedes tagastama. AÕS § 44 kohaselt on
valduse rikkumise korral valdajal õigus nõuda rikkumise kõrvaldamist ja edasise rikkumise
ärahoidmist.

Hagi esitamise seisuga olid kostjal tasumata lepingu alusel esitatud arved nr A715191, A724490,
A732693, A732704, A739004 ja A740442 kokku summas 7833,93 eurot. Alates hagi esitamisest
kasvas kostja võlgnevus seisuga 01.06.2015 4973,85 euro võrra, s.o 12 807,78 euroni. Hageja sel
ajavahemikul saamata jäänud üüritulu ja kostja poolt tasumata kommunaalmaksete jaotus kajastub
arvetel A740936, A748488, A755049 ja A756318. 29.09.2015 seisuga moodustus kostja võlgnevus
kokku 16 268,71 eurot, kuivõrd varasemale võlgnevusele lisandus arvete nr A764179, A770582,
A771971, A778180, A779350 ja A786856 alusel võlgnetav 4460,93 eurot.

Kostja vastuväites toodud summa 5654,13 eurot on kostja hagejale tasunud ning see summa on
arvestatud varem esitatud, kuid kostja poolt tasumata arvete katteks. Kostja ei ole tasunud hagis ja
nõude suurendamise avaldustes esitatud võlgnevuse aluseks olnud arveid. Põhjendatud ei ole kostja
väide, et hagejal ei saa olla nõuet valduse üleandmiseks, kui samas küsimuses on pooleli teine

                                                                                         2(7)
menetlus. Valduse kaitse nõude menetlemise eelduseks ongi üürilepingu lõpetamise õiguspärasuse
tuvastamine sarnaselt kostja enda taotlusele ülesütlemise õigusvastasuse tuvastamiseks. Seega on
tegemist sisuliselt ühe ja sama vaidlusega tuvastamaks üürilepingu ülesütlemise õiguspärasus ning
juhul, kui kohus leiab, et üürileping on üles öeldud nõuetekohaselt, siis kaob ka kostja õigus kinnistut
kasutada ning hagejal tekib õigus kostja kinnistult väljatõstmist nõuda.

Alates lepingu sõlmimisest on kostja läbivalt paistnud silma ebastabiilse maksekäitumisega, mis on
viinud korduvalt olukordadeni, kus hagejal tekkis õigus õiguskaitsevahendina kasutada lepingu
ühepoolse ülesütlemise õigust. Kostja on sellistele olukordadele reageerinud kas võlgnevuse osalise
tasumisega või asunud aktiivselt hagejaga läbirääkimisi pidama kompromissi leidmiseks. See, et
hageja ei ole kostja väitel ilmunud valdust üle võtma, ei oma tähtsust, sest kostja on varasemalt
korduvalt teavitanud hagejat sellest, et valdust vabatahtlikult ei loovutata, esitades selle kinnituseks
ka kahel korral kohtusse hagi tagamise avaldused. Hageja on teadlikult hoidunud valduse jõuga
ülevõtmise katsetest.

Kostja väide, et kuna hageja on esitanud kostjale ka varasemalt sarnase sisuga tahteavaldusi, siis
seetõttu on 27.02.2015 lepingu ülesütlemiseavaldus esitatud tingimuslikult ja on tühine, jääb
arusaamatuks. Poolte varasemad tahteavaldused ja kokkulepped lepingu jätkamiseks ja võlgnevuse
ajatamiseks ei saa olla õiguskaitsevahendi kohaldamise välistamise aluseks.

Kostja vastuväited
2. Kostja hagi ei tunnistanud ja palus jätta hageja nõuded rahuldamata.

Kostja vastuse ja selle täienduste kohaselt on kostja tasunud hagejale ajavahemikus 30.12.2014 –
17.03.2015 kokku 5654,13 eurot. Seega ei saa kostja võlgnevus olla 7833,93 eurot. Pärnu Maakohtu
menetluses on tsiviilasi nr 2-15-4212 kostja hagis hageja vastu 23.11.2012 sõlmitud üürilepingu
kehtivuse tuvastamiseks. Seetõttu ei saa tsiviilasjas nr 2-15-4879 olla nõuet valduse üleandmiseks,
kui samas küsimuses on pooleli teine tsiviilasi.

06.07.2015 esitatud vastuses märkis kostja, et nõustub hageja poolt esitatud võlgnevuse arvutustega,
kuid leidis, et pooltevaheline üürileping on kehtiv. Hageja on lepingulistes suhetes käitunud kui
üürileandja ning on igakuiselt esitanud ka üüriarved. Asjaolu, et kostja pole suutnud oma kohustusi
täita nõuetekohaselt, on tingitud ebasoodsatest majandustingimustest. Samas on kostja järjekindlalt
püüdnud oma võlgnevusi kustutada. Enne majandustegevuse alustamist tegi kostja üüritaval kinnistul
parendusi summas 34 666,23 eurot. Seoses majandustegevuse alguse viibimisega tekkisid kostjal
makseraskused, mille tulemusel hageja 29.05.2014 kirjaga nr 7.1-5/0739 üürilepingu ühepoolselt
üles ütles ja soovis valduse vabastamist 03.06.2014. Nimetatud kuupäeval hageja kinnistut üle võtma
ei tulnud ja kostja jäi arusaamisele, et hagejal puudus reaalne soov lepingust taganeda ja valdus üle
võtta. Hageja on viiel korral üürilepingu üles öelnud, nõudes valduse vabastamist ja samas jätkanud
lepingut.

Kuna hageja, teades, et kostja rikub nende vahel sõlmitud äriruumide üürilepingut, jättis kostjale
esitamata pretensioonid vastavalt üürilepingu punktile 4.1.10 (s.o kirjalikult 5 tööpäeva jooksul), ei
suutnud enne kohtumenetluse alustamist esitada kostjale selget nõuet võla suuruse kohta ning
väljastas korduvalt rendilepingu lõpetamise teatisi ilma reaalse tahteta rendileping lõpetada ja valdus
üle võtta, vaid seadis nimetatud teatisi tingimuseks, et võlg tasuda, siis ei saa kostja eeldada, et
hagejaga sõlmitud üürileping oleks üles öeldud hagis märgitud kuupäeval. Arvestades, et 10.07.2015
lõpetas hageja üüritava kinnistu elektrienergiaga varustamise, rikkudes tema poolt lepinguga võetud
kohustusi, mille tagajärjel sai kostja esmast kahju summas 8540 eurot ja arvestades asjaolu, et
hageja nõuab renditasu ka perioodi eest, millal kostja ei saanud hageja poolt üüritavat äriruumi
kasutada, ei saa kostja nõustuda hageja nõudega summas 16 268,71 eurot.

                                                                                            3(7)
27.02.2015 lepingu erakorraline ülesütlemine ei vasta nõuetele. VÕS § 325 p 2 kohaselt peab
äriruumi erakorraline ülesütlemine sisaldama ülesütlemise alust. Hageja poolt on lepingu
ülesütlemise aluseks, et ülesütlemise esitamise päevaks (27.02.2015) oli ostjal tasumata kokkuleppe
punkt 1 neljanda osamakse (maksetähtpäev 15.02.2015) ja jaanuari üüri- ja kommunaalteenuste arve
(maksetähtpäev 22.02.2015). Nimetatud alus on vastuolus lepingu punktiga 8.6.1, mille kohaselt
üürileandja võib lepingu erakorraliselt üles öelda, teatades sellest üürnikule kolm päeva ette juhul,
kui üürnik ei ole täies ulatuses tasunud üüri ja muid lepingust tulenevaid kõrvalkulusid või viiviseid
ning nimetatud summad on tasumata ühe kuu möödumisel maksetähtpäeva saabumisest. 27.02.2015
seisuga ei olnud kostjal ühtegi võlgnevust, mille maksetähtpäeva saabumisest oleks möödunud üks
kuu. Samuti ei olnud 18.03.2015 ehk päeval, millal hageja soovis valdust üle võtta, kostjal mitte
ühtegi võlgnevust, mille maksetähtpäeva saabumisest oleks möödunud üks kuu. Perioodil
28.02.2015-17.03.2015 oli kostja teinud tasumisi summas 1650 eurot. Vastavalt VÕS § 325 p 5 on
VÕS § 325 punktidel 1-4 mittevastav ülesütlemine tühine.

Hagejal puudus tahtlus 27.02.2015 esitatud ülesütlemist sooritada. Olukorras kus kostja teadis, et
hageja tuleb 03.03.2015 valdust üle võtma, aga tegelikult 03.03.2015 ta valdust üle võtma ei tulnud,
saab kostja üürilepingu ülesütlemist tõlgendada kui hageja tegeliku tahtluse puudumist 23.11.2012
sõlmitud leping lõpetada. Seega 23.11.2012 sõlmitud leping kehtib ja hagejal ei ole õiguslikku alust
nõuda valduse vabastamist 27.02.2015 esitatud üürilepingu ülesütlemise teavituse alusel.

18.03.2015 soovisid hageja esindajad kinnistu üle võtta lähtudes teatisest 7.1-5/0027-3. Kostja ei
nõustunud ja pöördus oma õiguste kaitseks Pärnu Maakohtusse. 10.07.2015 katkestas hageja kinnistu
elektrienergiaga varustamise. Hageja teatas, et on nõus taastama elektrienergiaga varustamise
tingimusel, et kostja täidab kohustusi summas 10 000 eurot. Sellega andis hageja mõista, et
üürileping kehtib. 20.07.2015 esitas kostja hagejale pretensiooni, nõudes üürilepingust tulenevate
kohustuste rikkumise lõpetamist. Ühtlasi andis kostja teada, et rikkumise jätkamisega võib kostja
üürilepingu üles öelda VÕS § 314 kohaselt ja sisse nõuda hageja poolt tekitatud kahjud. Samasisulise
pretensiooni esitas kostja ka 04.11.2015. 09.11.2015 peatas hageja kinnistu veega varustamise.
Kostja esitab hagejale kahjunõude suuruses 22 562,61 eurot, kuna hageja on kohtumenetluse ajal
muutnud kostja poolt vallatava vaidlusaluse valduse kasutamise võimatuks.

Hoolimata sellest, et kostja ei saanud üüritud asja kasutada, jätkas hageja üüritud asja eest tasu
nõudmist, väljastades arved A786856 ja A794662. Vastavalt VÕS § 296 p 1 ei pea üürnik maksma
üüri ega kandma kõrvalkulusid ajavahemiku eest, mil üürnik ei saanud asja sihtotstarbeliselt
kasutada. Sellele tuginevalt ei nõustu kostja hageja poolt esitatud arvetega nr A786859 ja A794662.

Maakohtu otsus ja põhjendused
3. Maakohus rahuldas osalisel õigeksvõtul põhineva otsusega hagi osaliselt, mõistes kostjalt välja
põhivõlgnevuse 16 268,71 eurot ning jättes rahuldamata hageja valduse kaitse nõude. Menetluskulud
jättis maakohus poolte endi kanda.

Maakohtu otsuse põhjenduste kohaselt on hageja rahaline nõue 16 268,71 eurot seaduslik ja
põhjendatud ning põhistatud. Kostja ei osunda asjaoludele ega esita tõendeid, mis antud nõude tema
vastu välistaks. Vastuväitena märgib kostja, et ta on saanud kahju, kuid nimetatud vastuväidet ei saa
kohus arvestada, kuna see pole esitatud hagile kehtestatud vormis ega ole tasutud riigilõivu.
Ajalooliselt on Sindi linnas asunud kaks toitlustusasutust - ETKVL kohvik linna südames ja Viira
baar. Käesoleval ajal on püütud korduvalt asutada linnas toitlustusasutusi nagu Karja baar ja kohvik
raudteepoes, kuid ilmselt käibe puudumise tõttu on nende tegevus vaikselt lõppenud. Seetõttu on
tervitatav kostja soov arendada linnas toitlustust. Ka asukoht on sobiv – ühe linna suurema toidupoe
kõrval. Kuna kostja esitatud tõenditest tuleneb, et hageja on korduvalt kõrvale hoidnud valduse

                                                                                          4(7)
vastuvõtmisest, siis sellest järeldub, et hageja antud nõue on näiline ja ta pole huvitatud valdusest,
seega pole tuvastatav, et hageja valdus vajaks kaitset.

Hageja apellatsioonkaebuse nõue ja põhjendus
4. Hageja palub maakohtu otsuse tühistada valduse kaitse nõude rahuldamata jätmise osas ja teha
tühistatud osas uus otsus, millega nõue rahuldada. Ühes apellatsioonkaebusega esitas apellant hagi
tagamise avalduse, mille ringkonnakohus jättis 22.01.2016 määrusega rahuldamata.

Maakohus on leidnud, et kuna hageja on korduvalt kõrvale hoidnud valduse vastuvõtmisest, siis
seetõttu on hageja valduse kaitse nõue näiline ja ta pole huvitatud valdusest. Kohus ei ole vaevunud
seejuures täpsustama, milliste konkreetsete tõendite põhjal ja millistele õigusnormidele tuginedes on
sellisele järeldusele jõutud. Menetluse käigus ei ole esitatud ühtegi tõendit selle kohta, et apellant
oleks kõrvale hoidnud valduse vastuvõtmisest või et vastustaja oleks olnud valmis vabatahtlikult
valdust loovutama. Eelnevast tulenevalt on valduse kaitse nõude rahuldamata jätmise otsus täielikult
arusaamatu, loogiliselt järgimatu ja põhjendamata ning samuti on ebaselge, millistele tõenditele või
õigusnormidele tuginedes on sellise lahendini jõutud. Menetluse käigus ei ole esitatud tõendeid, mis
võimaldaks kohtul asuda seisukohale, et apellant on hoidunud kõrvale valduse vastuvõtmisest ja
seetõttu esitanud näilise nõude. Kohus on jätnud kohaldamata apellandi poolt esitatud asjas tähtsust
omavad tõendid ja jätnud põhjendamatult arvestamata menetluse käigus tuvastatud asjaolud, lähtudes
otsuse tegemisel üldsõnaliselt väidetavatest tõenditest, mida menetluse käigus tegelikult esitatud ei
ole. Samuti ei ole kohus tuvastanud valduse kaitse nõude aluseks olevat lepingu ülesütlemise
õiguspärasust, millest tulenevalt ei ole kohtu otsus TsMS § 436 lg 1 kohaselt põhjendatud ja
seaduslik.

Hageja ütles lepingu üles 27.03.2015. Lepingu ülesütlemise avaldusele ei ole apellandi poolt
järgnenud ega ole ka maakohtus toimunud menetluse käigus tuvastatud ühtegi pooltevahelist
kokkulepet lepingu jätkamiseks ega võlgnevuse ajatamiseks, ühtegi apellandi poolset tahteavaldust
mitte olla seotud ülesütlemise avalduses toodud tahtega ega ühtegi muud tegu või tahte väljendust,
mis oleks võinud vastustajale luua ettekujutuse lepingu kehtivusest. Vastustaja on korduvalt oma
otsese tegevusega ja sõnadega väljendanud tahet kinnistu valdust vabatahtlikult mitte loovutada,
luues sellega olukorra, kus apellandi jaoks ainukeseks õiguspäraseks viisiks valduse taastamisel saab
olla vastava nõudega kohtusse pöördumine. Poolte varasemad tahteavaldused ja kokkulepped lepingu
jätkamiseks ja võlgnevuse ajatamiseks ei saa olla õiguskaitsevahendi kohaldamise välistamise
aluseks.

Kostja apellatsioonkaebuse nõue ja põhjendus
5. Kostja palub maakohtu otsuse tühistada osaliselt ning teha tühistatud osas uus otsus, millega
vähendada kostjalt välja mõistetud põhivõlgnevust summale 9090,95 eurot.

Hoolimata asjaolust, et maakohus tuvastas oma otsuses, et kostjal on kehtiv äriruumide üürileping
hagejaga, jättis kohus rahuldamata kostja poolt 27.11.2015 edastatud seisukohas väljendatud soovi
mitte arvestada rahaliste nõuete hulka arvetel nr A78656 ja A794662 kajastatut kogusummas
1052,76 eurot. Hageja lõpetas 13.07.2015 üürilepingu objekti elektriga varustamise, rikkudes
lepingut ja muutes kostjal üüritud asja kasutamise võimatuks. Vastavalt VÕS § 296 lg 1 ei pea üürnik
maksma üüri ega kandma kõrvalkulusid ajavahemiku eest, mil üürnik ei saanud asja sihtotstarbeliselt
kasutada VÕS §-s 278 nimetatud puuduse või takistuse tõttu.

Vaidlustatud otsuse kohaselt jäeti menetluskulud poolte kanda. Arvesse võttes, et hageja
menetluskulud olid 750 eurot ja kostja menetluskulud olid 13 000 eurot ja hagi rahuldati osaliselt,
siis tuleb menetluskulud jaotada proportsionaalselt ehk kumbki pool peaks katma menetluskulusid
6875 euro ulatuses.

                                                                                          5(7)
Ringkonnakohtu seisukoht
6. Ringkonnakohus, tutvunud tsiviilasja materjalidega, leiab, et maakohtu otsus tuleb menetlusõiguse
normide olulise rikkumise tõttu tühistada ja asi saata samale maakohtule uueks läbivaatamiseks
poolte apellatsioonkaebustes taotletud osades. Kostja on apellatsioonkaebuses palunud vähendada
maakohtu otsusega väljamõistetud põhivõlgnevust summale 9090,50 eurot. Seega ei vaidlusta kostja
maakohtu otsust kostjalt 9090,50 euro väljamõistmiseks ja selles osas on otsus jõustunud. Maakohtu
otsus tuleb tühistada osaliselt üürivõla 9090,50 eurot ületavas osas väljamõistmises kui ka valduse
kaitse nõude osas apellatsioonkaebuste põhjendustest ja neis esitatud asjaoludest olenemata.

7. Esitatud hagiavalduses taotles hageja kostjalt üürilepingust tuleneva üüri- ja kommunaalteenuste
võla väljamõistmist. Maakohus tegi selles osas õigeksvõtul põhineva kirjeldava ja põhjendava osata
otsuse ja mõistis kostjalt nimetatud võlasumma täies ulatuses välja. Kostja taotleb
apellatsioonkaebuses maakohtu otsuse osalist tühistamist ning kostjalt väljamõistetava
põhivõlgnevuse vähendamist. Ringkonnakohus leiab, et maakohus rikkus vaidlustatud otsuse
tegemisel oluliselt menetlusõiguse normi, sest maakohus ei saanud esitatud asjaoludel teha hageja
üürivõla nõudes õigeksvõtul põhinevat otsust.

8. 06.07.2015 kohtule esitatud vastuses on kostja tõesti nõustunud hagejapoolse üürivõlgnevuse
arvestusega, kuid 29.09.2015 taotles hageja üürivõla nõude suurendamist kuni 16 268,71 euroni,
millise summa osas on kostja oma 20.10.2015 seisukohas avaldanud, et ta vaidleb võlgnevuse
suurusele vastu (I kd, lk 138). Lisaks esitas kostja 27.11.2015 vastuses vastuväite hageja üürivõla
nõudele, leides, et tal on õigus hageja nõuet osaliselt tasaarvestada oma nõudega ning vaidlustas
arvete A786856 ja A794662 alusel üüri nõudmise (I kd lk 179-180). Ringkonnakohus leiab, et kostja
vastustest ei saa järeldada hagi õigeksvõttu üürivõla nõude osas ja seetõttu ei olnud maakohtul alust
teha kostja õigeksvõtul põhinevat kirjeldava ja põhjendava osata otsust (TsMS § 444 lg 3). Seetõttu
on maakohus rikkunud TsMS § 442 lg 7 ja 8 tulenevat asjaolude kirjeldamise ja otsuse
põhjendamise kohustust. TsMS § 656 lg 2 lause 2 alusel tuleb asi üürivõla nõude osas tagasi saata
maakohtule uueks läbivaatamiseks, kuna ringkonnakohus ei saa kõrvaldada maakohtu rikkumist
apellatsioonimenetluses.

9. Hageja taotles hagiavalduses ka kostja kohustamist kinnistu valduse üleandmiseks, hoiduma
edasistest valduse rikkumistest ning valduse üleandmise mittetäitmisel kostja väljatõstmist kinnistult.
Maakohus jättis selles osas hagi rahuldamata põhjendusega, et hageja on korduvalt kõrvale hoidunud
valduse vastuvõtmisest, kusjuures maakohus on otsuses umbmääraselt viidanud kostja esitatud
tõenditele. Hageja taotleb apellatsioonkaebuses maakohtu otsuse osalist tühistamist põhjendusega, et
maakohus on jätnud ebaõigesti hagi selles osas rahuldamata ja ei ole oma otsust ka põhjendanud.
Ringkonnakohus leiab, et apellandi taotlus on põhjendatud.

10. TsMS § 436 lg 1 järgi peab kohtuotsus olema seaduslik ja põhjendatud. TsMS § 438 lg 1 järgi
hindab kohus otsust tehes, mis asjaolud on tuvastatud, millist õigusakti tuleb asjas kohaldada ja kas
hagi kuulub rahuldamisele. TsMS § 442 lg 1 järgi koosneb otsus sissejuhatusest, resolutsioonist,
kirjeldavast ja põhjendavast osast, kusjuures sama paragrahvi lõige 7 sätestab kirjeldava osa
sisunõuded ja lõige 8 põhjendava osa sisunõuded.

11. Maakohtu otsus kinnistu valduse väljanõudmise nõude osas kohtuotsuse eelnimetatud nõuetele ei
vasta. Maakohtu otsuses puudub ka selle nõude osas kirjeldav osa. Maakohus on küll märkinud, et
otsus põhineb osalisel õigeksvõtul, mis võimaldab TsMS § 444 lg 3 järgi otsuse kirjeldava ja
põhjendava osa ärajätmist, kuid maakohtul ei olnud alust ära jätta otsuse kirjeldav ja põhjendav osa

                                                                                           6(7)
kinnistu valduse väljanõudmise nõudes, kuna seda nõuet ei ole kostja õigeks võtnud. Kostja on oma
vastuses ja selle täiendustes selgelt vastu vaielnud kinnistu valduse üleandmisele. Nimetatud nõude
osas ei ole maakohus ka hagi rahuldanud. Seega on maakohus rikkunud oluliselt menetlusõiguse
norme, jättes otsuses kinnistu valduse üleandmiseks kohustava nõude osas välja kirjeldava osa.

Ringkonnakohus leiab, et maakohtu otsuse põhjendav osa on kinnistu valduse üleandmiseks
kohustava nõude osas suures osas asjakohtu ja niivõrd puudulik, et tuvastatav on maakohtu poolt
TsMS § 656 lg 1 p 5 selge rikkumine, mis iseenesest tingib TsMS § 656 lg 1 järgi maakohtu otsuse
tühistamise ja asja saatmise uueks arutamiseks esimes astme kohtule. Maakohtu otsuse põhjendustest
nähtub, et maakohus ei ole selgelt tuvastanud, mis nõudega tegemist on, järeldades näiteks
asjakohatult, et hageja valdus ei vaja kaitset. Hagis esitatud asjaolude järgi ei ole tegemist kinnisasja
valduse kaitse hagiga, vaid kinnisasja valduse väljanõudmise hagiga. Kuigi vaieldava õigussuhte
kvalifitseerimise osas on ka hageja ise ekslikult viidanud muu hulgas valduse kaitse sätetele (AÕS §
40 lg 3 ja § 44 lg 1), ei võta see kohtult õigust ega kohustust ise kvalifitseerida poolte vaieldavat
õigussuhet, sest TsMS § 436 lg 7 järgi ei ole kohus otsust tehes seotud poolte esitatud õiguslike
väidetega. Hageja on siiski toetunud ka AÕS § 80 lg 1 ja VÕS § 334 lg 1, mis hagis esitatud
asjaoludel ja nende tõendatuse korral on võimalikud õiguslikud alused kinnistu valduse
üleandmiseks kohustamiseks ja väljanõudmiseks.

Kuivõrd maakohus jättis hageja valduse väljaandmise nõude osas poolte väited analüüsimata,
esitatud tõendid hindamata ning otsuse sisuliselt põhjendamata, leiab ringkonnakohus, et
maakohtupoolsed rikkumised on sedavõrd ulatuslikud, et ringkonnakohus ei saa ka hageja valduse
väljaandmise nõude osas ise lõpplahendit teha ning asi tuleb saata hagiavalduse mõlema nõude osas
uueks arutamiseks maakohtule. Käesoleval juhul on ringkonnakohus sellises menetluslikus
olukorras, kus ringkonnakohtul tuleks sisuliselt esimesena teha nõude osas sisuline lahend, mis ei ole
kooskõlas TsMS §-ga 12, mille järgi ringkonnakohus vaatab läbi maakohtute lahendeid nende
lahendite peale esitatud apellatsioon- ja määruskaebuste alusel. Kaebeõiguse realiseerimiseks peab
menetlusosalisel olema võimalus tugineda konkreetsetele alama astme kohtu lahendis sisalduvatele
rikkumistele, mida tuleks kõrvaldada. Kui alama astme kohtu otsus ei sisalda põhjendusi, ei ole
kaebuse esitajal võimalik ka osundada, milles alama astme kohus eksis ja millest tulenevalt
maakohus valele järeldusele jõudis.

Lähtuvalt eeltoodust tühistab ringkonnakohus maakohtu otsuse ja saadab samale maakohtule uueks
läbivaatamiseks. Menetluskulude jaotus jääb TsMS § 173 lg 3 teise lause järgi maakohtu otsustada
sõltuvalt asja lahendamise tulemusest.


/allkirjastatud digitaalselt/       /allkirjastatud digitaalselt/        /allkirjastatud digitaalselt/
      Krista Kirspuu                         Ele Liiv                           Indrek Soots




                                                                                              7(7)

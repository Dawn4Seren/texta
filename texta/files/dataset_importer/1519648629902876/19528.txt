                                                                              2-15-9383




                       KOHTUOTSUS
                            EESTI VABARIIGI NIMEL



Kohus                        Harju Maakohus
Kohtukoosseis                Kohtunik Anu Uritam

Otsuse tegemise aeg ja koht 01. aprill 2016 Tallinn Tartu maantee kohtumaja

Tsiviilasja number           2-15-9383

Tsiviilasi                   XXXhagi XXXKÜ vastu alusetult saadu tagastamise nõudes
Tsiviilasja hind          hagi hind 2 981,2 eurot
Menetlusosalised ja nende Hageja: XXX(isikukood XXX, elukoht XXX e-post: XXX);
esindajad                 Hageja RÕA korras määratud esindaja: vandeadvokaat Oksana
                          Sobko (Advokaadibüroo Selberg & Ko, Juhkentali 8, Tallinn, e-
                          post: oksana@selberg.ee);
                              Kostja: XXXKÜ (registrikood XXX, asukoht XXX, e-mail: XXX);
                              Kostja     lepinguline  esindaja: advokaat   Kalju    Hanni
                              (Advokaadibüroo Heringson GLO, Maakri 23A, 10145 Tallinn, e-
                              post: kalju@heringson.ee).
Menetluse liik                kirjalik menetlus


RESOLUTSIOON

    1. Hagi rahuldada osaliselt.
    2. Mõista kostjalt XXXKÜ (registrikood XXX) õigeksvõtu alusel hageja XXX(isikukood
       XXX) kasuks välja 366,44 (kolmsada kuuskümmend kuus eurot ja 44 senti) eurot.
    3. Mõista kostjalt XXXKÜ (registrikood XXX) hageja XXX(isikukood XXX) kasuks
       välja viivis summalt 366,44 eurot VÕS              § 113 lg 1 teises lauses sätestatud
       määras alates 20.06.2015 kuni võlgnevuse 366,44 euro tasumiseni.

Menetluskulude jaotus
  1. Jätta menetluskulud poolte endi kanda.
  2. Vabastada hageja XXX(isikukood XXX) kohustusest tasuda riigi tuludesse riigilõiv
      summas 275 eurot.

Edasikaebamise kord
Kohtuotsusele võib esitada apellatsioonkaebuse Tallinna Ringkonnakohtule 30 päeva jooksul
alates kohtuotsuse kättetoimetamisest. Apellatsioonkaebus tuleb esitada otse Tallinna
ringkonnakohtule asukohaga Pärnu mnt 7 Tallinn. Apellatsioonkaebuse võib kohus lahendada
kirjalikus menetluses, kui kaebuses ei taotleta kohtuistungi pidamist.
Juhul, kui menetlusosaline taotleb menetlusabi kohtule esitatava kaebuse või taotluse koostamiseks
peab menetlusabi taotleja tegema seaduses sätestatud tähtaja järgimiseks tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse. Kaebuse
põhjendamiseks või riigilõivu tasumiseks või kaebuses esineva sellise puuduse kõrvaldamiseks,
mis on seotud menetlusabi taotlemisega, annab kohus mõistliku tähtaja pärast menetlusabi andmise
taotluse lahendamist, kui nimetatud taotlus ei olnud esitatud põhjendamatult või tähtaja
pikendamise eesmärgil. See ei välista menetlustähtaja ennistamist.

HAGEJA NÕUE

1. Hagiavalduse kohaselt kuulus hagejale korter Tallinnas, aadressil XXX. Hageja oli viivituses
majandamiskulude tasumisega kostjale kui korteriühistule, kes loovutas nõude XXXOÜ-le.
XXXOÜ esitas majandamiskulude võlgnevuse ja viivise väljamõistmiseks maksekäsu
kiirmenetluse avalduse hageja vastu. Pärnu Maakohus tegi 17.05.2012 maksekäsu, milles
kohustas hagejat tasuma XXXOÜ-le põhinõudena 3705,77 eurot ja kõrvalnõudena 2648,04
eurot. Võlgnevus tekkis ajavahemikul 01.01.2006 kuni 28.09.2011. XXXOÜ 16.01.2013
avalduse alusel alustati täitemenetlus.

2. Hageja müüs oma korteri 04.06.2014 kostja juhatuse liikmetele XXX ja XXX ning tasus
kostjale kogu võlgnevuse koos viivistega. Hageja leidis, et tema võlgnevus kujunes kahel
perioodil. Esimene oli ajavahemikul 01.01.2006 kuni 28.09.2011, mis mõisteti kohtu kaudu välja
ja mille kohta on olemas kohtulahend (maksekäsk). Kohtulahendi alusel alustati täitemenetlus.
Võlgnevus selle perioodi eest tasuti osaliselt täitemenetluse käigus ning ülejäänu tasuti
04.06.2014 ostu-müügi tehingu tulemusena. 04.06.2014 notariaalse korteriomandi müügilepingu
ja asjaõiguslepingu punkti 2.2.3. kohaselt tasus hageja kostjale samuti võlgnevus summas 7
557,86 eurot. Tegemist oli võlgnevusega, mis tekkis perioodi 14.10.2011 kuni 16.06.2014.

3. Pärast 04.06.2014 tehingu sõlmimist koostatud detailset arvestust selgus, et kostja arvestused
perioodi 14.10.2011 kuni 16.06.2014 kohta ei ole õiged. Hageja ei saanud kõiki arvestusi
kontrollida notariaalse tehingu käigus, sest hageja usaldas kostjat ja eeldas summade korrektsust.
Hilisema arvestuse käigus selgus, et kostja oli arvutanud viiviseid valesti. Hagiavaldusele lisatud
arvestuse järgi on enam tasutud viivise summa 2 699,16 eurot. Võlgnevuse eest perioodil
14.10.2011 kuni 16.06.2014 arvutatud õige viivise summa 1 220,59 eurot. Kostja nõudis
viivisena näol summa 3 919,75 eurot (7 557,86 eurot - 3 838,11 eurot). Hageja leidis, et kostjal
puudub õiguslik alus ebaseaduslikus suuruses viivise saamiseks.

4. Hageja pöördus 23.02.2015 nõudekirjaga kostja poole ning palus tagastada enamsaadud
viivise summas 2 699,16 eurot. 24.03.2015 esitas kostja vastuse hageja nõudekirjale ja
omapoolse raamatupidamise arvestuse. Kostja ei nõustunud hageja nõudega. Hageja analüüsis
kostja arvestusi ja pidas neid ebakorrektseteks. Kui vaadata 14.10.2011 arvet, on arve summa
97,84 eurot ning viivis selle summa viivitamise eest on kostja andmetel 176,34 eurot. Võlgnevus
selle arve eest tasuti 04.06.2014 ja viivitatud päevade arv oli 947. 97,84 x 0,15% x 947 = 138,98
eurot. Seega jääb arusaamatuks, miks kostja arvestuse järgi viivise summa selle arve tasumise
viivitamise eest on suuruses 176,34 eurot.

5. 11.05.2015 e-kirjas täpsustas kostja viivise ja põhinõude arvestust, millega hageja ei
nõustunud. Enamtasutud viivist kostja ei tagastanud. Hageja viitas KÜS § 7 lõikele 4, mis
määratleb viivise määra ja viivise arvestamise korra, mida kostja ei järginud. Kostja väitis, et
KÜS § 7 lg 4 ei välista võimalust seadusest suuremas määras viivise kokkuleppimiseks. Antud
juhul oli kostja poolt kehtestatud seadusest suurem viivise määr 0,15 % päevas, millele olid KÜ
liikmed andnud aktsepti. Hageja sellega ei nõustunud ja leidis, et seaduses on sätestatud viivise
ülempiir, mida rikkuvad korteriühistu otsused on tühised ja mittesiduvad.

                                                2
6. Hageja on teinud selge ja detailse võlgnevuse arvestuse. Ajavahemikul 14.10.2011 kuni
16.06.2014 tekkinud võlgnevuse eest on õige viivise summa 1 220,59 eurot. Kostja nõudis
viivisena 3 919,75 eurot, mis ei ole õige. Kostja ei ole viivise summat kuidagi veenvalt
põhjendanud. Hageja viitas VÕS § 1028 lõikele 1 ja § 1032 lõikele 1. Hageja nõudis kostjalt
tagasi enamtasutud 2 699,16 eurot. Samuti palus hageja kostjalt välja mõista viivise alates
04.06.2014 kuni kohtuotsuse täitmiseni seaduses sätestatud määras.

7. Täiendavalt selgitas hageja, et talle ei ole kostja esitanud kokkulepet või otsust viivise määra
0,15% rakendamise kohta. Sellise kokkuleppe olemasolust on kostja teda üksnes teavitanud.
Kostja on väidetavalt vähendanud viivist määrani 0,07%, kuid kostja arvestusest ei selgu, kuidas
on viivise summa arvutatud. Ühtlasi esitas hageja kohtule arved kommunaalteenuste eest
perioodil 14.10.2011-16.06.2014.

8. Viivise arvestamisel tuli lähtuda KÜS § 7 lõikes 4 toodud määrast ja viivist sai arvestada kuni
võlgnevuse tasumiseni 04.06.2014. Esimese arve kuupäevaks oli 14.10.2011. Viivist oleks
saanud arvestatud alates 01.11.2011 kuni 04.06.2014. Järgmise arve kuupäevaks on 14.11.2011
ja viivist oleks saanud arvestada alates 01.12.2011 kuni 04.06.2014. Samal viisil sai viivist
arvestada järgmistelt arvetelt. Hageja esitas kohtule 04.06.2014 sõlmitud lepingu.

9. Hagiavalduse täienduses viitas hageja VÕS § 113 lõikele 1 ja § 82 lõikele 7. Kostja sai
alusetust rikastumisest teada, kui ta sai kätte hageja 23.02.2015 nõudekirja. Kirjas andis hageja
aega summa tasumiseks 7 päeva. Kostja kinnitas kirja kättesaamist samal päeval 23.02.2015.
Viivis tuleb kostjalt välja mõista alates 03.03.205. Hageja palus kostjalt välja mõista viivise VÕS
§ 113 lg 1 teises lauses sätestatud määras. Hagiavalduse esitamise ajaks oli sissenõutavaks
muutunud viivise summa 64,86 eurot. TsMS § 367 alusel palus hageja kostjalt välja mõista
tulevikus sissenõutavaks muutuva viivise.

10. Kostja vastuväidetega hageja ei nõustunud. Kostja tunnistas, et hageja on talle viivist tasunud
alusetult suuremas summas, kuid ebaõige on väide, et kostja peab tagastama ainult 147,97 eurot.
Tsiviilasjas nr 2-12-4841 tehtud avaldusest ja maksekäsust järeldub, et sissenõudjaks oli
XXXOÜ, millest tulenevalt oli tegu nõude loovutamisega. Kohtulahendiga mõisteti hagejalt
välja põhivõlgnevus ajavahemiku 1.01.2006 kuni 28.09.2011 eest summas 3705,77 eurot ja
viivis 2328,04 eurot. Hageja leidis, et tegemist on lõpliku viivisega perioodi 1.01.2006-
28.09.2011 eest. Kohtulahendiga ei ole välja mõistetud jooksvat viivist kuni kohustuse
täitmiseni. Seetõttu on ebaselge, mille alusel arvestas kostja nimetatud perioodi eest viivist kuni
04.06.2014. Selleks puudus õiguslik alus.

11. Kostja viitas TsMS §-le 367, kuid see ei anna kostjale õigust arvestada iseseisvalt viivist
Pärnu Maakohtu poolt tsiviilasjas nr 2-14-4841 tehtud lahendi alusel. Avaldaja XXXOÜ ei
tuginenud menetluses sellele sättele ning Pärnu Maakohtu kohtulahendi resolutsioonist ei nähtu,
et viivis oleks välja mõistetud kuni kohustuse täieliku täitmiseni. Hageja ei tunnistanud kostja
arvestatud viivist võlgnevuse perioodi eest 01.01.2006 kuni 28.09.2011, mida kostja arvestas
kuni 04.06.2014. Kostja arvestused ei saa olla õiged, sest kostja jättis arvestamata, et
kohtulahendiga välja mõistetud viivis oli täitemenetluse käigus osaliselt tasutud. Kohtutäitur tegi
sissenõudjale 21.04.2013 ülekande summas 764,95 eurot. Sellega vähenes põhivõlgnevus 764,95
euro võrra. Kostja ei saanud arvestada viivist kogu põhinõude summalt ajavahemikul 29.09.2011
kuni 04.06.2014. Hageja ühtlasi osundas, et kostja korduvad viivise arvestused on erinevad.

12. 15.01.2016 seisukohtades viitas hageja sellele, et kostja esitatud volikiri anti välja
10.04.2012, kuid XXXOÜ esitas maksekäsu kiirmenetluses avalduse 02.02.2012. Seega ei vasta
tõele kostja väide, et ta andis XXXOÜ-le volituse enda esindamiseks kohtuvaidluses hageja
vastu. Kostja ei ole tõendanud, et kohtumenetluses esindas XXXOÜ teda volikirja alusel.
Maksekäsu kiirmenetluse avaldus oli esitatud XXXOÜ nimel, kohus mõistis summad välja
                                            3
XXXOÜ kasuks, täitmisavaldus oli esitatud XXXOÜ poolt ning kohtutäitur kandis kohtulahendi
täitmise käigus raha sissenõudjale ehk XXXOÜ-le.

13. Kui tegemist oleks olnud esindamisega, oleks XXXOÜ pidanud kohut sellest teavitama.
Samuti oleks ta kohtutäiturilt raha saamisel selle esindatavale üle andma. Kostja tunnistas samas,
et täitemenetluses tehti sissenõudjale 21.04.2013 väljamakse summas 764,95 eurot, millega
vähendati põhinõuet. Kostja väitis, et ta sai sellest esmakordselt teada hageja 06.11.2015
menetlusdokumendist. Hageja ei pidanud seda väidet usutavaks.

14. Kohtule esitatud pooltevaheline kirjavahetus tõendab, et kostja viivise arvestused olid
erinevad. See viitab asjaolule, et kostja kajastas 04.06.2014 lepingus ebaõige ja põhjendamatu
viivise summa. Hageja korteri ostis kostja juhatuse liige, kes oli hageja probleemidest teadlik.
Ostja oli korteri ostmisest huvitatud ja kiirustas hagejat lepingut sõlmima, ähvardades kohtuga.
Hageja ei saanud tavaisikuna mõistlikult eeldada, et korteriühistu esitab notarile valeandmed.

15. Hageja tasus kostjale kohustuste täitmise eest rohkem, kui ta oli kohustatud tasuma ning
seega saab enamtasutu tagasi nõuda VÕS § 1028 alusel. Kostja on osaliselt summas 218,47 eurot
hageja nõude omaks võtnud. Kostjal on olemas kõik hageja rekvisiidid summa
tagasikandmiseks, kuid kostja ei ole hagejale midagi tagasi maksnud. Ühtlasi esitas hageja
kohtule taotluse tõendite kogumiseks ja soovis, et kohus kohustaks XXXOÜ-d esitama kohtule
filtreeritud kontode väljavõtted ajavahemikul 01.01.2012 kuni 31.12.2014. Kui toimus nõude
loovutamine, pidi XXXOÜ saama selle eest kostjalt tasu. Kostjat tuleb kohustada esitama
kontode väljavõtted, mis kajastavad tema ja XXXOÜ vahelisi ülekandeid perioodil 01.01.2012
kuni 31.12.2014.

16. Lõplikes seisukohtades jäi hageja varasemate seisukohtade juurde. Kostja ei ole jätkuvalt
tõendanud, et XXXOÜ esindas teda kohtumenetluses kirjaliku volikirja alusel. Kostja kinnitas, et
ta ei ole saanud XXXOÜ-lt mingeid makseid. Seega nii kohtutäituri poolt täitemenetluse käigus
sissenõudjale tehtud väljamakse summas 764,95 eurot (21.04.2013) kui ka peale 04.06.2014
notariaalse lepingu sõlmimist kohtutäituri poolt sissenõudjale väljamakstud summad (lepingu
punkt 2.2.1) on jäänud XXXOÜ-le.


KOSTJA VASTUVÄITED

17. Kostja vaidles hagiavaldusele vastu. Poolte vahel puudub vaidlus selle üle, et hagejal tekkis
kostja ees võlgnevus. Võlgnevuse väljamõistmiseks pöördus kostja XXXOÜ poole, volitades
viimast esindama kostja huve kohtumenetluses (volikiri lisatud). XXXOÜ pöördus kohtusse,
mille tulemusel tegi Pärnu Maakohus tsiviilasjas nr 2-12-4841 kohtumääruse. Kohtumäärusega
mõistis kohus XXXOÜ kasuks välja põhinõude 3705,77 eurot ja viivise kuni 28.09.2011
summas 2328,04 eurot. Kostja rõhutas, et kuigi kohus mõistis summad välja XXXOÜ kasuks, ei
olnud kostja oma nõuet XXXOÜ-le loovutanud. Kostja oli andnud ainult volituse enda nimel
tegutsemiseks.

18. Kuigi kohtumäärus jõustus, hageja seda ei täitnud ega tasunud edasisi kostja arveid. Olukord
lahenes 04.06.2014, kui kostja võõrandas temale kuuluva korteriomandi ning saadud summast
tasus kohtulahendiga väljamõistetud võlgnevuse ja peale seda sissenõutavaks muutunud
võlgnevuse. 04.06.2014 lepingu alusel tasus hageja kostjale 7557,86 eurot. Summa suurus lepiti
kokku lepingu punktis 2.2.3. Hageja on hagiavalduses ekslikult väitnud, et selle summa näol oli
tegemist võlgnevusega perioodi 14.10.2011 – 16.06.2014 eest. Sellist kokkulepet pooltel ei
olnud.

19. Hagejalt mõisteti Pärnu Maakohtu kohtumäärusega välja põhivõlgnevus aja eest kuni
                                          4
28.09.2011 summas 3705,77 eurot. Nimetatud põhinõude tasus hageja alles 04.06.2014
lepinguga. Seetõttu arvestas kostja hagejale viivist kohtu poolt väljamõistetud, kuid tasumata
põhinõudelt 3705,77 eurot alates 29.09.2011 kuni 04.06.2014 määras 0,07 % päevas, kokku
summas 2542,16 eurot. Hageja oli viivituses alates 29.09.2011 kuni 04.06.2014 ehk 980 päeva.
Viivis päevas oli 2,594039 eurot (0,07% põhinõude summalt 3705,77 eurolt). Hageja oli jätnud
tasumata kommunaalmakseid alates 01.10.2011 kuni 30.06.2014 summas 3638,11 eurot. Viivis
tasumata kommunaalmaksetelt määraga 0,07 % päevas oli alates 31.10.2011 kuni 04.06.2011
summas 1229,62 eurot. Kokku oli hageja võlgnevus kostja ees 7409,89 eurot
(2542,16+3638,11+1229,62). Kostja esitas ka viivise arvestuse tabeli. Kostja tunnistas, et hageja
on talle enam tasunud 147,97 eurot (7557,86 eurot -7409,86 eurot), mille kostja oli nõus
tagastama.

20. Pärnu Maakohtu poolt tsiviilasjas 2-14-4841 tehtud maksekäsk oli ekslik osas, milles oli
märgitud põhinõude ja viivisnõude arvestuse perioodiks kuni 28.09.2011. Tegelikult oli
arvestuse perioodiks kuni 31.08.2011, millest tulenevalt moodustus võlgnevus. Kuna Pärnu
Maakohtu maksekäsk on jõustunud, oli kostjal keeruline antud asjaolu tõendada, mistõttu oli
kostja valmis menetlusliku otstarbekuse tõttu tagastama hagejale 147,97 eurot.

21. Kostja hinnangul tuli lähtuda VÕS §-s 5 sätestatud dispositiivsuse põhimõttest ja TsMS
§-st 367. Kostjal oli õigus arvestada Pärnu Maakohtu poolt tsiviilasjas 2-14-4841 välja mõistetud
põhivõlgnevuselt täiendavat viivist. Kostja avaldas hagejale võlgnevuse arvestuse. Hagejal oli
mõistlikul viisil võimalik arvestust kontrollida ja selle õigsuses veenduda. Kuna kostja ei olnud
04.06.2014 sõlmitud lepingu pooleks, oleks hageja saanud võlgnevuse summas teisiti kokku
leppida, mida hageja ei teinud.

22. 03.12.2015 seisukohtades ei nõustunud kostja hageja väitega, et kostja loovutas tsiviilasjas nr
2-12-4841 oma nõude XXXOÜ-le. Vastupidist on kostja selgelt kinnitanud ja esitanud XXXOÜ-
le väljastatud volikirja. Nõude loovutamise toimumist peab tõendama hageja. Viivise
arvestamise aluseks oli KÜS § 7 lg 4. Kohtulahend ei muutnud nõude alust, vaid kohtulahend on
täitedokument põhinõude ja sissenõutavaks muutunud viivise osas. TsMS § 367 annab
võimaluse nõuda ka tulevikus sissenõutavaks muutuvat viivist, mida aga Pärnu Maakohtu
lahendis välja ei mõistetud. Selles osas ei ole täitemenetlust läbi viidud, kuid eelmärgitu ei
lõpetanud hageja õigust viivisele.

23. Hageja tasus viivise vabatahtlikult 04.06.2014 lepingu alusel. Kostjale teadaolevalt ei ole
hageja esitanud TsÜS § 90 lg 3 ja § 98 lg 1 alusel avaldust tehingu osa tühiseks tunnistamiseks.
Kostja hinnangul on hageja nõue ilma lepingu tühistamiseta perspektiivitu. Kostja sai
esmakordselt hageja 06.11.2015 menetlusdokumendist teada, et hageja on täitemenetluse raames
teinud 21.04.2013 makse, millega on põhinõuet vähendatud 764,95 euro võrra. Ülejäänud
põhinõude tasus hageja 04.06.2014 lepinguga. Tasutu tõttu tuleb muuta viivise arvestust.

24. Kohtu poolt välja mõistetud, kuid tasumata põhinõudelt 3705,77 eurot on viivis alates
29.09.2011 kuni 22.04.2013 0,07% päevas (2,594039 päevas x 572 päeva ) = 1483,79 eurot.
Viivis kohtu poolt välja mõistetud, kuid tasumata põhinõudelt 2940,82 eurolt on alates
23.04.2013 kuni 04.06.2014 0,07% päevas (2,058574 päevas x 408 päeva) = 839,90 eurot. Viivis
kokku on 1483,79 eurot + 839,90 eurot = 2323,69 eurot. Seega erineb viivis algsest arvestusest
(esialgne 2542,16 eurot – 2323,69 eurot) 218,47 euro võrra, mille kostja on nõus hagejale
tagastama. Ülejäänud osas on kostja viivisearvestus õige. Tõendite kogumise taotlust ei ole
hageja põhjendanud ega välja toonud ühtegi asjaolu, mida ta tõenditega tõendada soovib. Samas
esitas kostja kohtule hageja soovitud konto väljavõtte.

25. Lõplikes seisukohtades kordas kostja varasemaid väiteid. Kostja pidas võimalikuks, et
kirjalik volikiri väljastati hiljem ning algselt esindas XXXOÜ kostjalt suulise volituse alusel.
                                                  5
Kostja ei ole saanud XXXOÜ-lt mingeid makseid, mida kinnitab kohtule esitatud konto
väljavõte. 04. juuni 2014 sõlmitud leping sisaldas arvandmeid, mis tulenesid kohtulahendiga
väljamõistetud põhinõudest ja sellele lisandunud viivisest. Tegemist ei saanud olla hagejale
arusaamatu või ootamatu arvestuskäiguga. Hagejal oli korteriühistu liikmena igal ajal nõuda
arvestuse aluste osas täiendavat teavet KÜS § 14 lg 1 ja MTÜS § 28 lg 5 alusel. Hagejal oli
võimalik kontrollida enne tehingu sõlmimist arvestuskäiku või paluda seda teha notaril.

26. Kostja leidis, et kui hageja esitab alusetu rikastumise nõude, peab sellele TsÜS § 90 lg 2
alusel eelnema tehingu tühistamine. TsÜS § 90 lg 2 kohaldamiseks on vajalik täita tühistamise
materiaalsed ja formaalsed alused. Kuna 04.06.2014 tehing on kehtiv, on hageja nõue
perspektiivitu.

27. Menetluskuludena palus kostja hagejalt välja mõista lepingulise esindaja kulud tunnitasu 110
eurot + käibemaks alusel. Kostja lepingulise esindaja kulud kokku koos käibemaksuga on 968
eurot. Kostja palus kulud välja mõista koos käibemaksuga, sest kostja ei ole
käibemaksukohustuslane. Kostja esindajal kulus hagiga tutvumiseks ja vastuse koostamiseks 4
tundi ja 30 minutit. 04.12.2015 kulus kliendiga konsultatsiooniks ja vastuse koostamiseks 2 tundi
20 minutit. 08.02.2016 kulus kliendilt juhiste saamiseks ja kohtule vastuse koostamiseks 20
minutit.

KOHTU PÕHJENDUSED

28. Arvestades hageja nõudeid ja kostja vastuväiteid ning hinnates kogumis kõiki tõendeid, leiab
kohus, et hagi on põhjendatud osaliselt ja kuulub rahuldamisele osas, milles kostja hageja nõuet
tunnistas. Muus osas tuleb hagiavaldus jätta rahuldamata.

29. Käesolevas asjas ei vaidle pooled järgmiste asjaolude üle:

   1) hagejale kuulus Tallinnas, XXX korteriomand;
   2) kostja on korteriühistu, kes esitas hagejale korteri majandamiskulude eest arveid, millised
      hageja jättis alates 01.01.2006 tasumata;
   3) hagejal korteriühistu majandamiskulude arvete alusel perioodil 01.01.2006 kuni
      28.09.2011 tekkinud võlgnevuse sissenõudmiseks esitas XXXOÜ Pärnu Maakohtule
      maksekäsu kiirmenetluse avalduse;
   4) Pärnu Maakohus tegi 17.05.2012 maksekäsu, millega mõistis hagejalt XXXOÜ kasuks
      välja põhivõlgnevuse 3705,77 eurot ja viivise 2648,04 eurot;
   5) XXXOÜ avalduse alusel alustati hageja suhtes täitemenetlus Pärnu Maakohtu maksekäsu
      täitmiseks;
   6) hagejal tekkis pärast Pärnu Maakohtu poolt maksekäsu määruse tegemist uus
      majandamiskuludest tulenev võlgnevus kostja ees;
   7) hageja müüs 04.06.2014 sõlmitud notariaalselt tõestatud lepingu alusel talle kuulunud
      korteriomandi XXX ning tasus sama lepingu kohaselt kostjale võlgnevuse katteks
      7557,86 eurot.

30. Pooled vaidlevad käesolevas asjas selle üle, kas hageja tasus alusetult 04.06.2014 sõlmitud
notariaalse lepingu järgi kostjale 2699,16 eurot viivisvõlgnevusena.

31. Hageja leidis, et ta tasus 04.06.2014 notariaalselt tõestatud lepingu alusel kostjale võlgnevuse
katteks enam, kui ta oleks pidanud tasuma. Kuigi hageja tasus kostjale 2699,16 eurot
viivisvõlgnevuse katteks, ei olnud tal kohustust sellises summas viivist tasuda. Esimene hageja
võlgnevus tekkis perioodil 01.01.2006 kuni 28.09.2011, mis mõisteti temalt maksekäsu
kiirmenetluses tehtud määrusega välja. Täiendav võlgnevus tekkis hagejal perioodil 14.10.2011
kuni 16.06.2014. 04.06.2014 notariaalses lepingus tasus hageja kostjale võlgnevuse kostja
                                                  6
arvestuse alusel, kuid see osutus kontrollimisel ebaõigeks. Lepingu sõlmimisel usaldas hageja
kostja esitatud andmeid ega kontrollinud neid.

32. Hageja leidis, et õige viivise summa perioodi 14.10.2011 kuni 16.06.2014 eest on 1 220,59
eurot ning kostja ei saanud hagejalt nõuda viivisena 3 919,75 eurot. Kohtulahendiga mõisteti
hagejalt välja viivis 2328,04 eurot ning see oli lõplik viivise summa perioodi eest 01.01.2006
kuni 28.09.2011. Jooksvat viivist kuni kohustuse täitmiseni hagejalt välja ei mõistetud ja kostjal
puudus õiguslik alus arvestada täiendavat viivist kuni 04.06.2014. Lisaks leidis hageja, et kostja
oli oma nõude loovutanud XXXOÜ-le, mis nähtub sellest, et viimane esitas enda nimel
maksekäsu kiirmenetluse avalduse ning täitemenetluse avalduse. Lisaks tegi hageja
kohtutäiturile 21.04.2013 ülekande summas 764,95 eurot, mille võrra vähenes põhivõlgnevus.

33. Kostja vaidles hageja nõudele vastu ja leidis, et ta ei ole XXXOÜ-le nõuet loovutanud, vaid
viimane esindas teda volikirja alusel. Notariaalses lepingus 04.06.2014 ei ole kokku lepitud, et
selles sisalduv summa hõlmaks ainult hageja võlgnevust perioodil 14.10.2011 kuni 16.06.2014.
Maksekäsuga väljamõistetud summat hageja kostjale ei tasunud, mistõttu arvestas kostja
väljamõistetud põhivõlgnevuselt 3705,77 eurot edasi viivist KÜS § 7 lõikes 4 sätestatud määra
alusel. Hageja oli viivituses alates 29.09.2011 kuni 04.06.2014 ehk 980 päeva. Hageja jättis
tasumata kommunaalmakseid alates 01.10.2011 kuni 30.06.2014 summas 3638,11 eurot ning
sellelt summalt arvestatud viivis KÜS § 7 lg 4 määra alusel on 1229,62 eurot. Kokku oli hageja
võlgnevus kostja ees 7409,89 eurot (2542,16+3638,11+1229,62).

34. Kostja ei olnud notariaalselt tõestatud tehingu pooleks, kuid hagejal oli mõistlikult võimalik
enne lepingu sõlmimist veenduda võlgnevuse arvestuse õigsuses. Notariaalselt tõestatud tehing
on kehtiv ning hageja ei ole esitanud avaldust tehingu tühistamiseks, mis muudab hageja nõude
perspektiivituks. Kostja sai esmakordselt hageja menetlusdokumendist teada, et hageja on
midagi täitemenetluses tasunud. Seetõttu muutis kostja viivise arvestust ja tunnistas, et ta peab
tagastama hagejale enam tasutud summana 218,47 eurot. Samuti tunnistas kostja hageja nõuet
tulenevalt ebaõigesti arvestatud võlgnevuse summast. Kokku tunnistas hageja kostja nõuet
366,44 euro ulatuses.

35. 15.01.2016 menetlusdokumendis esitas hageja muuhulgas tõendite kogumise taotluse ja
soovis, et kohus nõuaks kostjalt välja filtreeritud konto väljavõtted perioodil 01.01.2012 kuni
31.12.2014, mis kajastavad kostja ja XXXOÜ (uue nimega XXXOÜ) vahelisi arveldusi. Kostja
vaidles taotlusele vastu, kuid esitas kohtule hageja soovitud konto väljavõtted. Kuivõrd kostja on
ise esitanud kohtule hageja soovitud tõendid, puudub vajadus eraldi lahendada hageja taotlust ja
nõuda tõendeid kostjalt välja. Seetõttu jätab kohus hageja taotluse tähelepanuta.

36. TsMS § 440 lg 1 sätestab, et kui kostja võtab kohtuistungil või kohtule esitatud avalduses
hageja nõude õigeks, rahuldab kohus hagi. Kostja võttis hageja nõude õigeks summades 147,97
eurot ja 218,47 eurot ehk kokku 366,44 eurot, kuid ei tasunud antud summat hagejale menetluse
käigus, mistõttu ei olnud hagejal võimalik nõudest osaliselt loobuda. Kuivõrd kostja võttis
hageja nõude osaliselt õigeks, tuleb nimetatud osas ehk kokku 366,44 euro ulatuses hageja hagi
kostja õigeksvõtu alusel rahuldada. Kostjalt tuleb hageja kasuks välja mõista 366,44 eurot.
Kohus leiab, et muus osas tuleb hageja nõue kostja vastu jätta rahuldamata.

37. VÕS § 30 lg 1 sätestab, et leping, millega lubatakse kohustuse täitmist selliselt, et lubadusega
luuakse iseseisev kohustus või millega tunnistatakse kohustuse olemasolu, on võlatunnistus.
VÕS § 30 lg 2 näeb ette, et kohustatud isiku poolt antud võlatunnistus peab olema kirjalikus
vormis, kui seaduses ei ole sätestatud teisiti. Riigikohus on leidnud, et võlatunnistuse eesmärgiks
on muuhulgas võlgniku loobumine võimalikest vastuväidetest võlale, millega lihtsustatakse võla
sissenõudmist (RK TKo nr 3-2-1-146-13, p 24, nr 3-2-1-124-14, p 23). Samuti on võlatunnistuse
tagajärjeks tõendamiskoormuse muutmine poolte kokkuleppel, st võlausaldajal ei ole vaja
                                                   7
tunnustatud võla sissenõudmiseks esitada muid tõendeid peale võlatunnistuse (RK TKo 3-2-1-
124-14, p 23, nr 3-2-1-149-11, p 21). Deklaratiivse võlatunnistuse puhul tähendab
tõendamiskoormuse ümberpööramine seda, et võlgnik võib kohustusest vabanemiseks ja hagi
rahuldamata jätmiseks tõendada, et tal ei ole võlatunnistusega tunnistatud võlga (RK TKo 3-2-1-
124-14, p 23, nr 3-2-1-125-15, p 13). Kohtu hinnangul kuulub hageja poolt sõlmitud lepingu
tõlgendamisel VÕS § 30 kohaldamisele.

38. Hageja viitas oma nõude esitamisel VÕS § 1028 lõikele 1. VÕS § 1028 lg 1 näeb ette, et kui
isik ehk saaja on teiselt isikult ehk üleandjalt midagi saanud olemasoleva või tulevase kohustuse
täitmisena, võib üleandja saadu saajalt tagasi nõuda, kui kohustust ei ole olemas, kohustust ei
teki või kui kohustus langeb hiljem ära. Antud sättest tuleneb, et sooritus peab olema tehtud ilma
õigusliku aluseta, st kohustust, mida üleandja täita soovis, ei ole olemas, kohustust ei teki või
kohustus langeb pärast selle täitmist ära. Soorituseks õigusliku aluse olemasolu välistab alusetu
rikastumise nõuete esitamise.

39. Riigikohus on asunud seisukohale, et kui hageja tugineb sellele, et kostja on tema arvelt
alusetult rikastunud VÕS § 1028 lg 1 mõistes ning kostjalt tuleb hageja kasuks välja mõista
kostjale ülekantud rahasumma, on tema tõendamiskoormuseks tõendada, et ta kandis
vaidlusaluse tehingu alusel kostja arvelduskontole rahasumma, kuid tehingust tulenev kohustus
on ära langenud, sest tehing on tühine ehk kehtetu (RK TKo 3-2-1-131-15, p 14). Alustust
rikastumisest tuleneva nõude eelduseks olevad asjaolud tuleb tõendada hagejal (samas, p 14).
Teisalt on Riigikohus ka leidnud, et kui üks lepingupool tasub teisele kohustust täites rohkem,
kui ta oleks lepingu alusel olnud kohustatud, saab ta enam tasutu VÕS § 1028 alusel tagasi
nõuda (RK TKo 3-2-1-53-15, p 10).

40. Ühtlasi tuleneb KÜS § 7 lõikest 4, et majandamiskulude maksmisega viivitamisel võib
korteriühistu juhatus nõuda korteriomanikult viivist kuni 0,07 protsenti maksmata jäänud
summalt päevas iga viivitatud kalendripäeva eest majandamiskulude maksmise kuule järgneva
kuu esimesest kuupäevast arvates.

41. Kostja on käesolevas asjas väitnud, et kuivõrd hageja tasus kostjale vaidlusaluse summa
kehtiva notariaalselt tõestatud lepingu alusel, on tema alusetust rikastumisest tulenev nõue kostja
vastu perspektiivitu, sest hageja ei ole esitanud lepingu tühistamise avaldust. Kohus nende kostja
väidetega ei nõustu. Hageja võttis notariaalselt tõestatud lepingu alusel endale kohustuse tasuda
kostjale teatud summa, sealhulgas vaidlusalune summa. Lepingu alusel tasutud makse
tagasinõudmiseks pidi hageja kohtu hinnangul tõendama, et ta tasus kostjale lepingu alusel
enam, kui ta tasuma oleks pidanud. Lepingu alusel saadu tagasinõudmise eelduseks ei ole ainult
lepingu tühisus või kehtetus.

42. Kohus selgitas hagejale 07.12.2015 pöördumises vajadust oma väiteid täiendavalt põhistada
ja tõendada (toimiku 1. kd, lk 183-184). Kohus selgitas hagejale vajadust põhistada, miks puudus
õiguslik alus kostjale põhinõudelt viivise tasumisele perioodil 01.01.2006 kuni 28.09.2011
tekkinud võlgnevuse eest. Kohus selgitas hagejale vajadust tõendada oma väidet, mille kohaselt
loovutas kostja nõude XXXOÜ-le. Vaatamata kohtu selgitustele ei ole hageja kohtu hinnangul
oma nõuet põhistanud ja tõendanud.

43. Asjas kogutud tõenditest nähtub, et Pärnu Maakohus tegi 17.05.2012 tsiviilasjas nr 2-12-
4841 maksekäsu (toimiku 1. kd, lk 7-8). Määruse kohaselt oli menetluses avaldajaks XXXOÜ ja
võlgnikuks hageja. Hagejat kui võlgnikku kohustati hüvitama põhinõude summas 3705,77 eurot
ja kõrvalnõude summas 2648,04 eurot. Põhinõude osas on märgitud, et see esitati perioodi
01.01.2006 kuni 28.09.2011 eest. Antud maksekäsust nähtub, et võlgnevus mõisteti välja
XXXOÜ, mitte kostja kasuks. Kas kostja oli maksekäsu kiirmenetluse avalduse esitamise eelselt
XXXOÜ-le oma nõude loovutanud või mitte, antud määrusest järeldada ei saa. Maksekäsu
                                             8
kiirmenetluse avalduse lahendamisel ei hinda kohus tõendeid, mistõttu ei olnud XXXOÜ-l kui
avaldajal ka kohustust tõendada, et ta oli nõude kehtivalt omandanud. Samuti nähtub määrusest,
et maksekäsuga mõisteti hagejalt välja põhinõue teatud kindla perioodi eest ning hagejalt
mõisteti välja ainult avalduse esitamise ajaks sissenõutavaks muutunud viivis. Tulevikus
sissenõutavaks muutuvat viivist hagejalt maksekäsuga välja ei mõistetud. Vaidlus puudub selle
üle, et maksekäsu kiirmenetluse määrust hageja ei vaidlustanud ning tegemist on jõustunud
kohtulahendiga.

44. 24.01.2013 sai hageja täitmisteate täiteasjas nr 007/2013/88763 (toimiku 1. kd, lk 9).
Sissenõudjaks oli täitmisteate kohaselt XXXOÜ (endine XXXOÜ) ning täitedokumendiks oli
Pärnu Maakohtu maksekäsu määrus tsiviilasjas nr 2-12-4841. Täitedokumendis märgitud nõude
summale lisandusid täitekulud summas 756,17 eurot. Seega nähtub antud tõendist, et maksekäsu
kiirmenetluses tehtud lahendi alusel alustas sissenõudja hageja suhtes täitemenetlust. Seda, et
kostja oleks nõude XXXOÜ-le loovutanud, kohtule esitatud täitmisteatest siiski järeldada ei saa.

45. 04.06.2014 sõlmis hageja kui müüja notariaalselt tõestatud lepingu Martin Otti kui ostjaga,
samuti AS Eesti Krediidipanga ja kohtutäitur Mati Roodesega (toimiku 1. kd, lk 10-16, lepingu
täielik ärakiri toimiku 1. kd, lk 123-141). Lepingu kohaselt müüs hageja talle kuulunud
korteriomandi XXX XXX. Lepingu punktis 1.4.9 kinnitas hageja kui müüja, et tema võlgnevus
korteriühistu ees on 7447,86 eurot, mis tasutakse vastavalt lepingu punktile 2.2.3. Hageja müüs
oma korteri hinnaga 55 000 eurot. Ostuhinnast 6366,72 eurot tasus hageja kokkuleppel ostjaga
kohtutäituri kontole selgitusega „toimik nr 007/2013/88763“ (lepingu punkt 2.2.1). Lepingu
punkti 2.2.3 järgi tuli hagejal 7557,86 eurot tasuda kostja kontole selgitusega „Väike-Patarei
tänav 11A-24 võlgnevus + juunikuu ettemaks 110 eurot“.

46. Vaidlus puudub selle üle, et kostja ei olnud eelviidatud lepingu pooleks. Kohtu hinnangul
sisaldab eelviidatud leping muuhulgas hageja deklaratiivset võlatunnistust, millega ta kinnitas, et
tal on kostja kui korteriühistu ees võlgnevus summas 7447,86 eurot. Millest täpselt võlgnevus
koosnes ehk milline oli lepingu sõlmimise ajaks põhinõue ja milline oli viivisenõue, lepingust ei
nähtu. Hageja ei ole vaatamata kohtu selgitustele esitanud ühtegi tõendit, mille kohaselt oleks
kostja talle enne lepingu sõlmimist esitanud võlgnevuse arvestuse ja hagejat sellega eksitanud.
Need hageja väited on jäänud paljasõnalisteks. Kuivõrd hageja võttis endale vabatahtlikult
sõlmitud lepinguga võlgnevuse tasumise kohustuse ning kinnitas võlatunnistusega võlgnevuse
olemasolu summas 7447,86 eurot, lasus hagejal kohustus tõendada, et ta ei pidanud võlgnevust
tegelikult tasuma summas 2669,16 eurot. Hageja ei ole esile toonud ega tõendanud asjaolusid,
mille kohaselt tal puudus kostja ees kohustus tasuda 2669,16 eurot.

47. Hageja esitas kohtule oma arvestuse viivise kohta (toimiku 1. kd, lk 17), milles ta leidis, et
on kostjale maksnud enam 2669,16 eurot. Kohtu hinnangul ei ole tegemist mitte tõendi, vaid
hageja seletusega, mis hageja väiteid ei tõenda ega põhista. Hageja esitas kohtule kostja arved
perioodist 14.10.2011 kuni 14.12.2012 (toimiku 1. kd, lk 96-110) ning perioodist 14.001.2013
kuni 16.06.2014 (toimiku 1. kd, lk 111-128). Vaidlus puudub selle üle, et arved jättis hageja
tasumata. Nendest arvetest ei saa järeldada, et hageja väited kostjale alusetu makse tegemise
kohta summas 2669,16 eurot oleks põhjendatud ja tõendatud.

48. Hageja esitatud kohtutäituri büroo töötaja vastuse järelpärimisele 04.06.2015 (toimiku 1. kd,
lk 176), mille kohaselt on kohtutäitur täiteasjas nr 007/2013/88763 teinud sissenõudjale
21.04.2013 edasikande summas 76495 eurot ning 09.06.2014 edasikande summas 5700,03 eurot.
Kohus leiab, et ka antud tõendist ei saa järeldada, et hageja alusetult saadu tagastamise nõue
kostja vastu on põhjendatud ja tõendatud. Tegemist ei olnud nende maksetega, mille osas esitas
hageja kostja vastu alusetult saadu tagastamise nõude.


                                                9
49. 04.06.2014 lepingu kohaselt pidi hageja tasuma kostjale kokku 7447,86 eurot. Sama lepingu
kohaselt pidi hageja tegema väljamakse ka kohtutäiturile. Kuivõrd teise hageja tehtud makse
saajaks ei olnud kostja, ei oma sisuliselt tähtsust see, kas või millise summa hageja kohtutäiturile
tasus. Kostja väitis, et 04.06.2014 lepingu alusel tasutud summa koosnes kolmest osast: uuest
põhivõlgnevusest perioodil 01.10.2011 kuni 30.06.2014 summas 3638,11 eurot, uuest
viivisevõlgnevusest antud perioodi eest summas 1229,62 eurot ning täiendavalt sissenõutavaks
muutunud viivisest varasemalt maksekäsu kiirmenetluses välja mõistetud põhivõlgnevuselt
summas 2542,16 eurot. Kokku oli nimetud kolme võlgnevuse summa mitte 7447,86 eurot, vaid
7409,89 eurot, mistõttu võttis kostja omaks, et hageja tasus talle alusetult 147,97 euro võrra
enam. Täiendavalt nõustus kostja, et kuivõrd hageja siiski tasus ühe makse täitemenetluses, tuli
maksekäsu kiirmenetluse põhivõlgnevuse tasumise eest arvestatud viivise summat muuta ning
korrigeeritud viivise summaks sai 2323,69 eurot. Seega võttis kostja täiendavalt omaks, et hageja
tasus talle alusetult 218,47 eurot.

50. Iseenesest ei vaidle pooled selle üle, et hagejal tekkis perioodile 01.10.2011 kuni 30.06.2014
põhivõlgnevus summas 3638,11 eurot. Pooled ei vaidle ka selle üle, et uuelt põhivõlgnevuselt
tuli hagejal tasuda viivist KÜS § 7 lg 4 määra alusel. Ebaõiged on seejuures hageja viited
viivisemäärale 0,15% päevas, sest sellest viivise määrast ei ole kostja käesolevas menetluses
lähtunud. Kostja on kohaldanud üksnes KÜS § 7 lõikes 4 toodud viivise määra. Hageja sai uue
võlgnevuse osas viivise summaks 1220,59 eurot, kostja 1229,62 eurot. Mõlemad pooled esitasid
kohtule oma viivise arvestused, kuid kostja esitatud viivise arvestus on kohtu hinnangul
matemaatiliselt korrektne. Seega tuli hagejal kostjale ajavahemikul 01.10.2011 kuni 30.06.2014
tekkinud võlgnevuse tõttu kokku tasuda 3638,11 eurot + 1229,62 eurot ehk 4867,73 eurot.
Tegemist ei olnud kostjale alusetult tehtud maksega ja vastupidist ei ole hageja tõendanud.

51. Sisuline vaidlus on poolte vahel tegelikult tekkinud küsimuses, kas kostjal oli õigus hagejalt
saada täiendavat viivist maksekäsu kiirmenetluses välja mõistetud põhivõlgnevuselt alates
maksekäsu määruse tegemisest kuni põhivõlgnevuse tasumiseni. Kostja leidis, et nimetatud
viivise summa oli 2542,16 eurot. Kuivõrd kohtumenetluses selgus kostjale, et hageja oli
täitemenetluses teinud ühe makse, arvestas kostja viivise ümber ja pidas põhjendatud viivise
summaks 2323,69 eurot. Ühtlasi kostja tunnistas hageja nõuet summas 218,47 eurot. Hageja
pidas seda viivise nõuet täiesti alusetuks.

52. Kohus selgitas hagejale, et üksnes asjaolu, et maksekäsu kiirmenetluses mõisteti hagejalt
XXXOÜ kasuks välja vaid avalduse esitamise ajaks sissenõutavaks muutunud viivis, ei tähenda,
et edaspidi sissenõutavaks muutuva viivise nõudmine hagejalt on õiguslikult välistatud. Asjas
kogutud tõenditest ei saa järeldada, et tulevikus sissenõutavaks muutuva viivise nõue oleks olnud
kohtusse esitatud ning see nõue oleks jäänud rahuldamata jõustunud kohtulahendiga. Asjas
kogutud tõenditest ei saa ka järeldada, et kostja oleks sellise viivise nõudest loobunud või selle
loovutanud XXXOÜ-le.

53. Kostja esitas kohtule 10.04.2012 volikirja (toimiku 1. kd, lk 170), millega kostja juhatuse
liige volitas XXXOÜ-d ajama kostja kui korteriühistu asju kõigis kohtu- ja
administratiivasutustes kõigi õigustega, mis seadus on hagejale ette näinud, sealhulgas koos
õigusega teha volitaja nimel menetlustoiminguid, esitada hagi või muu avalduse. Järelikult
volitas kostja XXXOÜ-d ennast esindama, mitte ei loovutanud talle nõuet. Nõude loovutamise
mittetoimumise näol on tegemist negatiivse asjaoluga, mida kostjal ei olnud võimalik täiendavalt
tõendada. Kostja on tõendanud volituse andmise ning tähtsust ei oma asjaolu, et kohtule esitatud
volikiri kannab hilisemat kuupäeva võrreldes maksekäsu kiirmenetluse avalduse esitamise
kuupäevaga. Kohus nõustub kostjaga, et kostja võis inkassoettevõttele anda suulise volituse.
XXXOÜ võis omakorda volitust eirates esitada maksekäsu kiirmenetluse avalduse enda ning
mitte kostja nimel.

                                                10
54. Kostja esitas kohtule oma konto väljavõtte perioodist 01.01.2012 kuni 13.12.2012 (toimiku
2. kd, lk 4), mille kohaselt tasus kostja viidatud perioodil 13.04.2012 XXXOÜ-le 204,80 eurot
arve nr 099875 alusel hagiavalduse esitamise ja kohtus esindamise eest. Konto väljavõttest ei
nähtu, et kostja oleks XXXOÜ-lt saanud makseid, sealhulgas tasu nõude loovutamise eest.
Kostja konto väljavõttest 01.01.2013 kuni 31.12.2013 (toimiku 2.kd, lk 6) ei nähtu, et kostja
oleks saanud XXXOÜ-lt 2013. aastal makseid. Kostja konto väljavõttest 01.01.2014 kuni
31.12.2014 (toimiku 2. kd, lk 8) ei nähtu sääraste maksete laekumist ka 2014. aastal. Seega ei ole
tõendatud hageja väited nõude loovutamise kohta. Hageja ise ei ole nõude loovutamise
tõendamiseks kohtule tõendeid esitanud, sh näiteks nõude loovutamise teadet. Järelikult kuulus
nõue jätkuvalt kostjale ning kostjal oli õigus saada hagejalt nõude tasumisega viivitamise eest
viivist KÜS § 7 lg 4 määras. Hageja väited, et kostjal puudus õiguslik alus nõuda täiendavalt
sissenõutavaks muutuvat viivist maksekäsuga välja mõistetud põhinõudelt, ei ole põhjendatud
ega tõendatud.

55. Hageja poolt kohtule esitatud teistest tõenditest nähtub, et hageja esindaja saatis 23.02.2015
kostjale nõudekirja (toimiku 1. kd, lk 18-21), milles soovis 2669,16 euro tagastamist. Kostja
sellega 24.03.2015 vastuses ei nõustunud (toimiku 1. kd, lk 22-24). Kostja leidis, et notariaalselt
tõestatud leping kajastas hageja võlgnevust korteriühistu ees õigesti ja saatis hagejale võlgnevuse
arvestuse (toimiku 1. kd, lk 25-28). Hageja saatis kostjale 20.04.2015 teise nõude (toimiku 1. kd,
lk 33-35). Kostja ei nõustunud hageja väidetega endiselt ning jäi sama võlgnevuse summa juurde
(toimiku 1. kd, lk 36). Kostja leidis jätkuvalt, et hageja võlgnevus on 7557,86 eurot. Järgnevas e-
kirjade vahetuses pooled kokkuleppele ei jõudnud (toimiku 1. kd, lk 37-42). Kohus ei nõustu
hageja väitega, et kostja on pooltevahelises kirjavahetuses korduvalt muutnud nõude summat.
Kostja on jäänud nõude summat puudutavate väidete juurde ega ole neid muutnud. Kostja
vastustest ei saa järeldada, et kostja oleks oma nõude hageja vastu kellelegi loovutanud.

56. Kuivõrd hageja väited alusetult saadu tagastamise nõudes ei ole põhjendatud ega tõendatud,
ei kuulu hageja põhinõue kostja omaksvõttu ületavas osas ehk summas 2332,27 eurot (2699,16
eurot – 366,44 eurot) rahuldamisele. Hageja nõue kuulub rahuldamisele üksnes 366,44 euro
ulatuses ehk selles ulatuses, milles kostja hageja nõude omaks võttis. Kostja ei ole väitnud ega
tõendanud, et ta oleks omaksvõetud summa hagejale menetluse kestel tagastanud.

57. Lisaks põhinõudele palus hageja kostjalt välja mõista ka viivise VÕS § 113 lg 1 teises lauses
sätestatud määras alates hagi esitamisele järgnenud päevast 20.06.2015. Kostja hageja
viivisenõudele eraldiseisvaid vastuväiteid ei esitanud. Kohus leiab, et selles osas, milles kostja
hageja põhinõude omaks võttis, kuulub VÕS § 113 lg 1 alusel hageja viivisenõue rahuldamisele.
Kostjalt tuleb hageja kasuks välja mõista viivis summalt 366,44 eurot VÕS § 113 lg 1 teises
lauses sätestatud määras alates 20.06.2015 kuni võlgnevuse 366,44 euro tasumiseni. Kuivõrd
ülejäänud osas kohus hageja põhinõuet ei rahuldanud, ei kuulu hageja viivisenõue ülejäänud osas
ka rahuldamisele.

58. TsMS § 163 lg 1 näeb ette, et hagi osalise rahuldamise korral kannavad pooled
menetluskulud võrdsetes osades, kui kohus ei jaota menetluskulusid võrdeliselt hagi rahuldamise
ulatusega või ei jäta menetluskulusid täielikult või osaliselt poolte endi kanda. TsMS § 174 lg 1
sätestab, et menetluskulude rahalise suuruse määrab menetluskulude jaotuse alusel vajalikus ja
põhjendatud ulatuses kindlaks asja menetlev kohus samas tsiviilasjas, millega seoses kulud
tekkisid. Käesolevas asjas rahuldas kohus hageja nõude osaliselt. Samas on hagejale tema
majandusliku seisundi tõttu antud riigi õigusabi ja menetlusabi. Riigi õigusabi anti hagejale tema
majandusliku seisundi tõttu kohustusete riigi õigusabi tasu ja kulud hüvitada. Kohus leiab, et
kuigi hagi rahuldati vaid 13,58% ulatuses, tuleb poolte menetluskulud hageja majandusliku
seisundi tõttu jätta poolte endi kanda.


                                                11
59. 11.08.2015 määrusega andis kohus hagejale riigilõivu tasumisel menetlusabi ning vabastas ta
hagi esitamisel riigilõivu 275 euro tasumise kohustusest. Varasemalt Harju Maakohtu poolt
tsiviilasjas nr 2-14-61383 07.01.2015 tehtud määrusest nähtub, et hagejal puudusid
majanduslikud võimalused tasuda riigi õigusabi eest, sest hageja ülalpidamisel on neli alaealist
last, talle kuulub ainult eluasemena korter Kiviõlis, Soo 18-20 ning muu vara hagejal puudub.
TsMS § 190 lg 7 näeb ette, et kohus võib mõjuval põhjusel muuhulgas vabastada isiku
menetluskulude riigituludesse tasumise kohustusest. Kohus leiab, et hageja majandusliku
seisundi näol on tegemist sellise mõjuva põhjusega, mis vaatamata hagi rahuldamise väikesele
ulatusele võimaldab kohtul vabastada hageja kohustusest tasuda riigi tuludesse riigilõivu
summas 275 eurot. Seetõttu tuleb hageja vabastada kohustusest tasuda 275 eurot riigi tuludesse.

60. 07.01.2015 hagejale riigi õigusabi andmise määruse kohaselt anti hagejale riigi õigusabi ilma
kohustuseta hüvitada riigi õigusabi tasu ja kulud. Riigi õigusabi tasu suuruse rahalise ulatuse
määrab kohus kindlaks täiendavalt.


/allkirjastatud digitaalselt/

Anu Uritam
kohtunik




                                               12

                            KOHTUOTSUS
                                 EESTI VABARIIGI NIMEL

Kohus                            Tallinna Halduskohus
Kohtunik                         Kaupo Kruusvee
Otsuse tegemise aeg ja koht      25.10.2016, Tallinn
Haldusasja number                3-15-3019
Haldusasi                        K.T.i kaebus Tallinna Vangla tekitatud mittevaralise kahju
                                 hüvitamiseks summas 7900 eurot
Menetlusosalised                 Kaebaja – K.T.
                                 Vastustaja – Tallinna Vangla, volitatud esindaja Monika
                                   Raiendik
Asja läbivaatamine               Kirjalik menetlus


RESOLUTSIOON
1.   Jätta K.T.i kaebus rahuldamata.
2.   Jätta menetlusosaliste menetluskulud nende endi kanda.

EDASIKAEBAMISE KORD
Otsuse peale võib esitada apellatsioonkaebuse Tallinna Ringkonnakohtule 30 päeva jooksul
otsuse avalikult teatavakstegemisest arvates, so hiljemalt 24.11.2016 (halduskohtumenetluse
seadustiku (HKMS) § 181 lg 1).
Vastuseks esitatud apellatsioonkaebusele võib teine menetlusosaline esitada vastuapellatsioon-
kaebuse 14 päeva jooksul apellatsioonkaebuse vastuapellatsioonkaebuse esitajale kätte-
toimetamisest arvates või ülejäänud apellatsioonitähtaja jooksul, kui see on pikem kui 14 päeva
(HKMS § 184).
Kui apellant soovib asja arutamist kohtuistungil, tuleb tal seda apellatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS § 182
lg 1 p 9).
Kui menetlusosaline soovib apellatsioonkaebuse esitamiseks saada menetlusabi, tuleb tal
esitada ringkonnakohtule vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning apellatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama apellatsioonkaebuse (HKMS § 116 lg 6).

ASJAOLUD JA MENETLUSE KÄIK
1. K.T. esitas 24.08.2015 Tallinna Vanglale mittevaralise kahju hüvitamise taotluse seoses
suitsetamisvõimaluste tagamisega Tallinna Vanglas ning suitsetamisega seonduvate rikkumiste
                                                                                      3-15-3019

eest määratud kartserikaristuste õiguspärasusega. Kaebaja taotles kartseris viibitud 79 päeva
eest hüvitist 7900 eurot.
1) Tallinna Vanglas peab kinnipeetavatele olema suitsetamisruum.
2) Piinamise ja Ebainimliku või Alandava Kohtlemise või Karistamise Tõkestamise Euroopa
Komitee (Komitee) on soovitanud kartserihoone kinni panna. Jalutusboksid ei mahu
normidesse. Kartserikambrites on avatud WC, kust tuleb haisu ja niiskust. Päevavalgust tuleb
kambrisse vähe ja terve päev põlev lamp on kahjulik ja ebatervislik. Korralik ventilatsioon
puudub. Soojusallikad asuvad valedes kohtades, mistõttu soe läheb kambrist välja. Pingid
asuvad seintest kaugel. Antud halvad tingimused on kõigis kartserikambrites, kus K.T. on
viibinud.
2. Tallinna Vangla jättis 06.11.2015 vastuskirjaga nr 5-37/15/233-4 K.T.i mittevaralise kahju
hüvitamise taotluse rahuldamata.
1) Riikliku kinnipeetavate, karistusjärgselt kinnipeetavate, arestialuste ja vahistatute registri
(kinnipeeturegister) andmetel on K.T.ile määratud suitsetamisega seonduvate rikkumiste eest
järgmised kartserikaristused: 28.10.2013 käskkirjaga nr 1577-4 4 ööpäeva, 30.01.2014
käskkirjaga nr 132 2 ööpäeva, 26.03.2014 käskkirjaga nr 425 7 ööpäeva, 14.04.2014
käskkirjaga nr 505 10 ööpäeva, 21.08.2014 käskkirjaga nr 1075 20 ööpäeva, 20.04.2015
käskkirjaga nr 532 10 ööpäeva, 29.06.2015 käskkirjaga nr 5-2/888 7 ööpäeva ja 22.09.2015
käskkirjaga nr 5-2/1213 9 ööpäeva. Eeltoodust lähtuvalt on võimalik teha selge järeldus, et
K.T. on rikkunud järjepidevalt õigusaktidega piiratud õigust suitsetada vangla territooriumil
vaid selleks ettenähtud ajal ja kohas ning keeldu mitte omada tubakatooteid väljaspool selleks
ettenähtud aega.
2) Õigusaktidega ega muude soovituslike reeglistikega ei ole Tallinna Vanglale pandud
kohustust tagada suitsetamisruumide olemasolu kinnipidamisasutuses.
3) Kartserihoone kambrite akende ette on paigaldatud trellid ja aknaid katvad metallkatted
julgeolekukaalutlustel. Piirded ei takista samas õhuliikumist, tagades ühtlasi ka osaliselt
loomuliku ventilatsiooni toimimise ja valgustatuse.
4) Kambrite valgustihedust ei reguleeri ükski õigusakt. Lisaks aknale on kartserikambrites
kunstlik valgustus, mis tagab kambris viibijale piisava valgustatuse elutegevuseks.
Elektrilambid peavad kõiki vangla kambreid igal ajal piisaval määral valgustama, tagamaks
järelevalve kinnipeetavate isikute tegevuse üle. Seetõttu põlevad kambrites öörahu ajal
öövalgustid. Kartserikambrites põlevad päevasel ajal samuti valgustid, mida kartserisse
paigutatud isik iseseisvalt kustuda ei saa. Nimetatu on vajalik tagamaks tavapäraseks
elutegevuseks (nt lugemiseks ja kirjutamiseks või koristamiseks) piisav valgustatus ja
järelevalvetoimingute sooritamine. Seega on valgustatus kambrites korraldatud vastavalt
vangistuse eesmärkidele ning lähtudes õigusaktides sätestatust.
5) Õhuvahetus kambrites on muu hulgas tagatud ventilatsiooniga (osaliselt sund- ning
osaliselt loomulik ventilatsioon). Kinnipeetavatel on võimalik kambri õhuhulka reguleerida ka
akna küljes asuva õhutusava kaudu. Õhuringluse efektiivseks toimimiseks on võimalik kambris
viibival isikul hoida ventilatsiooniavad vabana ja avatuna.
6) Justiitsministri 30.11.2000 määruse nr 72 „Vangla sisekorraeeskiri“ (VSkE) § 7 lg 4 p 6
kohaselt tagatakse vangla kartserikambrites WC kasutamise võimalus, mis Tallinna Vanglas on
tagatud nn aasia tüüpi WC näol. See, missugust tüüpi tualettruum võiks olla kinnipeetavatele
tagatud, ei ole õigusaktidega täpsustavalt reguleeritud. Kambri üldise korra ja puhtuse tagab
kinnipeetav ja selleks väljastatakse kartseris viibijale kord nädalas WC puhastusvahend.


                                                                                            2(8)
                                                                                      3-15-3019

Vastavalt vajadusele väljastab vangla ka täiendavalt puhastusvahendit, kui kartseris viibiv
kinnipeetav selleks soovi avaldab.
7) Millest täpsemalt niiskus tekib, ei ole taotluse esitaja täpsustanud. Niiskuse vähendamist
kambrites on isikul võimalik reguleerida, avades suvisel perioodil õhutusakna ning talvisel
perioodil kuivatab kambrite õhku radiaatorist tulenev soojus. Kartserihoone küttesüsteem on
muust vanglast eraldi, mistõttu saab seda hoonet hakata kütma kohe kui vajadus tekib. Kõigis
kartserikambrites on radiaatorid. Kambrites on tagatud ka ventilatsioon, mis samuti niiskuse
tekkimise tõenäosust vähendab.
8) Komitee visiit Tallinna Vangla kartserihoonesse toimus aastal 2012, millisest ajast alates
on kartserite olmetingimusi oluliselt parendatud. Muuhulgas on kaks kambrit kasutuselt
eemaldatud, tagatud parem valgustatus ja jalutustingimused. Samuti on vähendatud kambrisse
paigutatavate kinnipeetavate arvu, mis tagab distsiplinaarkaristust kandvatele isikutele enam
privaatsust. Kartserikambrite tingimused ei ole sellised, mis võiksid kambris viibivate isikute
inimväärikust alandada. Komitee saab anda liikmeriikidele soovitusi, kuid ei saa sihtriiki
kohustada ettekirjutusi täitma ega nõuda nende täitmist. Seega puudus Tallinna Vanglal
kohustus järgida kõiki Komitee poolt antud soovitusi, kuigi vangla võttis neid arvesse ning viis
parimal võimalikul viisil sisse vajalikud muudatused inimõiguste tagamise kindlustamiseks.
9) VSkE § 7 lg 4 p-st 2 tulenevalt kuuluvad kartseri sisutusse muuhulgas põranda või seina
külge kinnitatud laud ja istekohad, p 1 alusel ka päevaks ülestõstetavad ja seina külge
kinnitatavad või põrandal asuvad kõvad lavatsid. Seega ei ole otstarbekas istepinke paigutada
seina äärde, kuna seinal paiknevad öörahu ajaks alla lastavad lavatsid magamiseks. Ehitus-
tehniliselt ei saa pink ja lavats asuda sama koha peal.
10) Arvestades, et kartserikaristuse eesmärk on kinnipeetavat isikut distsiplinaarselt mõjutada,
siis on lubatud teatavad mööndused kartserikambri sisustuses. Kartser ei saa ega tohigi olla
identne kinnipeetava igapäevase eluruumiga, kuna sellisel juhul kaotaks kartserisse
paigutamine oma mõju.
11) Kartserikambritesse paigutatakse kinnipeetavad erandjuhul, s.o ainult kartserikaristuse
kandmise ajaks. Taotluse esitajale olid kartserikambrite tingimused hästi teada, arvestades talle
korduvalt määratud kartserikaristusi. K.T. pidi vanglas distsipliini rikkudes arvestama, et
kartserikaristuse kandmise korral paigutatakse ta kambrisse, mille tingimustega ta rahul ei ole.
Kartseris viibimisega kaasnevad õigusaktidest tulenevalt paratamatult teatud piirangud, mis
võivad tekitada kartseris viibivale isikule ebamugavusi, kuid kartseris viibimine iseenesest ei
ole inimväärikust alandav. Taotluse esitaja on viibinud kartseris õiguslikul alusel. Kartseri-
tingimused on õigusaktidega kooskõlas ning kuuluvad seega kartserirežiimi paratamatult
kaasnevate ebamugavuste alla. K.T. ei ole esitanud ühtegi objektiivset tõendit selle kohta, et
kartserikambri tingimused oleksid olnud õigusvastased.
12) Inimväärikuse austamine on demokraatliku ühiskonna üks olulisemaid väärtusi. Samas aga
peab väärkohtlemine saavutama teatud tõsidusastme, et see kvalifitseerida inimväärikust
alandavaks. Mittevaraline kahju seisneb isiku hingelistes kannatustes (nt alandatus, solvumine,
hirm, nördimus, mure, kaotusvalu) või füüsilistes kannatustes, mida on talle tekitatud tahtlikult
või hooletuse tõttu. Loetelu on ammendav ja muudel juhtudel mittevaralise kahju hüvitamine
kõne alla ei tule. Käesoleval juhul faktilised asjaolud kirjeldatud õiguste riivele ei viita.

MENETLUSOSALISTE SEISUKOHAD
3. K.T. esitas 03.12.2015 Tallinna Halduskohtule kaebuse (täiendatud 28.12.2015 ja
13.01.2016) Tallinna Vangla tekitatud mittevaralise kahju hüvitamiseks summas 7900 eurot.


                                                                                            3(8)
                                                                                    3-15-3019

Tallinna Vangla vastuses on palju puudusi. Puudused kartseritingimustes on siiamaani
kõrvaldamata. Kartserihoone on ajale jalgu jäänud. Komitee komisjon leidis oma soovituses
õigesti, et antud hoone on vaja sulgeda. Igas kambris on tohutult niiskust. Pesemiskoha seinad
ja lagi on rohelised, kuna seal on seene kasv, mis on tervisele väga ohtlik. Kambreid on püütud
üle värvida, kuid paljudes kohtades ei püsi värv seinas. Jalutusboksid on alandavalt väikesed
(2,4 x 1,5 m) ja neis pole istumiskohta. Samas jalutamine ei toimu selge taeva all ja värskes
õhus. WC on kambris lahtine ja ei ole kooskõlas sanitaarsete tingimustega. Akna mõõdud ei
vasta standarditele ja on suletud kahe paari trellidega. Kambrisse paistab vähe loomulikku
valgust. Seoses sellega põleb terve päeva lamp, mis on pikaajaliselt kahjulik. Ventilatsioon
puudub täielikult. Kuna paljudes kambrites asub radiaator ukse juures, siis kogu soojus kaob
kiiresti uksest välja. Esimese korruse põrand on betoonist ja väga külm. Ka tänu sellele on
kartseris suur niiskus, rääkimata lahtisest veelukuta WC-st. Peale madratsi kätteandmist on
madrats hommikuks niiske. Valvuri väljakutsumiseks ei ole nuppu. Kaebaja soovitab uut
komisjoni kontrolli. Vangla arstid pole kaebajat kordagi korralikult üle vaadanud, kui kaebaja
on halva enesetunde ja selja- ja jalavalu peale kaevanud.
4.   Tallinna Vangla palub 11.07.2016 vastuses jätta kaebus rahuldamata.
1) Kartserisse paigutamisega piiratakse oluliselt kinnipeetava vabadusi ja õigusi võrreldes
vanglas üldiselt kehtiva režiimiga. Tallinna Vangla puhul on tegemist vana ühiselamutüüpi
vanglaga, mille hooned on valminud enne ehitusseaduse vastuvõtmist ning seega ajal, mil
eluruumidele kehtisid teised nõuded. Käimas on ettevalmistused uue Tallinna Vangla ehituseks.
Kaebaja kandis kartserikaristust erinevates kartserikambrietes ning oli erinevatel perioodidel
paigutatud kambritesse nr 72, 74, 75, 80, 86 ja 87.

2) Tõepoolest on Komitee 2012. a visiidi raportis soovitanud kartserihoone kasutusest üldse
kõrvaldada. Eesti Valitsuse vastuses raportile ei ole seda siiski võimalikuks peetud.
Õiguskantsler tegi 22.10.2014 vanglale soovituse kaaluda väheneva kinnipeetavate arvu
tingimustes veel kord kartserihoone kasutusest kõrvaldamist. Tallinna Vangla selgitas
02.12.2014 õiguskantslerile, et Tallinna Vangla on kaalunud kartserihoone kasutuselt maha
võtmist. See aga tähendaks, et vangla peab kartserikaristuse kandmiseks võtma kasutusele
vangla muud kambrid. Kuigi kinnipeetavate arv Tallinna Vangla Magasini tänaval on pisut
langenud, siis arvestades nende poolt toime pandud distsipliinirikkumiste arvu ja
julgeolekukaalutlusi, vajab vangla distsiplinaarkaristuste täitmisele pööramiseks jätkuvalt
karterihoones olevaid kambreid. Kartserihoone kambrid vastavad vähemalt õigusaktides
sätestatud miinimummääradele.

3) Kartserikambrites on sinna paigutatud isikule tagatud VSkE § 7 lg-s 4 sätestatud esemed.
Kambris on olemas kõik eluks vajalik - voodi, laud, istekoht, tualett ning kraanikauss.
Kehtiv õigus ei reguleeri detailselt, milline peab olema kinnipeetava kambri valgustatus
loomuliku ja kunstliku valgusega. Kõigis kartserikambrites on olemas aken ja kunstlikud
valgustid. Alates 2012. a detsembrist on kõigisse kartserihoone kambritesse paigaldatud uued
võimsamad säästupirnid. Eelnimetatud töödega tõusis kartserikambrite valgustihedus kuni 300
luksini. Seega on kinnipeetavale nimetatud kambris tagatud elutegevuseks vajalik valgus,
vastates seega vangistusseaduse (VangS) § 45 lg 1 nõudele.
2015. a teostati Tallinna Vangla kartserihoones olmeremont ja värvimine. Lisaks tehti
kartserihoone kambrite akende ees olevaid metallkonstruktsioone ümber nii, et päevavalgus ei
oleks kinni kaetud. Julgeolekukaalutlustel ning nii vangla kui ka avalikkuse üldist turvalisust
ohtu seadmata ei ole võimalik eemaldada kõiki aknaid katvaid trelle ja tõkkeid.



                                                                                          4(8)
                                                                                      3-15-3019

Kartserikambrites on avatav ja suletav õhutusava, seega on ruumi tuulutamine võimalik.
Kartserihoonet köetakse vastavalt vajadusele, seda ka suvisel ajal nt vihmaste ilmadega niiskuse
tekkimise korral. Külmal ajal köetakse kartserihoonet igapäevaselt, mis välistab kambris
niiskuse tekkimise. 12.02.2015 käisid Tallinna Vanglas õiguskantsleri nõunikud ning teostasid
kartserihoones kambrites õhutemperatuuri ja -niiskuse mõõtmisi ning tulemused vastasid
normidele.
4) Tähelepanuta tuleb jätta kaebaja väited seente kohta kartserikambrite seintel, kuna selles
osas on kaebajal läbimata kohustuslik kohtueelne menetlus. Samuti ei kaevanud kaebaja
kahjunõudes jalutusbokside puuduste üle seoses pinkide puudumisega, mistõttu ka eelmärgitu
tuleb jätta tähelepanuta.
Kartserihoonel on viis jalutusboksi mõõtudega 245x180 cm, jalutusboksi pindala on ligikaudu
4,4 m2. 2013. a 15. nädalal ehitati kartserihoone jalutusboksidele peale katus, sest kinnipeetavad
kurtsid sademete üle. Eesti kehtiv õigus ei määratle, kui suur peaks minimaalselt olema isikule
jalutuskäigu tegemiseks vajalik ala. Vastavalt VangS § 55 lg-le 2 tuleb kinnipeetavale
võimaldada vähemalt üks tund päevas värskes õhus viibimist. Vaidlust ei ole selle üle, et
kaebajale jalutamisi võimaldati.
5) Inimväärikust alandavaks saab Riigikohtu hinnangul pidada isiku selliseid kannatusi, mis
ületasid kinnipidamisega kaasnevate kannatuste vältimatu taseme (vt Riigikohtu otsus asjas nr
3-3-1-3-10, p 9). Kinnipidamisega paratamatult kaasnevad kannatused ja ebameeldivused ei ole
aga seesugused, mis juba iseenesest tähendaks isiku inimväärikuse alandamist. Isiku arusaam,
mille kohaselt iga vanglas esinev ebameeldivus peab kaasa tooma hüvitise saamise, on väär.
Arvestades, et kaebaja pidi kartserikambrite tingimustes viibima vaid lühiajaliselt erinevate
perioodide jooksul ning sedagi tema enda õigusvastase käitumise eest talle määratud
distsiplinaarkaristuste kandmiseks, ei saanud kambritingimused kaebajale põhjustada sellist
kahju, mis saaks kuuluda rahas hüvitamisele isegi juhul, kui möönda, et kõnealused tingimused
igakülgselt nõuetele ei vastanud. Vaidlusalusel juhul olid kinnipidamistingimused vähemalt
minimaalset inimväärsed ning ebamugavustunne ja kannatused, mida kaebaja neis tingimustes
viibimise tõttu taluma pidi, ei olnud ebamõistlikult koormavad ega ületanud kinnipeetavale
toime pandud distsiplinaarsüüteo eest määratud karistusega paratamatult kaasnevate piirangute
lubatud määra.

KOHTU PÕHJENDUSED
5.   Esmalt selgitab kohus, milliseid ajavahemikke kahju hüvitamise nõue puudutab.
Tallinna Vanglale 24.08.2015 esitatud kahjunõudes (tl 55) taotleb kaebaja hüvitist 60 päeva eest
summas 6000 eurot, tuues välja järgmised kartserikaristused: 28.10.2013 käskkiri nr 1577-4 (4
ööpäeva), 30.01.2014 käskkiri nr 132 (2 ööpäeva), 26.03.2014 käskkiri nr 425 (7 ööpäeva),
14.04.2014 käskkiri nr 505 (10 ööpäeva), 21.08.2014 käskkiri nr 1075 (20 ööpäeva), 20.04.2015
käskkiri nr 532 (10 ööpäeva) ja 29.06.2015 käskkiri nr 5-2/888 (7 ööpäeva).
Tallinna Vanglale 26.10.2015 esitatud kahjunõude täpsustuses (tl 58) soovib kaebaja hüvitist
79 päeva eest summas 7900 eurot, toomata välja arvestuse aluseks olevaid käskkirju ja
ajavahemikke.
Tallinna Vangla 06.11.2015 vastuses, millega jäeti kaebaja kahju hüvitamise taotlus
rahuldamata (tl 2-4a), on lahendatud kaebaja kahjunõue 79 päeva osas (summas 7900 eurot).
Vastuse põhjendustes on viidatud, et kinnipeeturegistri andmetel on K.T.ile määratud
kinnipidamisasutuses viibimise perioodil suitsetamisega seonduvate rikkumiste eest
kartserikaristusi kokku 69 ööpäeva, s.o lisaks kaebaja viidatud käskkirjadele ka 22.09.2015
käskkiri nr 5-2/1213 (9 ööpäeva), mis on antud peale K.T.i poolt vanglale algse taotluse
                                                                                             5(8)
                                                                                      3-15-3019

esitamist. Vangla vastusest ei nähtu vangla seisukoht täiendava 10 päeva osas (taotlus puudutab
79 päeva, vangla on tuginenud käskkirjadele 69 päeva osas).
Kohtule esitatud algses kaebuses nõudis kaebaja lisaks vanglale esitatud taotluses viidatud
79-le kartseris viibitud päevale kahju hüvitamist veel 19 päeva eest (25.11.2015 käskkiri nr
5-2/1534 – 5 ööpäeva, 25.11.2015 käskkiri nr 5-2/1537 – 7 ööpäeva, 26.11.2015 käskkiri nr
5-2/1543 – 7 ööpäeva), st kokku 98 päeva eest kokku summas 9800 eurot.
Kohus tagastas 21.12.2015 määrusega kaebuse 19 päeva osas põhjusel, et kaebaja ei olnud
läbinud 25.11.2015 ja 26.11.2015 määrustega seonduvalt kohustuslikku kohtueelset menetlust
(määrused on antud pärast vangla 06.11.2015 vastust, millega lahendati kaebaja kahju
hüvitamise taotlus 79 päeva osas). Kohus palus 06.01.2016 määrusega kaebajal täpsustada,
milliseid käskkirju ja ajavahemikke tema kahju hüvitamise taotlus vanglale puudutas, st milliste
käskkirjade alusel (lisaks 24.08.2015 taotluses viidatule) viibis kaebaja veel 10 päeva kartseris.
Kaebaja selgitas 13.01.2016 kirjas, et tema nõue tugineb järgmistele käskkirjadele: 28.10.2013
käskkiri nr 1577-4 (4 ööpäeva), 30.01.2014 käskkiri nr 132 (2 ööpäeva), 26.03.2014 käskkiri nr
425 (7 ööpäeva), 14.04.2014 käskkiri nr 505 (10 ööpäeva), 06.04.2015 käskkiri nr 476 (5
ööpäeva), 20.04.2015 käskkiri nr 532 (10 ööpäeva), 29.06.2015 käskkiri nr 5-2/888 (7 ööpäeva),
10.09.2015 käskkiri nr 5-2/1175 (5 ööpäeva), 22.09.2015 käskkiri nr 5-2/1213 (9 ööpäeva),
25.11.2015 käskkiri nr 5-2/1534 (5 ööpäeva), 25.11.2015 käskkiri nr 5-2/1537 (7 ööpäeva) ja
26.11.2015 käskkiri nr 5-2/1543 (7 ööpäeva). Kaebaja arvutuste kohaselt on ta seega viibinud
kartseris kokku 78 päeva, mille eest ta nõuab kahju hüvitamist summas 7800 eurot.
Kaebaja viimatinimetatud seisukohast nähtub, et kaebaja ei tugine enam algses vanglale esitatud
taotluses viidatud 21.08.2014 käskkirjale nr 1075 (20 ööpäeva), samas tugineb kaebaja lisaks
varem viidatud käskkirjadele 06.04.2015 käskkirjale nr 476 (5 ööpäeva) ja 10.09.2015
käskkirjale nr 5-2/1175 (5 ööpäeva). Samuti viitas kaebaja uuesti 25.11.2015 ja 26.11.2015
käskkirjadele (kokku 19 päeva), mis on antud pärast vangla poolt kaebaja kahjunõude
lahendamist ja mille osas kohus kaebuse tagastas.
Kohtu hinnangul võib eeltoodust teha järelduse, et kaebaja taotlus vanglale 79 päeva osas
puudutas kuni 26.10.2015 kaebajale määratud kartserikaristusi, s.o lisaks Tallinna Vangla
06.11.2015 vastuses viidatud käskkirjadele (kokku 69 päeva) kaebaja poolt 13.01.2016
seisukohas viidatud 06.04.2015 käskkirja nr 476 (5 ööpäeva) ja 10.09.2015 käskkirja nr
5-2/1175 (5 ööpäeva).
6. RVastS § 7 lg 1 kohaselt peavad kahju hüvitamise nõude rahuldamiseks olema täidetud
järgmised tingimused: 1) avaliku võimu kandja õigusvastane tegu avalik-õiguslikus suhtes; 2)
isiku subjektiivsete õiguste rikkumine; 3) kahju tekitamine; 4) põhjuslik seos õigusvastase teo
ja kahju tekkimise vahel; 5) esmaste õiguskaitsevahendite ammendatus.
RVastS § 9 lg 1 kohaselt võib füüsiline isik nõuda mittevaralise kahju rahalist hüvitamist
süüliselt väärikuse alandamise, tervise kahjustamise, vabaduse võtmise, kodu või eraelu
puutumatuse või sõnumi saladuse rikkumise, au või hea nime teotamise korral.
7. Vaidlust ei ole selles, et vastustaja (Tallinna Vangla) on avaliku võimu kandja, kes täidab
talle seadusest tulenevat avalik-õiguslikku ülesannet (vangistuse täideviimine). Seega tuleb
järgnevalt võtta seisukoht küsimuses, kas esineb Tallinna Vangla tegevuse õigusvastasus.
8. Tallinna Vangla õigusvastaseks tegevuseks peab kaebaja enda paigutamist distsiplinaar-
karistuse kandmiseks Tallinna Vangla Magasini tänava kartserihoone kartserikambritesse, mille
tingimused olid puudulikud. Kaebaja ei ole kirjeldanud kartserikambrite tingimusi konkreetsete
kambrite ja konkreetsete perioodide lõikes, vaid on esitanud üldised etteheited kartserihoone ja


                                                                                             6(8)
                                                                                      3-15-3019

-kambrite seisundi kohta. Kaebaja ei taotle kohtumenetluses kahju hüvitamist seoses suitseta-
misruumi puudumisega vanglas.
9. Kaebaja kartserikambritesse paigutamise aluseks (vahemikus 28.10.2013 kuni 10.09.2015
kokku 79 päeva) on olnud distsiplinaarkaristuse määramise käskkirjad, mille seaduslikkuse osas
käesolevas asjas vaidlus puudub. Seega puudub vaidlus selles, et esines seaduslik alus kaebaja
paigutamiseks kartserisse. Vaidlus on selles, kas kartseritingimused vastasid sellele, mida
kartserikaristust kandma kohustatud isik peab taluma.
10. VangS § 651 lg 1 sätestab, et kartser peab vastama VangS § 45 lg-s 1 sätestatud tingimustele
ja tagama kinnipeetava pideva visuaalse või elektroonilise jälgimise.
VangS § 45 lg 1 sätestab, et kinnipeetava kamber peab vastama ehitusseadustiku alusel
eluruumile kehtestatud üldistele nõuetele, mis tagavad kinnipeetavale kambris elutegevuseks
vajaliku õhuhulga ja selle ringluse, valguse ja temperatuuri. Kambris peab olema aken ja
kunstlik valgustus, mis kindlustab ruumi piisava valgustatuse. Kambri suuruse ja kambri
sisustusse kuuluvate esemete loetelu kehtestab valdkonna eest vastutav minister vangla
sisekorraeeskirjas.
VSkE § 4 kohaselt kuuluvad kartseri sisustusse: 1) päevaks ülestõstetavad ja seina külge
kinnitatavad või põrandal asuvad kõvad lavatsid; 2) põranda või seina külge kinnitatud laud ja
istekohad tulenevalt kohtade arvust kambris; 3) võimaluse korral valjuhääldi; 4) riidenagi;
5) pesemiskoht; 6) WC.
Eluruumile esitatavad nõuded on kinnitatud Vabariigi Valitsuse 26.01.1999 määrusega nr 38
(määrus nr 38) ning majandus- ja taristuministri 02.07.2015 määrusega nr 85 (määrus nr 85).
VangS § 55 lg 2 kohaselt võimaldatakse kinnipeetavale jalutuskäik värskes õhus vähemalt üks
tund päevas.
11. Kohtu hinnangul ei nähtu kaebaja poolt esile toodud etteheidetest (sisekliima, valgustus,
WC, jalutusboksid) eeltoodud regulatsiooni selget rikkumist.
Kohtul puudub alus kahelda vangla kinnituses, et kartserikambrites on tagatud optimaalne
siseõhu temperatuur ja niiskustase, mis ei kahjusta inimese tervist, samuti ventilatsioon, mis
tagab inimese elutegevuseks vajaliku õhuhulga ja selle ringluse (määruse nr 38 p-d 6-8, määruse
nr 85 § 4). Kohtule ei nähtu esitatud teabest ka asjaolu, et WC ja kambri valgustatuse tingimused
rikuksid kehtestatud miinimumnõudeid (määruse nr 38 p 9, määruse nr 85 § 5 lg 1). Vaidlust ei
ole selles, et kartserikambris viibijatele võimaldatakse jalutuskäike värskes õhus vähemalt üks
tund päevas (VangS § 55 lg 2), samas jalutusalade tingimusi täpsemalt reguleeritud ei ole. 4,4
m2 suurust jalutusboksi ei saa küll pidada kuigi suureks, samas ei saa asuda ka seisukohale, et
see ei võimalda liikumist ja värskes õhus viibimist. WC tingimuste osas ei nähtu samuti kaebaja
seisukohtadest, et tegemist oleks kehtestatud miinimumnõudeid rikkuva olukorraga. Eluruumile
esitatavad nõuded näevad ette kloseti / tualeti nõutavuse (määruse nr 38 p 9, määruse nr 85 § 5
lg 1), samas puudub regulatsioon, mis välistaks lahtise nn aasia tüüpi WC lubatavuse.
Siinkohal peab tähelepanu pöörama ka asjaolule, et Tallinna Vangla puhul on tegemist vana
ühiselamutüüpi vanglaga, mille renoveerimise asemel on otsustatud uue kaasaegse vangla
ehitamise kasuks. Nii määrus nr 38 kui määrus nr 85 sätestavad, et eluruume, mis ei vasta
määruse nõuetele, võib siiski eluruumidena edasi kasutada kuni hoone kapitaalremondi või
renoveerimiseni / olulise rekonstrueerimiseni.




                                                                                            7(8)
                                                                                                    3-15-3019

Konkreetseid viiteid kartserikambri tingimusi reguleerivate õigusnormide rikkumisele ei ole
tehtud ka Komitee ja õiguskantsleri kontrollkäikude kokkuvõtetes1. Kokkuvõtetes on viidatud
eelkõige hoone üldisele amortiseerumisele ja ängistavale atmosfäärile, milles kohtul kahtlust ka
ei ole.
Eeltoodud järeldusi toetavad muu hulgas vastustaja poolt kohtule esitatud fotod kartseri-
kambritest (tl 61-64).
12. Vaatamata asjaolule, et kohtule ei nähtu kartserikambrite osas kehtestatud nõuete otsest
rikkumist, tuleb siiski Komitee ja õiguskantsleri kontrollkäikude kokkuvõtetes tehtud kriiti-
kasse ja ettepanekutesse suhtuda tõsiselt. Kokkuvõtete seisukohad viitavad, et Tallinna Vangla
kartserihoone on liialt aegunud ning kinnipeetavate paigutamine kartserihoone kambritesse
võib teatud asjaolude koostoimes tingida õigusvastase olukorra inimväärikuse kontekstis.
Kohus leiab siiski, et käesolevas asjas ei ole põhjendatud lugeda kaebaja paigutamist
distsiplinaarkaristuse kandmiseks 79 päeva vältel viidatud kartserikambritesse õigusvastaseks.
Lisaks eelnevalt nimetatud asjaolule, et kambrite tingimused ei ole selges vastuolus ettenähtud
miinimumnõuetega, on oluline, et tegemist ei ole tavakambritega, kus kinnipeetav peab
pikemaajalist vanglakaristust kandma, vaid üksnes distsiplinaarkaristuse kandmiseks ettenähtud
kambritega. Seega on nimetatud kambrites viibimine lühiajaline (kaebaja puhul 2-20 päeva)
ning kinnipeetaval on võimalus ka vältida enda paigutamist nimetatud kambritesse, hoidudes
õigusrikkumiste toimepanemisest vanglas. Komitee poolt viidatud kaks kõige hullemas seisus
olevat kambrit (nr 76 ja 85) on vangla seejuures kasutuselt kõrvaldanud ning vangla kinnitusel
ei ole kaebaja nimetatud kambrites kõnealustel perioodidel ka viibinud. Samuti on vangla
kinnitusel astutud muid samme olukorra parandamiseks (kuni uue vangla valmimiseni), näiteks
on tagatud parem valgustatus ja jalutustingimused ning vähendatud kambrisse paigutatavate
kinnipeetavate arvu. Kambripinna vähesusele kartserikambrites ei ole kaebaja tuginenud.
13. Eeltoodust tulenevalt leiab kohus, et kaebaja paigutamine kartserikaristuse kandmiseks 79
päeva vältel Tallinna Vangla kartserihoone erinevatesse kambritesse ei olnud õigusvastane ning
kaebaja kahjunõue ei kuulu sellest tulenevalt rahuldamisele.
14. Kaebaja ei ole vanglale esitatud kahjunõudes viidanud seinade rohetamisele (seene kasv),
seinade ülevärvimise probleemile, jalutusbokside värske õhu ja istumiskoha puudumisele ning
valvuri väljakutsumise nupu puudumisele. Seega ei ole vangla nimetatud asjaoludega
seonduvalt kahjunõuet lahendanud, mis tähendab, et kaebajal on läbimata kohustuslik
kohtueelne menetlus (VangS § 11 lg 8) ja nõude esitamine otse halduskohtule ei ole lubatav
(HKMS § 47 lg 1). Seega tuleb kaebaja väited nimetatud osas jätta tähelepanuta.
15. HKMS § 108 lg 1 kohaselt kannab menetluskulud pool, kelle kahjuks otsus tehti. Kuna
kohus teeb otsuse kaebaja kahjuks, tuleb menetluskulud jätta kaebaja kanda. Vastustaja ei ole
tema kantud menetluskulude väljamõistmist kaebajalt taotlenud ega menetluskulu kandmist
tõendavaid dokumente kohtule ettenähtud tähtajaks esitanud, mistõttu jäävad menetlusosaliste
menetluskulud nende endi kanda (HKMS § 108 lg 1 ja § 109 lg 1).

(allkirjastatud digitaalselt)

Kaupo Kruusvee
Kohtunik

1
    www.cpt.coe.int/documents/est/2014-01-inf-eng.htm#_Toc343076435
    http://oiguskantsler.ee/et/seisukohad/seisukoht/opcat-kontrollkaik-tallinna-vangla-2
    http://oiguskantsler.ee/sites/default/files/field_document2/6iguskantsleri_seisukoht_oigusrikkumise_puudumis
    e_kohta_olmetingimused_tallinna_vanglas.pdf

                                                                                                            8(8)

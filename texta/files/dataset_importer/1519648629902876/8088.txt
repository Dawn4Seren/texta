                                                                  Tsiviilasi nr 2-15-128677




                              KOHTUOTSUS
                                 Eesti Vabariigi nimel
                                    Tagaseljaotsus

Kohus                         Tartu Maakohus
Kohtunik                      Ülle Raag

Otsuse tegemise aeg ja koht   01.septembril 2016. a, Jõgeva kohtumaja

Tsiviilasja number            2-15-128677

Tsiviilasi                    Osaühingu Aktiva Finants hagi Rxxxxx Vxxxxxxx vastu
                              võla ja viivise nõudes
Hagihind                      1157,31 eurot
Menetlusosalised ja nende     Hageja: Osaühing Aktiva Finants (registrikood 10746479;
esindajad                     asukoht A. Weizenbergi 20, Tallinn 10150);
                              Hageja lepinguline esindaja: Kadri Timuska (OÜ
                              Julianuse Õigusbüroo; asukoht A. Weizenbergi 20, Tallinn
                              10150; e-post: jurist@julianus.ee);
                              Kostja: Rxxxx Vxxxxxx (isikukood xxxxxxxxxxx; elukoht
                              xxxxxxxxxxxxxxxxxxxxxxxxxxxxx; e-post: x
Menetluse liik                Kohus teeb TsMS §§-de 407 lg 1 ja 410 alusel
                              tagaseljaotsuse, kuna kostja ei vastanud hagile ja ei ilmunud
                              kohtuistungile
RESOLUTSIOON
1. Hagi rahuldada tagaseljaotsusega.
2. Välja mõista RxxxxxVxxxxxxxxx Osaühingu Aktiva Finants kasuks 1157,31 eurot,
   millest 578,68 eurot on põhivõlg ja 578,63 eurot 11.05.2016. a seisuga sissenõutavaks
   muutunud viivis.
3. Kohtuotsus on viivitamata täidetav.

Menetluskulude jaotus
1. Jätta menetluskulud Rxxxx Vxxxxxxx kanda.
2. Välja mõista RxxxxxVxxxxxxxxx Osaühing Aktiva Finants kasuks menetluskulud
   summas 360 eurot, millest 200 eurot on nõudelt tasutud riigilõiv ja 160 eurot hageja
   lepingulise esindaja tasu.
3. Välja mõista Rxxxx Vxxxxxxxxx Osaühing Aktiva Finants kasuks viivis
   menetluskuludelt alates kohtulahendi jõustumisest kuni täitmiseni VÕS § 113 lg 1 2.
   lauses ettenähtud määras.




                                          1 (3)
Apellatsioonikaebuse esitamine
Hageja võib esitada kohtuotsusele apellatsioonkaebuse Tartu Ringkonnakohtule 30 päeva
jooksul, alates otsuse apellandile kättetoimetamisest, kuid mitte hiljem kui viie kuu
möödumisel esimese astme kohtu otsuse avalikult teatavakstegemisest. Apellatsioonkaebus
võidakse lahendada ringkonnakohtus kirjalikus menetluses, kui kaebuse esitaja ei taotle selle
lahendamist istungil.
Kaja esitamine
Kostja võib esitada tagaseljaotsuse peale kaja, kui tema tegevusetus, mis oli tagaseljaotsuse
tegemise aluseks, oli tingitud mõjuvast põhjusest. Kaja võib esitada sõltumata mõjuva põhjuse
olemasolust, kui 1) hagile vastamata jätmise puhul oli hagi kostjale või tema esindajale kätte
toimetatud muul viisil kui isiklikult allkirja vastu üleandmisega või elektrooniliselt; 2)
kohtuistungile ilmumata jäämise puhul oli kohtukutse toimetatud kostjale või tema esindajale
kätte teisiti kui isiklikult allkirja vastu üleandmisega või kohtuistungil; 3) tagaseljaotsust ei
võinud seaduse kohaselt teha.
Kaja võib esitada tagaseljaotsuse kättetoimetamisest alates 30 päeva jooksul. Kajale tuleb
lisada kõik asja ettevalmistamise lõpuleviimiseks vajalik koos dokumentide ja nende lisade
ärakirjadega vastavalt menetlusosaliste arvule. Kajalt tasutakse kautsjon, mis vastab
riigilõivule poolelt hagihinnalt, kuid mitte vähem kui 100 eurot ja mitte rohkem kui 1500
eurot.
Otsuse kirjeldava ja põhjendava osa ärajätmine
Kohus leiab, et hagi on õiguslikult põhjendatud ja tuleb rahuldada. TsMS § 444 lg 3 alusel
teeb kohus otsuse ilma põhjendava osata ja märgib kirjeldavas osas üksnes lühidalt hagi
asjaolud.
Kohus täiendab otsust TsMS § 448 lõikes 41 sätestatu kohaselt puuduva osaga, kui
menetlusosaline teatab kümne päeva jooksul otsuse kättetoimetamisest arvates kohtule soovist
esitada otsuse peale apellatsioonikaebus. Kui menetlusosaline ei ole kohtule nimetatud tähtaja
jooksul teatanud soovist otsuse peale apellatsioonkaebust esitada, loetakse, et ta on
apellatsioonkaebuse esitamise õigusest loobunud. Otsuse täiendamise korral puuduva osaga
hakkab     apellatsioonikaebuse     esitamise   tähtaeg    uuesti     kulgema    tervikotsuse
kättetoimetamisest.
Hagi asjaolud
Hagimaterjalide      kohaselt    on      kostja     sõlminud      Elisa     Eesti      AS-iga
telekommunikatsiooniteenustega liitumislepingud ja mobiiltelefonide järelmaksuga
müügilepingud. Kostja tarbis temale lepingute alusel osutatud teenuseid ja võttis vastu kauba,
kuid ei tasunud selle eest nõuetekohaselt. Kostjal on lepingute järgi tähtaegselt tasumata
kokku 578,68 eurot. Võlausaldaja Elisa Eesti AS loovutas lepingutest tuleneva nõude kostja
vastu hagejale ning hageja nõuab kostjalt tasumata põhivõlga ja selle tasumisega viivitamise
eest viivist. Hageja on arvestanud viivist lepingutes kokkulepitud määras, s.o 0,15 %
tasumata summalt päevas, mis moodustab hagi esitamise seisuga kokku 1011,54 eurot.
Hageja nõuab viivist põhinõudest väiksemas ulatuses, s.o summas 578,63 eurot.
Kohus leiab, et hagi on õiguslikult põhjendatud ja tuleb rahuldada. Kohus mõistab kostjalt
hageja kasuks välja põhivõla summas 578,68 eurot ja 11.05.2016. a seisuga sissenõutavaks
muutunud viivise summas 578,63 eurot.
Menetluskulude jaotus ja kindlaksmääramine



                                              2 (3)
Kohus rahuldab hagi, seega TsMS § 162 lg 1 alusel tuleb jätta hageja menetluskulud kostja
kanda.
TsMS § 174 lg 2 alusel määrab kohus käesoleva otsusega kindlaks hüvitatavate
menetluskulude rahalise suuruse.
Hagiavalduse kohaselt on hageja menetluskulud kokku 551,51 eurot, sh 200 eurot nõudelt
tasutud riigilõiv ja 351,51 eurot lepingulise esindaja tasu õigusabi eest.
Kohus leiab, et põhjendatud menetluskuluks saab lugeda nõudelt tasutud riigilõivu summas
200 eurot. Riigilõivu on tasutud seadusega ettenähtud määras, lähtudes hagihinnast.
Kohus leiab aga, et hageja lepingulise esindaja tasu on põhjendatud osaliselt.
TsMS § 175 lg 1 näeb ette, et kui menetlusosaline peab menetluskulude jaotust
kindlaksmäärava kohtulahendi kohaselt kandma teist menetlusosalist esindanud lepingulise
esindaja kulud, mõistab kohus kulud välja põhjendatud ja vajalikus ulatuses.
Kohtu hinnangul on asjaolusid arvestades lepingulise esindaja tasu ilmselgelt ülepaisutatud.
Asja materjalidest nähtub, et esindaja õigusabi osutamine on piirdunud kohtule hagiavalduse
koostamisega. Tegemist ei ole õiguslikult keeruka nõudega, mille vormistamine eeldaks suurt
ajakulu ja mahukat tõendite kogumist. Tegemist on nn masshagiga, mis sisaldab õiguslikus
osas standardteksti. Kohus leiab, et põhjendatud ja vajalikuks ajakuluks nõude
vormistamisele saab lugeda 2 tundi. Arvestades asja keerukust ja õigusabi teenuse keskmisi
tasumäärasid, loeb kohus põhjendatud ja vajalikuks lepingulise esindaja tasu summas 160
eurot, mis kuulub kostja poolt hagejale hüvitamisele.
Eeltoodu alusel mõistab kohus kostjalt hageja kasuks välja menetluskulud kokku summas
360 eurot, millest moodustab 200 eurot nõudelt tasutud riigilõiv ja 160 eurot hageja
lepingulise esindaja tasu.
Hageja taotlusel mõistab kohus TsMS § 177 lg 2 alusel kostjalt hageja kasuks välja viivise
menetluskuludelt alates kohtulahendi jõustumisest kuni täitmiseni VÕS § 113 lg 1 2. lauses
ettenähtud määras.

/allkirjastatud digitaalselt/

Ülle Raag
Kohtunik




                                             3 (3)

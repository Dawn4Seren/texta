                     KOHTUOTSUS
                              EESTI VABARIIGI NIMEL


Kohus                          Viru Maakohus

Otsuse tegemise aeg ja koht    02.08.2016 Jõhvi kohtumaja


Väärteoasja number             4-16-3420

Kohtunik                       Anne PALMISTE

Väärteoasi                     Aleksandr KOVALJOVI väärteoasi Liiklusseaduse
                               §223 lg.1 ja §226 lg.1 järgi
                               Aleksandr KOVALJOV
Kaebuse esitaja
                               isikukood 36411222219, elukoht xxx, töökoht xxx
Kohtuvälise menetleja          Aljona PLATONOVA
esindaja                       Ida Prefektuuri väärteomenetleja


Juhindudes Väärteomenetluse seadustiku §120, §132, §134, §135, §155 lg.1 p.1 ja lg.2,
§156, §157 ja §158, maakohus


OTSUSTAS:


Politsei- ja Piirivalveameti Ida Prefektuuri Narva politseijaoskonna ennetus- ja
menetlustalituse   menetlusteenistuse    väärteomenetleja    Aljona    PLATONOVA
06.04.2016 otsus väärteoasjas nr.2330,16,007033 Aleksandr KOVALJOVI karistamise
osas Liiklusseaduse §223 lg.1 järgi rahatrahviga 75 trahviühiku ulatuses, s.o. summas
300 (kolmsada) eurot ja Liiklusseaduse §226 lg.1 järgi rahatrahviga 100 trahviühiku
ulatuses, s.o. summas 400 (nelisada) eurot – jätta muutmata.

Karistusseadustiku §66 lg.2, 3 alusel määrata, et rahatrahvid 75 trahviühiku ulatuses,
s.o. summas 300 (kolmsada) eurot ja 100 trahviühiku ulatuses, s.o. summas 400
(nelisada) eurot tuleb Aleksandr KOVALJOVIL tasuda ositi 1 (ühe) aasta jooksul
alates käesoleva kohtuotsuse jõustumisest.

Aleksandr KOVALJOVI kaebus rahuldada osaliselt.



                                                                                    1
Kui kohtumenetluse pool soovib kasutada kassatsiooniõigust, peab ta sellest
kirjalikult teatama maakohtule 7 päeva jooksul, alates kohtuotsuse lõpposa
kuulutamisest.

Kassatsioon    esitatakse   Riigikohtule    30    päeva    jooksul    alates     otsuse
teatavakstegemisest.

Kassatsiooniõiguse kasutamise teate esitamise korral        on   kohtuotsusega    Viru
Maakohtu kantseleis võimalik tutvuda alates 02.08.2016.


Asjaolud ja menetluse varasem käik

Politsei- ja Piirivalveameti Ida Prefektuuri Narva politseijaoskonna väärteomenetleja
Aljona Platonova koostas 18.03.2016 väärteoprotokolli väärteoasjas nr.2330,16,007033
Aleksandr Kovaljovi kohta selles, et viimane juhtis 02.08.2015 kell 14.00 Ida-Viru
maakonnas Vaivara vallas Narva – Narva-Jõesuu – Hiiemetsa tee 11-ndal kilomeetril
mootorsõidukit xxx (registreerimismärk xxx), ei valinud õigesti sõidukiirust, ei
hoidnud ohutut pikivahet eespool liikuva mootorsõidukiga ja ei tulnud toime auto
juhtimisega ning sooritas otsasõidu eespool liikuvale mootorsõidukile Xxx xxx
(registreerimismärk     xxx). Liiklusõnnetuse  tagajärjel    oli  tekitatud  mõlema
mootorsõiduki omanikule varaline kahju. Samuti tarvitas Aleksandr Kovaljov
alkohoolset jooki enne seda, kui politsei oli sündmuskohal välja selgitanud
liiklusõnnetuse asjaolud.
Sellega rikkus Aleksandr Kovaljov Liiklusseaduse §46 lg.1 ja §169 lg.7 sätteid ning
pani toime väärteo Liiklusseaduse §223 lg.1 ja §226 lg.1 järgi.

Politsei- ja Piirivalveameti Ida Prefektuuri Narva politseijaoskonna väärteomenetleja
Aljona Platonova 06.04.2016 otsusega väärteoasjas nr.2330,16,007033 määrati
Aleksandr Kovaljovile Liiklusseaduse §223 lg.1 järgi karistuseks rahatrahv 75
trahviühiku ulatuses, s.o. summas 300 € ja Liiklusseaduse §226 lg.1 järgi karistuseks
rahatrahv 100 trahviühiku ulatuses, s.o. summas 400 €.
Otsuse kohaselt on süütegu asja materjalidega tõendatud. Karistuse määramisel
arvestas väärteomenetleja asjaoluga, et menetlusalune isik tunnistas oma süüd ja
kahetses, samuti asjaoluga, et tegemist oli liiklusõnnetuse põhjustamisega
ettevaatamatusest. Õnnetuses osalenud sõiduki omanikule on tekitatud varaline kahju
ning seega esinesid Liiklusseaduse §2 p.32 kirjeldatud liiklusõnnetuse tunnused.
Vaadeldes sõiduki vigastusi ja liiklusõnnetuse asjaolusid, pidi menetlusalune isik aru
saama, et tema sõiduki liikumise tagajärjel on tekkinud liiklusõnnetus ning seega
kohaldusid talle Liiklusseaduse §169 loetletud kohustused. Menetlusalune isik jättis
täitmata Liiklusseaduse §169 lg.7 nõuded.
Tulenevalt eeltoodust, õiguskorra kaitsmise huvidest ja eesmärgiga mõjutada isikut
edaspidi liikluses hoolsamalt ning tähelepanelikumalt käituma leidis kohtuväline
menetleja, et antud juhul on põhjendatud karistuse määramine rahatrahvi näol ja
juhtimisõiguse võib jätta ära võtmata.
Otsuse     tegemisel     arvestas  kohtuväline   menetleja     kergendava    asjaoluna
puhtsüdamlikku kahetsust, raskendavad asjaolud puudusid.

Aleksandr Kovaljov esitas 27.04.2016 Viru Maakohtule kaebuse, milles palus
kohtuvälise menetleja otsus tühistada osaliselt karistuse suuruse osas, mõista
karistuseks rahatrahv summas 300 € ja ajatada trahvi tasumise 12-ks kuuks.

                                                                                     2
Kaebuse kohaselt on selle esitaja töötasu xxx € (bruto), ta võttis süüteo omaks,
tunnistas end süüdi ja kahetses väga.
Kaebuse kohaselt taotleb menetlusalune isik asja läbivaatamist kirjalikus menetluses.

Politsei- ja Piirivalveameti Ida Prefektuuri Narva politseijaoskond oma 01.07.2016
kirjalikus vastuses nr.3.1-1.1/13418-5 on nõus asja läbivaatamisega kirjalikus
menetluses ja palub kaebus jätta rahuldamata.
Oma vastuses märgib kohtuväline menetleja, et menetlusalune isik on toime pannud
2 tõsist liiklusalast süütegu. Kohtuvälise menetleja esindaja on otsuse tegemisel
arvestanud kergendava asjaoluna puhtsüdamlikku kahetsust. Isik, kes paneb toime
süüteo, peab arvestama talle selle tulemusena kaasneda võivate võimalike
sanktsioonidega. Menetlusalune isik on varem korduvalt karistatud erinevate
süütegude, sealhulgas liiklusalaste süütegude eest. Õigusrikkumist toime pannes
pidanuks menetlusalune isik arvestama asjaoluga, et selle eest määratav karistus võib
olla eelmisest rangem.


Maakohtu otsuse põhjendused

Maakohus, tutvunud käesoleva väärteoasja materjalidega, leidis, et Aleksandr Kovaljovi
kaebus on osaliselt põhjendatud ja kuulub osaliselt rahuldamisele.

Vastavalt Väärteomenetluse seadustiku §120 lg.1 võib maakohtunik kohtuistungit
korraldamata lahendada kirjalikus menetluses ja teha lahendi Väärteomenetluse
seadustiku §132 sätteid järgides, kui kohus on saatnud kaebuse koopia
kohtumenetluse teisele poolele ning selgitanud tema seisukoha kaebuse suhtes ning
kohtumenetluse pooled on kaebuses või selle vastuses teatanud, et nad ei soovi
kohtuistungist osa võtta.

Käesolevas asjas nähtub menetlusaluse isiku poolt maakohtule esitatud kaebusest, et
ta ei soovi kohtuistungil osaleda.

Politsei- ja Piirivalveameti Ida Prefektuuri 01.07.2016 kirjalikust vastusest nr.3.1-
1.1/13418-5 Viru Maakohtu 20.06.2016 päringule nr.4-16-3420 nähtub, et kohtuväline
menetleja on nõus väärteoasja lahendamisega kirjalikus menetluses.

Vastavalt Väärteomenetluse seadustiku §123 lg.2 arutab maakohus väärteoasja täies
ulatuses, sõltumata esitatud kaebuse piiridest, kontrollides kohtuvälise menetleja otsuse
tegemise aluseks olnud faktilisi ja õiguslikke asjaolusid.

Väärteomenetluse seadustiku §133 on sätestatud kaebuse lahendamisel otsustatavad
küsimused.

Käesoleva asja materjalidest nähtub, et menetlusalusele isikule on karistus määratud
Liiklusseaduse §223 lg.1 alusel.

Liiklusseaduse §223 lg.1 näeb ette vastutuse mootorsõiduki- või trammijuhi poolt
liiklusnõuete rikkumise eest, kui sellega on tekitatud teisele isikule varaline kahju või
ettevaatamatusest tervisekahjustus.



                                                                                       3
Seega on vaja antud väärteoasjas tuvastada, kas menetlusalune isik juhtis
mootorsõidukit ja rikkus seejuures liiklusnõudeid, tekitades varalise kahju või
tervisekahjustuse.

Nagu nähtub 18.03.2016 koostatud väärteoprotokollist väärteoasjas nr.2330,16,007033
ja vaidlustatavast 06.04.2016 otsusest samas väärteoasjas, on menetlusalune isik
rikkunud Liiklusseaduse §46 lg.1 ja §169 lg.7 nõudeid.

Liiklusseaduse §46 lg.1 sätestab, et juht peab vastavalt sõiduki kiirusele ning tee- ja
ilmastikutingimustele hoidma sellist pikivahet, mis võimaldab vältida otsasõitu ees
ootamatult pidurdanud või seisma jäänud sõidukile.

Käesolevas väärteoasjas on tuvastatud, et menetlusalune isik, juhtides 02.08.2015 kell
14.00 Ida-Virumaal Vaivara vallas Narva – Narva-Jõesuu – Hiiemetsa tee 10,4-ndal
kilomeetril mootorsõidukit, valides ebaõigelt kiiruse, ei hoidnud ohutut pikivahet
eespool liikuva mootorsõidukiga ja ei tulnud toime auto juhtimisega, mille
tulemusena sooritas otsasõidu eespool liikuvale mootorsõidukile. Liiklusõnnetuse
tagajärjel on tekitatud mootorsõidukite omanikele varaline kahju.

Nimetatud tuvastatud asjaolude üle käesolevas väärteoasjas vaidlust ei ole.

Vastavalt Sündmuskoha 02.08.2015 vaatlusprotokollile tuvastati sõiduautol xxx-xxx
järgmised kahjud: esikapoti deformatsioon, esikaitseraua deformatsioon, vasaku esitiiva
deformatsioon, katkine radiaator, radiaatori iluvõre deformatsioon, lõhutud vasak
esituli, esimene registreerimismärk on deformeeritud. Samast vaatlusprotokollist
nähtub, et sõiduautol Xxx xxx tuvastati järgmised kahjud: tagakaitseraua
deformatsioon, tagumise registreerimismärgi deformatsioon, tagumise pakiruumi luugi
deformatsioon, vasak tagatuli on nihutatud kinnituskohtadest, tagumise parema tiiva
dekoratiivkaitse deformatsioon.

Seega on tuvastatud varalise kahju tekitamine.

Eeltoodu alusel ja hinnates kõiki tõendeid kogumis, leiab maakohus, et menetlusalust
isikut oli põhjendatult karistatud Liiklusseaduse §223 lg.1 järgi, kuna ta rikkus
Liiklusseaduse §46 lg.1. Nende tuvastatud asjaoludega on kooskõlas ka kaebuse
esitaja seisukoht, mille kohaselt on ta liiklusõnnetuse põhjustamist algusest peale
tunnistanud ning ei vaidlusta seda ka maakohtule esitatud kaebuses. Maakohus
nõustub kohtuvälise menetleja otsuses toodud seisukohtadega ja leiab, et kuna antud
väärteoasjas on usaldusväärselt kohtu poolt uuritud tõenditega tõendamist leidnud, et
menetlusalune isik põhjustas liiklusõnnetuse, kus mõlemale sõidukile tekitati varaline
kahju, siis kohtuvälise menetleja otsuse tühistamiseks selles osas alust ei ole.
Maakohus leiab, et süüteokoosseis käesolevas väärteoasjas on täidetud, et väärtegu on
menetlusaluse isiku poolt toime pandud ja ta on süüdi. Menetlusaluse isiku tegu on
õigesti kvalifitseeritud. Süüd välistavad asjaolud käesolevas väärteoasjas puuduvad.

Ülaltoodu alusel tuleb kohtuvälise menetleja otsus rahatrahvi määramise osas jätta
muutmata.

Liiklusseaduse §169 lg.7 sätestab, et liiklusõnnetuses osalenud juht ei tohi tarvitada
alkoholi ja muud narkootilist ega psühhotroopset joovet tekitavat ainet, kuni politsei
on selgitanud sündmuskohal välja liiklusõnnetuse asjaolud, välja arvatud narkootilist

                                                                                     4
või psühhotroopset ainet sisaldavat ravimit sündmuskohal abi osutava kiirabibrigaadi
või muu tervishoiutöötaja korraldusel vältimatu abi korras.

Käesolevas väärteoasjas on Indikaatorvahendi ja tõendusliku alkomeetri kasutamise
02.08.2015 protokolliga tuvastatud, et Aleksandr Kovaljov esines 02.08.2015 kell
14.22 alkohoolne joove 1,03 mg/l (indikaatorvahendi AlcoQuant 6020 nr.A 111233
näit) ja samal kuupäeval kell 14.37 alkohoolne joove 0,91 mg/l (tõendusliku
alkomeetri Alcotest 7110 MK III EST nr. ARAF-0012 lõplik lugem).

Seega on käesolevas asjas tuvastatud, et menetlusalusel isikul esines alkoholijoove.

Käesoleva väärteoasja materjalidest nähtub, et menetlusalune isik peeti 02.08.2015
kell 15 kinni ning kuulati 03.08.2015 kell 13 kahtlustatavana üle (kriminaalasi
nr.15233001061 on lõpetatud Ida Prefektuuri 08.09.2015 määrusega). Alates esimesest
ülekuulamisest on menetlusalune isik kinnitanud ja tunnistanud, et tarvitas peale
liiklusõnnetuse toimumist alkoholi. Tõendid selle kohta, et menetlusalune isik oleks
alkoholi tarvitanud ka enne liiklusõnnetuse toimumist, asja materjalides puuduvad.

Seega tuleb asuda seisukohale, et       menetlusalune   isik   tarvitas   alkoholi   peale
liiklusõnnetuse toimumist.

Eeltoodu alusel ja hinnates kõiki tõendeid kogumis, leiab maakohus, et menetlusalust
isikut oli põhjendatult karistatud Liiklusseaduse §226 lg.1 järgi, kuna ta rikkus
Liiklusseaduse §169 lg.7. Nende tuvastatud asjaoludega on kooskõlas ka kaebuse
esitaja seisukoht, mille kohaselt on ta alkoholi tarvitamist peale liiklusõnnetuse
toimumist algusest peale tunnistanud ning ei vaidlusta seda ka maakohtule esitatud
kaebuses. Maakohus nõustub kohtuvälise menetleja otsuses toodud seisukohtadega ja
leiab, et kuna antud väärteoasjas on usaldusväärselt kohtu poolt uuritud tõenditega
tõendamist leidnud, et menetlusalune isik tarvitas alkoholi enne seda, kui politsei oli
kõik liiklusõnnetuse asjaolud sündmuskohal välja selgitanud, siis kohtuvälise menetleja
otsuse tühistamiseks selles osas alust ei ole. Maakohus leiab, et süüteokoosseis
käesolevas väärteoasjas on täidetud, et väärtegu on menetlusaluse isiku poolt toime
pandud ja ta on süüdi. Menetlusaluse isiku tegu on õigesti kvalifitseeritud. Süüd
välistavad asjaolud käesolevas väärteoasjas puuduvad.

Vastavalt    Väärteomenetluse    seadustiku   §2   kohaldatakse    väärteomenetluses
kriminaalmenetluse sätteid, kui Väärteomenetluse seadustikus ei ole sätestatud teisiti
ja arvestades väärteomenetluse erisusi.

Vastavalt Karistusseadustiku §56 lg.1 on karistamise aluseks isiku süü. Karistuse
mõistmisel kohtu poolt või määramisel kohtuvälise menetleja poolt arvestatakse
kergendavaid ja raskendavaid asjaolusid, võimalust mõjutada süüdlast edaspidi
hoiduma süütegude toimepanemisest ja õiguskorra kaitsmise huvisid.

Liiklusseaduse §223 lg.1 näeb karistusena ette rahatrahvi kuni 300 trahviühikut, aresti
või sõiduki juhtimisõiguse äravõtmise kuni kuue kuuni.

Käesolevas väärteoasjas on kohtuvälise menetleja poolt määratud menetlusalusele
isikule eelnimetatud väärteo eest karistuseks rahatrahv 75 trahviühiku ulatuses.



                                                                                        5
Liiklusseaduse §226 lg.1 näeb karistusena ette rahatrahvi kuni 300 trahviühikut, aresti
või sõiduki juhtimisõiguse äravõtmise kuni kaheksateistkümne kuuni.

Käesolevas väärteoasjas on kohtuvälise menetleja poolt määratud menetlusalusele
isikule eelnimetatud väärteo eest karistuseks rahatrahv 100 trahviühiku ulatuses.

Kohtuvälise menetleja otsuse kohaselt on menetlusalune isik väärteo Liiklusseaduse
§223 lg.1 järgi toime pannud ettevaatamatult ja väärteo Liiklusseaduse §226 lg.1
järgi tahtlikult. Sama otsuse kohaselt on kergendava asjaoluna arvestatud
puhtsüdamlikku kahetsust, raskendavad asjaolud puudusid.

Kohtupraktika kohaselt määratakse karistus ettenähtud sanktsiooni keskmises määras
ning karistust kergendavate või raskendavate asjaolude ilmnemisel määratakse
karistus siis kas alla ettenähtud sanktsiooni keskmise määra või siis keskmist määra
ületavana. Käesoleva asja materjalidest nähtub, et kohtuväline menetleja on
menetlusalusele isikule määranud karistused tunduvalt alla sanktsiooni keskmise
määra. Kuna väärteomenetlusega on kindlaks tehtud menetlusaluse isiku süü
Liiklusseaduse §223 lg.1 ja §226 lg.1 järgi, leiab maakohus, et käesolevas asjas on
kohtuväline menetleja karistuse määramisel õigesti hinnanud Karistusseadustiku §56
sätestatud nõudeid, muuhulgas ka rikkumiste raskusastet ja juhi isikut. Karistusregistri
väljavõttest nähtub, et menetlusalust isikut on 9 korda karistatud väärteokorras ja 2
korda kriminaalkorras, neist väärteokorras 7 korda Liiklusseaduse rikkumise eest ja 1
kord Alkoholiseaduse rikkumise eest ning kriminaalkorras 1 kord joobes juhtimise
eest. 2 viimast väärtegu on samuti toime pandud 2015. Varasemalt toimepandud
väärtegude eest on menetlusalusele isikule määratud karistuseks rahatrahvid
vahemikus 19,17 € - 360 €. Maakohus nõustub kohtuvälise menetleja seisukohaga, et
Karistusseadustiku §56 ettenähtud eesmärki – mõjutada süüdlast edaspidi hoiduma
süütegude toimepanemisest – on võimalik saavutada rahatrahvide määramisega ja
aresti kohaldamine või juhtimisõiguse äravõtmine ei ole põhjendatud. Maakohus
leiab, et ka rahatrahvide määrad on kohtuvälise menetleja otsuses põhjendatud.
Kohtupraktika kohaselt peab iga järgnev karistus olema eelmisest mõnevõrra suurem.

Ülaltoodu alusel tuleb kohtuvälise menetleja otsus rahatrahvide suuruse osas jätta
muutmata.

Vastavalt Karistusseadustiku §66 lg.2 võib kohus mõjuvatel põhjustel määrata
rahatrahvi tasumise ositi ja vastavalt sama paragrahvi lg.3 ei tohi ositi tasutava
karistuse tähtaeg ületada ühte aastat.

Oma kaebuses on menetlusalune isik taotlenud rahatrahvide tasumise ajatamist 12-ks
kuuks ja põhjendanud seda töötasu suurusega xxx € (bruto) kuus, mille kinnituseks
on esitatud töölepingu nr.208 ärakiri.

Ida Prefektuur ei ole oma kirjalikus vastuses antud taotluse kohta seisukohta
avaldanud, mistõttu teeb maakohus järelduse, et prefektuur antud taotlusele vastu ei
vaidle.

Maakohus nõustub asjaoluga, et töötasu xxx € (bruto) kuus juures võib rahatrahvide
kokku summas 700 € tasumine olla raskendatud, mistõttu rahatrahvide tasumise
ajatamine on põhjendatud. Maakohus nõustub ka kaebuses esitatud ajatamise
tähtajaga 12 kuud, kuna prefektuur ei ole ka tähtaja osas oma seisukohta avaldanud.

                                                                                      6
Vastuseks kaebuse väidetele märgib maakohus järgmist.

Kaebuse kohaselt on selle ainsaks põhjenduseks rahatrahvide suuruste vähendamiseks
asjaolu, et pere sissetulek on väike. Maakohus nõustub üleüldiselt väitega, et
sissetuleku xxx € juures on rahatrahvide kokku summas 700 € tasumine koormav,
kuid peab vajalikuks märkida, et vastavalt kaebusele lisatud töölepingu nr.208
ärakirjale on see tööleping koos sealmärgitud töötasuga xxx € (bruto) kuus sõlmitud
14.04.2015. Seega pidi menetlusalune isik hiljemalt alates sellest kuupäevast
arvestama oma sissetuleku suurusega, muuhulgas ka väärtegude toimepanemisel.
Käesoleval juhul ei anna kaebuses nimetatud asjaolu alust rahatrahvide summade
vähendamiseks.

Kaebuse kohaselt tunnistab selle esitaja oma süüd ja kahetseb väga. Maakohus
tunnustab menetlusalust isikut selle eest, kuid märgib, et antud asjaolusid on juba
arvestatud karistuse määramisel kohtuvälise menetleja poolt. Nende teistkordne
arvestamine maakohtu poolt ei ole seadusekohane.



(allkirjastatud digitaalselt)
Anne PALMISTE
kohtunik




                                                                                 7

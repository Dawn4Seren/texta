                                                                                        1-16-1747




                            KOHTUMÄÄRUS
Kohus                                Tallinna Ringkonnakohus, kriminaalkolleegium

Määruse tegemise aeg ja koht         28. aprill 2016. a, Tallinn, kirjalik menetlus

Kriminaalasja number                 1-16-1747

Kohtukoosseis                        Sten Lind, Ivi Kesküla ja Orvi Tali

Vaidlustatud kohtulahend             Harju Maakohtu 28. märtsi 2016. a määrus, millega jäeti
                                     Andres Vorsman tingimisi enne tähtaega vangistusest
                                     vabastamata

Kaebuse esitaja ja kaebuse liik      süüdimõistetu Andres Vorsman (ik. 38306130261,
                                     viibimiskoht Tallinna Vangla), määruskaebus


RESOLUTSIOON
Jätta esitatud määruskaebus rahuldamata ja Harju Maakohtu 28. märtsi 2016. a määrus
muutmata.

Edasikaebamise kord
Määruse peale saab esitada määruskaebuse. Määruskaebus esitatakse Riigikohtule Tallinna
Ringkonnakohtu kaudu 15 päeva jooksul alates päevast, mil kaebuse esitaja sai vaidlustatavast
kohtumäärusest teada või pidi teada saama. Süüdimõistetu saab esitada määruskaebuse advokaadi
vahendusel.


ASJAOLUD JA MENETLUSE KÄIK
1.       Harju Maakohus mõistis 06.03.2002 otsusega Andres Vorsmani süüdi KrK § 15 lg 2 -
§ 141 lg 2 p 1, 3 järgi ning talle mõisteti karistuseks vangistus 7 aastat. Eelvangistuses viibitud aeg
arvati karistusaja hulka ning ärakandmata karistuseks jäi 6 aastat 10 kuud ja 7 päeva vangistust.
Tallinna Linnakohtu 06.02.2004 otsusega tunnistati A. Vorsman süüdi Krk § 101 p 1 ja § 141 lg 2
p 1, 101 p 8, § 207 lg 1, § 1411 lg 1 ja § 139 lg 2 p 2 järgi ning KarS § 64 lg 1 ja 2 alusel mõisteti
talle karistuseks 15 aastat vangistust ja rahaline karistus 5000 krooni. KarS § 65 lg 2 alusel mõisteti
liitkaristuseks Harju Maakohtu 06.03.2002 ja Tallinna Linnakohtu 06.02.2004 otsuse järgi 15
aastat vangistust ja rahaline karistus 5000 krooni. KarS § 68 lg 1 alusel luges kohus A. Vorsmani
eelvangistuses viibitud kolm päeva karistusaja hulka.
Karistuse kandmise algus oli 17.06.2002 ja lõpp on 12.06.2017.

2.     Tallinna Vangla esitas 01.03.2016 Harju Maakohtule materjalid kinnipeetava A. Vorsmani
tingimisi enne tähtaega vangistusest vabastamiseks.
                                                                                                  1
3.     A. Vorsman palus kohtul ta tingimisi ennetähtaegselt vanglast vabastada.

4.     Tallinna Vangla ja prokurör toetasid kinnipeetava tingimisi ennetähtaegset vabastamist.

Maakohtu seisukoht
5.      Harju Maakohus jättis 28.03.2016 määrusega A. Vorsmani tingimisi ennetähtaegselt
vangistusest vabastamata. Kohus leidis, et A. Vorsmani ennetähtaegne vabastamine oleks ennatlik.
Kohus võttis arvesse, et A. Vorsman on kriminaalkorras karistatud kahel korral ja ta viibib vanglas
esimest korda. Kinnipeetav kannab karistust raskete isikuvastaste kuritegude (mõrva, röövimise),
varguse, riisumise ning tulirelva hoidmise ja kasutamise eest. Eelviidatud kuriteod näitavad
A. Vorsmani jõhkrust ning ükskõiksust kaaskodanike elu ja turvatunde suhtes, aga ka tõsiasja, et
ta võib käituda ettearvamatult ja teisi ohustavalt.
Kohus viitas veel sellele, et kinnipeetav on ka vanglas karistuse kandmise ajal jätkanud oma
õigusvastast käitumist: teda karistati KarS § 121 järgi kaaskinnipeetava suhtes vägivalla
kasutamise eest.
Kohus märkis, et vangla iseloomustuse kohaselt võib A. Vorsman, kes tavaolukordades suudab
oma emotsioone valitseda, toimepandud kuritegusid analüüsides käituda impulsiivselt, empaatiat
ilmutamata. Kuigi vangla toetab A. Vorsmani ennetähtaegset vabastamist, ei ole ka vangla
välistanud isiku ohtlikkust avalikkusele.
Kohtu hinnangul ei ole ennetähtaegne vabastamine põhjendatud isegi vaatamata sellele, et
A. Vorsmanil on vabanemisel olemas elu- ja töökoht ning et ta on vangistuse ajal osalenud
resotsialiseerivas tegevuses. Vangla materjalide kohaselt oli kinnipeetaval kindel elu- ja töökoht
olemas juba enne vangistust, kuid sellest hoolimata pani ta toime kuritegusid materiaalse kasu
saamise eesmärgil.
Eelduslikult toetavad läbitud sotsiaalprogrammid kinnipeetava edasist toimetulekut vabaduses ja
aitavad mõista õiguskuuleka käitumise vajalikkust, kuid programmide läbimine iseenesest ei ole
aluseks kinnipeetava ennetähtaegsele vabastamisele. Antud juhul ei kaalu süüdimõistetu
ennetähtaegset vabastamist pooldavad asjaolud nagu elu- ja töökoht, abikaasa toetus vabaduses
ning korrektne käitumine vanglas, üles sooritatud kuritegude raskust ja nende toimepanemise
asjaolusid, samuti uute kuritegude toimepanemise ohtu.
Arvestades A. Vorsmani poolt toimepandud kuritegude raskust ja julmust, eriti asjaolu, et
kinnipeetav jätkas karistuse kandmise ajal vägivallaga seotud kuritegude toimepanemist, ei
pidanud kohus ärakantud karistust piisavaks. Kohtu hinnangul oleks A. Vorsmani ennetähtaegne
vabastamine vastuolus ühiskonna õiglustundega ega oleks kooskõlas karistuse mõistmise üldiste
eesmärkidega.

Määruskaebus
6.     Harju Maakohtu 28.03.2016 määruse peale esitas määruskaebuse A. Vorsman, kes palub
maakohtu määrus tühistada ja vabastada ta tingimisi ennetähtaegselt vangistusest.
A. Vorsman ei nõustu maakohtuga, et tema tingimisi enne tähtaega vangistusest vabastamine oleks
ennatlik ja et see riivaks ühiskonna õiglustunnet. Maakohtu määrus jõustuks 13.04.2016, mis
tähendab seda, et tal jääks karistuse kandmise lõpuni veidi üle 1 aasta. Seega on A. Vorsmanil
praegu viimane võimalus tingimisi enne tähtaega vangistusest vabaneda.
Kaebaja märgib, et ta pani kuriteod toime 18-aastasena. Kui ta oleks kuriteod toime pannud mõni
kuu varem, s.o alaealisena, siis tulnuks ta 2/3 karistusaja möödumisel automaatselt vangistusest
tingimisi enne tähtaega vabastada. A. Vorsman leiab, et 15 aasta pikkust esmakordset vangistust
ei oleks otstarbekas lõpuni kanda, vaid ta tuleks vabastada tingimisi enne tähtaega vangistusest
24-kuulise katseajaga. Kuna see pikendaks tema karistust peaaegu aasta võrra, siis ei tohiks ka
ühiskonna õiglustunne riivatud saada. Süüdimõistetu kahetseb väga toimepandud kuritegusid.
Tema hinnangul on vangistus täitnud oma eesmärgi ja ta lubab, et ei pane toime uusi kuritegusid.
                                                                                              2
7.      Ringkonnakohtu antud tähtaja raames esitas oma seisukoha A. Vorsman, kes märgib, et
pärast 14-aastat vanglas viibimist vajaks ta taasühiskonnastumiseks kriminaalhooldaja abi. Ta on
vangistuse ajal kaotanud mõlemad vanemad ning juurde on tulnud kohustused abikaasa, 5-aastase
tütre ja eluasemega seotud kulude näol. A. Vorsmanil ei ole ühtegi Eestis elavat lähisugulast.
Kriminaalhooldusametnik oleks inimene, kes aitaks tal õigel rajal püsida ja kelle poole saaks
võimalik küsimuste tekkimisel pöörduda.
A. Vorsman märgib, et vanglakaristus on täitnud oma eesmärgi. Ta mõistab oma varasema
käitumise hukka ja kahetseb kuritegude toimepanemist. Kui kohus vabastaks ta tingimisi enne
tähtaega vangistusest 24-kuulise katseajaga, nagu ta palub, siis pikendaks see süüdimõistetu
karistust 350 päeva võrra. See annaks talle võimaluse edukamalt taasühiskonnastuda ja enda
õiguskuulekust tõestada.


RINGKONNAKOHTU SEISUKOHT
8. Ringkonnakohus, vaadanud toimiku materjalid ja esitatud määruskaebuse läbi ning tutvunud
süüdimõistetu seisukohaga, leiab, et määruskaebus tuleb jätta rahuldamata.

8.1 Tingimisi enne tähtaega karistusest vabastamise otsustamisel peab kohus KarS § 76 lg 4 alusel
arvestama kuriteo toimepanemise asjaolusid, süüdimõistetu isikut, tema varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdimõistetule kaasa tuua tingimisi enne tähtaega karistusest vabastamine. Seadus ei kirjuta
kohtule ette seda, kui kaalukaks tuleb ühte või teist asjaolu pidada. Seega peab kohus hindama
neid asjaolusid kogumis oma siseveendumuse alusel, s.t tegemist on kohtu diskretsiooniotsusega.
Käesoleval juhul on tegemist olukorraga, kus ühelt poolt on süüdimõistetu pannud toime rasked
kuriteod, teiselt poolt iseloomustab teda hea käitumine karistuse kandmise ajal. Maakohus asus
seisukohale, et just kuriteo toimepanemise asjaolude tõttu ei saa A. Vorsmanit karistusest
ennetähtaegselt vabastada.

8.2      Maakohtu määruse motiivides on kohus käsitlenud toimepandud kuriteo asjaolude kõrval
ka A. Vorsmani käitumist karistuse kandmise ajal. Neid kõrvutades leidis kohus, et toimepandud
kuritegude tehiolud kaaluvad üles A. Vorsmanit positiivsest küljest iseloomustavad asjaolud.
Seejuures pidas maakohus toimepandud kuritegusid oluliseks kahest aspektist. Esiteks leidis kohus
sisuliselt, et juba ära kantud karistuse osa ei vasta A. Vorsmani süü suurusele. Teiseks leidis kohus,
et toimepandud tegusid iseloomustavate asjaolude valguses ei saa välistada uute kuritegude
toimepanemist vabaduses. Täitmiskohtunik tõi riskitegurina välja selle, et kuigi A. Vorsmanil oli
vabaduses olemas elu- ja töökoht, on teda karistatud muuhulgas varavastaste kuritegude
toimepanemise eest ning ta pani ka kuriteod, mille eest ta kannab käesolevat karistust, toime
varalise kasu saamise eesmärgil. Seega ei pruugi ka püsiv sissetulek garanteerida kinnipeetava
normikohast käitumist. Ka vangla on hinnanud kinnipeetava ohtlikuks avalikkusele ja märkinud,
et kuriteod on läinud raskemaks.
A. Vorsman kinnitab kaebuses, et vangistus on täitnud oma eesmärgi ja ta lubab, et ei pane toime
uusi kuritegusid. Maakohus ei pidanud seda lubadust veenvaks. Kohtu selline arvamus põhineb
eelkõige asjaolul, et A. Vorsman on ka vanglas karistuse kandmise ajal jätkanud oma õigusvastast
käitumist – teda karistati KarS § 121 järgi kaaskinnipeetava suhtes vägivalla kasutamise eest.
Samuti viitas kohus vangla iseloomustusele, mille kohaselt võib A. Vorsman, kes tavaolukordades
suudab oma emotsioone valitseda, toimepandud kuritegusid analüüsides käituda impulsiivselt,
empaatiat ilmutamata. Korduvad toime pandud kuriteod viitavad riskivale ja hoolimatule
elustiilile. Seega asus maakohus seisukohale, et ei ole välistatud, et A. Vorsman võib vabaduses
jätkata uute kuritegude toimepanemist.

                                                                                                 3
8.3     Ringkonnakohus leiab, et maakohtu argumendid on asjakohased. Arvestades seda, et
karistuse kandmiselt ennetähtaegse vabastamise otsustamise puhul on tegemist
diskretsiooniotsustusega, on kohtul teatud otsustamisruum ning kõrgema astme kohtul on alust
sekkuda siis, kui kohus pole oma seisukohta põhjendanud, ta on määrusest nähtuvalt jätnud mõne
tähtsust omava asjaolu arvestamata või on kohtu hinnang asjaolude kogumit arvestades selgelt
põhjendamatu.
Ringkonnakohus tunnistab, et A. Vorsmanit positiivselt iseloomustavaid ja tema tingimisi
ennetähtaegse vabastamise kasuks rääkivaid asjaolusid on palju: ta lõpetas vanglas üldhariduskooli
12. klassi, omandas B-kategooria juhtimisõiguse, tal puuduvad distsiplinaarkaristused, ta on
läbinud erinevaid resotsialiseerivaid sotsiaalprogramme ja kursusi, tal on olemas sotsiaalne
tugivõrgustik ning vabanemisel kindel elu- ja töökoht, tema ennetähtaegset vabastamist toetavad
Tallinna Vangla ja prokuratuur. Samas pidas täitmiskohtunik kuritegusid, mille eest A. Vorsman
karistust kannab, jõhkraks, ning selle hinnanguga tuleb nõustuda. Samuti viitas maakohus
põhjendatult asjaolule, et A. Vorsman on ka vanglas karistuse kandmise ajal jätkanud oma
õigusvastast käitumist, pannes kaaskinnipeetava suhtes toime KarS § 121 järgi kvalifitseeritava
kuriteo.

8.4     A. Vorsman märgib määruskaebuses, et ta pani kuriteod toime juba pikka aega tagasi ning
praeguseks on tema käitumises ja arusaamades toimunud tõsised muutused. Seoses sellega tuleb
arvestada, et karistuse mõte ei ole üksnes õiguskorra kaitse või süüdimõistetu mõjutamine uusi
kuritegusid mitte toime panema, vaid tegemist on ka vastusega toimepandud kuriteo eest –
KarS § 56 lg 1 kohaselt on karistuse alus isiku süü. Seega tuleb isiku tingimisi ennetähtaegselt
vangistusest vabastamise otsustamisel hinnata ka seda, kuivõrd saab ära kantud karistust pidada
toimepandud tegusid arvestades piisavaks. Seetõttu peab kohus KarS § 76 lg 4 kohaselt arvestama
muuhulgas kuriteo toimepanemise asjaolusid. Ringkonnakohtu hinnangul on täitmiskohtunik
pidanud esmatähtsaks just seda.
Eelnevast tulenevalt ei ole maakohus teinud A. Vorsmani ennetähtaegselt vabastamisest
keeldumisel teinud vigu, mis annaks alust maakohtu määruse tühistamiseks.
Ainuüksi asjaolu, et ennetähtaegse vabanemise puhul oleks A. Vorsmanile tagatud
kriminaalhooldaja näol kontroll ja tugi, mis aitaks tal paremini eluga toime tulla, ei anna
ülaltoodud asjaolusid arvesse võttes alust kinnipeetava ennetähtaegseks vabastamiseks. Kaebusest
nähtub, et A. Vorsmanil on ka pärast vangistuse ärakandmist olemas kindel tugi – elukoht ja
sotsiaalne tugivõrgustik perekonna näol.

8.5     Kaebaja viited sellele, et kui ta oleks kuriteod toime pannud paar kuud varem, s.o
alaealisena, siis tulnuks ta 2/3 karistusaja möödumisel automaatselt vangistusest tingimisi enne
tähtaega vabastada, ei ole asjakohased, kuna A. Vorsman oli kuritegude toimepanemise ajal
täisealine. Ka on esitatud väide ekslik. Karistusseadustik ei näe ette kohustuslikku ennetähtaegset
vabastamist, kui isik on alaealisena pannud toime tahtliku esimese astme kuriteo. Alaealiselt
kuriteo toime pannud süüdlase ennetähtaegse vabastamise näeb ette KarS § 761 lg 2, mis sätestab:
„(2) Kohus vabastab katseajaga tingimisi enne tähtaega vangistusest süüdlase, kes oli kuriteo
toimepanemise ajal noorem kui kaheksateistaastane, teise astme kuriteo või ettevaatamatu esimese
astme kuriteo korral, kui ta on tegelikult ära kandnud vähemalt poole mõistetud karistusajast, kuid
mitte vähem kui neli kuud.“

8.6    Seoses A. Vorsmani taotlusega, vabastada ta tingimisi enne tähtaega vangistusest ja
kohaldada tema suhtes 24-kuulist katseaega, tuleb märkida, et sellise taotluse rahuldamine ei ole
võimalik. KarS § 76 lg 5 sätestab üheselt, et katseaeg määratakse ärakandmata karistuse ulatuses,
s.o kuni karistuse kandmise aja lõpuni.


                                                                                              4
8.7 Eeltoodust tulenevalt leiab ringkonnakohus, et kuigi A. Vorsman on kandnud pika vangistuse
pea täielikult ära ning tema karistuse kandmist iseloomustavad asjaolud on üldjoontes positiivsed,
ei ole toime pandud kuritegude tehiolusid arvestades põhjendatud süüdimõistetu tingimisi
ennetähtaegne vabastamine ning maakohtu määruse muutmiseks ei ole alust.
Ringkonnakohus lisab, et kohtul on õigus keelduda süüdlase ennetähtaegsest vabastamisest
toimepandud kuritegude raskuse motiivil. Kohus leiab, et A. Vorsmani vabastamine ei vastaks
tema poolt toime pandud kuritegude raskusele ning argumendid tema ennetähtaegse vabastamise
vastu kaaluvad selle kasuks rääkivad argumendid üles. Harju Maakohus on oma määruses
KarS § 76 lg-s 4 nimetatud asjaolusid arvesse võtnud ning see määrus ei ole vastuolus seadusega.
Seega puudub alus vaidlustatud kohtumääruse tühistamiseks määruskaebuses esitatud
argumentidel.

9.     Eelnevast lähtuvalt ning juhindudes KrMS § 337 lg 1 p-st 1 ja §-st 390 jätab
ringkonnakohus vaidlustatud Harju Maakohtu 28.03.2016 määruse muutmata ja määruskaebuse
rahuldamata.



/allkirjastatud digitaalselt/    /allkirjastatud digitaalselt/    /allkirjastatud digitaalselt/

        Sten Lind                       Ivi Kesküla                       Orvi Tali




                                                                                                  5

                                                                                         1-15-8274




                        KOHTUMÄÄRUS

Kohus                             Pärnu Maakohus
Määruse tegemise aeg ja koht      17. märts 2016. a Haapsalu kohtumaja
Kriminaalasja number              1-15-8274 (15257000176)
Kohtukoosseis                     Kohtunik Piia Jaaksoo
Istungisekretär                   Gerda Raidla
Tõlk                              Ljudmila Belan
Kriminaalasi                      Juri Meier süüdistus KarS § 121 lg 1 järgi

Prokurör                          Indrek Kalda
Kaitsja                           Advokaat Raul Oberg
Süüdistatav                       Juri Meier – isikukood 337306254210, elukoht *, e-post: *,
                                  kodakondsus *, emakeel * keel, *haridus, töökoht * *, karistamata,
                                  kohaldatud tõkend elukohast lahkumise keeld.


Taotlus                           Lääne Ringkonnaprokuratuuri ringkonnaprokuröri Indrek Kalda
                                  taotlus kriminaalmenetluse lõpetamiseks Juri Meier suhtes KrMS §
                                  202 alusel

RESOLUTSIOON
1. Lõpetada KrMS § 202 lg 1, lg 2 p 2, lg 3 alusel kriminaalmenetlus Juri Meier süüdistuses
KarS § 121 lg 1 järgi kvalifitseeritavas kuriteos ning panna Juri Meier'ile kohustuseks maksta
17. septembriks 2016. a riigi tuludesse 430 (nelisada kolmkümmend) eurot.
Rahaline kohustus tasuda Maksu- ja Tolliameti arveldusarvele nr EE351010052031000004 SEB Pank
AS-is, a/a nr EE502200221014193355 Swedbank AS-is, a/a nr EE401700017002872300 Nordea
Bank Finland PLC Eesti filiaalis või a/a nr EE873300333499990003 Danske Bank AS Eesti filiaalis.
Maksekorralduse selgitusse lisada: Haapsalu kohtumaja, määrus nr 1-15-8274, rahaline kohustus, Juri
Meier, kohustuslik märkida viitenumber 99916900000250.
2. Kui Juri Meier ei täida talle käesoleva määruse p-s 1 pandud rahalist kohustust, uuendab prokuröri
taotlusel kohus kriminaalmenetluse määrusega.
3. Tühistada Juri Meier suhtes kohaldatud tõkend elukohast lahkumise keeld.
4. Asitõend CD- plaat jätta kriminaalasja juurde.
5. Edastada kohtumäärus prokurörile I. Kalda, süüdistatavale J.Meier, kaitsjale.
Edasikaebamise kord
Määrusele ei saa esitada määruskaebust ja määrus jõustub selle tegemisest.


      1                                                                                           1
                                                                                          1-15-8274



Asjaolud
07.10.2015 saabus kohtusse kriminaalasi Juri Meier süüdistuses KarS § 121 lg 1 järgi arutamiseks
üldmenetluses. 11.11.2015 toimus kriminaalasjas eelistung. 11.11.2015 määrusega andis kohus Juri
Meier kohtu alla ja määras arutada kriminaalasja kohtuistungil 17.03, 24.03, 04.04.2016.
17.03.2016 kohtuistungil esitas prokurör kohtule taotluse kriminaalmenetluse lõpetamiseks Juri
Meier suhtes.

Prokuröri taotlus
Juri Meier`ile on esitatud süüdistus selles, et tema, istudes 17.06.2015 kella 17.30 paiku *
maakonnas * vallas * alevikus * sadamas praamijärjekorras seistes tema kasutuses oleva veoauto
MAN registreerimismärgiga * * kabiinis, lõi avatud juhipoolse kabiiniukse vahelt auto juurde
J.Meieri poolt eelnevalt *-* mnt 62-kilomeetril tehtud ohtliku möödasõidumanöövri kohta selgitust
küsima tulnud L. P.ga tekkinud sõnavahetuse käigus L. P.i ühel korral ilma jalanõuta parema jalaga
näopiirkonda.
Sellise tahtliku tegevusega põhjustas Juri Meier kannatanu L. P.le füüsilist valu ja mitteeluohtlikud
tervisekahjustused- huulte turse, alahuule keskosa väikese vigastuse, alahuule limaskestal kahe
alumise hamba lõikumisest tekitatud vigastuse, ülahuule kida rebendi ja nina limaskesta punetuse ja
turse.
Sellise tegevusega pani Juri Meier toime valu tekitava kehalise väärkohtlemise, s.o KarS § 121
lg 1 järgi kvalifitseeritava kuriteo.
Juri Meieri süü ei ole suur ja puudub avalik menetlushuvi, kuna esiteks nähtub karistusregistri
teatistest, et ta on varem kriminaalkorras karistamata isik. Ta on karistamata ka väärtegude eest.
Juri Meier töötab * *, on * ning tema ülalpidamisel on * * *.
Teda süüdistatakse ühes teise astme kuriteos, mille puhul ei ole tegemist sanktsiooni poolest raske
kuriteoga, kuna seadusandja on selle eest näinud ette ka kõige kergemaliigilise karistuse- rahalise
karistuse ja vangistuse ühest kuust ühe aastani.
Juri Meieri poolt kasutatud füüsiline vägivald ei olnud suure intensiivsusega, tegemist oli vaid ühe
löögiga ja ei põhjustanud kannatanule olulisi tervisekahjustusi, mis oleks nõudnud ka haiglaravi ning
kannatanu vigastused paranesid paari päevaga.
Tsiviilhagi pole esitatud. Karistust raskendavad asjaolud puuduvad.
Tegemist oli ühekordse vägivallateoga, mis oli ajendatud süüdistatava ja kannatanu vahelisest
vaidlusest selle üle, kas süüdistatav ohustas kannatanust möödasõidul teda või mitte. Uute kuritegude
toimepanemise oht süüdistatava puhul on väike.
Kannatanu on andnud ütlusi, et jätab selle teo eest karistamise prokuröri, kaitsja ja kohtu otsustada
ning ei ole huvitatud Haapsalus kohtus käimisest.
Tegemist on isikuga kes omab piisavat sissetulekut, et maksta riigituludesse teatav summa.
Seetõttu on võimalik süüdistatavat positiivselt mõjutada ka kriminaalkaristust kohaldamata, määrates
talle kohustuseks maksta riigituludesse teatud rahasumma.
Kriminaalasjas menetluskulu puudub.
Juri Meierile on selgitatud, et kui ta ei täida temale pandud kohustusi, uuendab kohus prokuratuuri
taotlusel määrusega käesoleva kriminaalasja menetluse ning seda jätkatakse üldises korras Pärnu
Maakohtus.
Arvestades seda, et isiku süü ei ole suur ja kriminaalmenetluse jätkamiseks puudub avalik
menetlushuvi, eeltoodu alusel ja juhindudes KrMS § 202 lg 1,2, ringkonnaprokurör taotles Pärnu
Maakohtult:
1.lõpetada kriminaalasjas menetlus Juri Meieri suhtes, kuna tema süü ei ole suur ja puudub avalik
menetlushuvi;
2. määratava kohustuse liik ja tähtaeg: määrata Juri Meierile kohustuseks kuue kuu jooksul alates
kohtumääruse koostamisest: maksta riigituludesse 430 eurot.


      2                                                                                            2
                                                                                           1-15-8274



KOHTU SEISUKOHT
KrMS § 202 lg 1 sätestab, et kui kriminaalmenetluse ese on teise astme kuritegu ja selles kahtlustatava
või süüdistatava isiku süü ei ole suur ning ta on heastanud või asunud heastama kuriteoga tekitatud
kahju ja tasunud kriminaalmenetluse kulud või võtnud endale kohustuse tasuda kulud ning
kriminaalmenetluse jätkamiseks puudub avalik menetlushuvi, võib prokurör kahtlustatava või
süüdistatava nõusolekul taotleda, et kohus kriminaalmenetluse lõpetaks.
Prokuröri taotlusele on Juri Meier, kirjutanud ja kinnitas ka kohtuistungil, et ta on nõus menetluse
lõpetamise ja taotluses märgitud kohustuse määramisega.
Taotluse on allkirjastanud ka kaitsja ja kaitsja kinnitas samuti kohtuistungil, et on nõus, et J.Meier
suhtes menetlus lõpetatakse.
Kohus leiab, et prokuröri taotluses toodud seisukohad annavad aluse menetluse lõpetamiseks. Lisaks
nähtub kriminaalasja toimikust, et J.Meier`ile töökohast antud iseloomustus on positiivne /tl 51 II kd/.
Seega on kriminaalmenetluse lõpetamiseks seaduses ettenähtud alused olemas.
KrMS § 202 lg 2 p 1 ja 2 sätestavad, et kriminaalmenetluse lõpetamise korral võib kohus prokuratuuri
taotlusel ja süüdistatava nõusolekul panna talle kohustuse määratud tähtajaks - tasuda
kriminaalmenetluse kulud ja hüvitada kuriteoga tekitatud kahju ning maksta kindel summa
riigituludesse või sihtotstarbeliseks kasutamiseks üldsuse huvides. Nimetatud §-i lg 3 alusel lõikes 2
loetletud kohustuste täitmise tähtaeg ei või ületada kuut kuud.
Kriminaalmenetluse kulud puuduvad.
Kohus nõustub prokuröri taotluses toodud põhjendusega kohustuse panemise kohta ja leiab, et
kohustuse panemine – raha tasumine riigituludesse Juri Meier poolt - on otstarbekas ja menetlus tuleb
käesoleval juhul lõpetada kohustuse panemisega määratud tähtajaks, süüdistataval tuleb hiljemalt 17.
septembriks 2016 tasuda riigituludesse prokuröri poolt taotletud summa.

Tõkend – Juri Meier suhtes on 24.08.2015. a kohaldatud tõkend elukohast lahkumise keeld /tl 36 II
kd/, tõkend tuleb tühistada.
Asitõend
Käesolevas kriminaalasjas on asitõenditena vaadeldud sõiduki pardakaamera salvestust, salvestus asub
CD-plaadil, mis asub kriminaalasja juures. CD-plaat tuleb jätta kriminaalasja juurde KrMS § 126 lg 3
p 1 alusel.

Lähtudes eeltoodust ja juhindudes KrMS § 202 lg 1, lg 2 p 1 ja 2, lg 3, 4, § 385 p 10, § 408 lg 1 kohus
leiab, et prokuröri taotlus kuulub rahuldamisele ja kriminaalasjas kuulub menetlus Juri Meier suhtes
lõpetamisele.


/allkirjastatud digitaalselt/
Piia Jaaksoo
kohtunik




      3                                                                                             3

                                                                                                 1

                                                                         Kriminaalasi nr 1-14-855




                               KOHTUMÄÄRUS

Kohus                            Viru Maakohus

Määruse tegemise aeg ja koht 30. august 2016, Rakvere kohtumaja

Kriminaalasja number             1-14-855

Kohtunik                         Heli Väinaste

Kohtuistungi sekretär            Enjar Malm

                                 Viru Vangla materjalid Arvo Kreegi vangistusest tingimisi
Kohtuasi
                                 enne tähtaega vabastamiseks

Süüdimõistetu                    ARVO KREEK, isikukood 37305275216, Eesti Vabariigi
                                 kodanik, põhiharidus, elukoht xxxx

                                 Karistuse kandmise algus 13.08.2013 ja lõpp 10.02.2017



RESOLUTSIOON
Jätta ARVO KREEK vangistusest tingimisi enne tähtaega vabastamata.

Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.


Asjaolud

Viru Vangla esitas 20.06.2016 Viru Maakohtule materjalid kinnipeetava Arvo Kreegi
vangistusest tingimisi enne tähtaega vabastamiseks.

Arvo Kreek kannab käesoleval ajal Viru Maakohtu 09.10.2014 ja Tartu Ringkonnakohtu
12.12.2014 kohtuotsusega nr 1-14-855 mõistetud karistust, mille kohaselt ta tunnistati süüdi
KarS § 209 lg 2 p 1 järgi ning mõisteti karistuseks 1 aasta vangistust, KarS § 199 lg 2 p 4,8 järgi
ning mõisteti karistuseks 1 aasta 6 kuud vangistust, KarS § 120 järgi ning mõisteti karistuseks 6
kuud vangistust, KarS § 121 järgi ning mõisteti karistuseks 1 aasta 4 kuud vangistust, KarS §
1572 järgi ning mõisteti karistuseks 8 kuud vangistust ja KarS § 424 järgi ning mõisteti
karistuseks 1 aasta vangistust. KarS § 64 lg 1 alusel mõisteti liitkaristuseks 3 aastat 6 kuud
                                                                                                    2

vangistust, millest arvati KarS § 68 lg 1 alusel maha eelvangistuses viibitud aeg 2 päeva, mõistes
ärakandmisele kuuluvaks karistuseks 3 aastat 5 kuud 28 päeva vangistust. Karistuse kandmise
aja alguseks loeti 13.08.2013.

Kinnipeetavat on kriminaalkorras karistatud 11 korral, reaalset vanglakaristust kannab ta
seitsmendat korda. Käesolevat karistust kannab isik vägivalla kasutamise eest, varguse ja
kelmuse eest ning mootorsõiduki juhtimise eest joobeseisundis. Varasemalt on teda karistatud
sarnaste kuritegude eest. Kuritegude toimepanemise soodusteguriteks on sõltuvusainete
tarvitamine, hoolimatu ja riskiv elustiil. Vangistuse jooksul on kinnipeetav osalenud 20.05.2015-
19.08.2015 majandustöödel koristajana. Alates 19.01.2016 osaleb ta sotsiaalprogrammis
Agressiivsuse asendamise treening.

Käesolevaks ajaks on kinnipeetav talle mõistetud karistusest ära kandnud enam kui 3 aastat ning
kanda jääb tal veel enam kui 5 kuud vangistust.

Kinnipeetaval on üks kehtiv distsiplinaarkaristus.

Viru Vangla poolt 08.06.2016 koostatud iseloomustuse kohaselt puudub kinnipeetaval
vabanemisel elukoht ja toetust pakkuv lähedaste võrgustik. xxxx valla sotsiaaltööspetsialisti S S
sõnul on isikul õigus teha xxxx vallale taotlus eluruumi saamiseks. Lähim kodutute varjupaik on
xxxx linnas. Isiku sõnul elas ta enne vangistust üüritud korteris xxxx. Kõik kuriteod, mille eest
kinnipeetav karistust kannab on toime pandud nimetatud piirkonnas. Kinnipeetav omandas
põhihariduse xxxx Keskkoolis, edasi õppis väidetavalt xxxx kutsekeskkoolis traktoristiks, kuid
kooli ei lõpetanud ega ole töötanud sellel erialal. Kooliajal on esinenud käitumisprobleeme ja ta
oli suunatud õppima xxxx erikooli. Kinnipeetav väidab, et varasemate vangistuste jooksul on ta
saanud tisleri-puidupingitöölise kutse. Enne vangistust töötas isik ametlikult firmas OÜ xxxx
laotöötajana ca aasta jooksul. Varem on töötanud betoonitöötajana, Viru Vangla koostööpartneri
OÜ xxxx abitöötajana, puidutöölisena, mööblivalmistajana. Hetkel kinnipeetav vanglas tööga
hõivatud ei ole, keeldub töötamast. Sissetulekuks enne vangistust oli töötasu ja kuritegelikul teel
saadud tulu. K-raha andmetel on isikul 08.06.2016 seisuga tasumata nõudeid summas 2885,33
eurot, mille tasumisest isik huvitatud ei ole. Kuriteod on toime pandud materiaalse kasu saamise
eesmärgil. Vabanedes puudub isikul kindel töökoht.

Isiku sõnul ta enam oma isa, õe ja vennaga ei suhtle. Õde I K on kannatanu. Kinnipeetava sõnul
ei suhtle ta ka kriminaalset tausta omavate isikutega, kuid on "tere-tuttavaid". Suhted
elukaaslasega on katkenud, lapsi ei ole. Korduvad kuri- ja väärteod viitavad riskeerivale
elustiilile. Isik omab vabaduses tuttavaid, kes võivad talle negatiivset mõju avaldada. Isiku sõnul
ei olnud tal enne vangistust probleeme alkoholi kuritarvitamisega. Samas kuriteod on sooritatud
alkoholi mõjul (alkoholijoobes juhtimine, vägivalla kasutamine joobeseisundis). Isikul on
diagnoositud sõltuvus amfetamiinist, tarvitamine toimus süstimise teel. Kinnipeetav ise ei
tunnista sõltuvust ja eitab, et tarvitas. Väidab, et ta ütles spetsiaalselt vangla psühhiaatrile seda,
et varem tarvitas amfetamiini. Põhjuseks tõi selle, et ta tahtis saada psühhiaatrilisi ravimeid, kuna
olid probleemid unega. Sõltuvus oli isikul diagnoositud 2011. aastal. Isikut on kriminaalkorras
karistatud mootorsõiduki juhtimise eest narkojoobes. Samuti on teda väärteokorras karistatud
NPALS § 151 järgi 2013. aastal. Kaalutud oli sõltuvusravi kohaldamise võimalust seoses
tingimisi ennetähtaegse vabanemise raames võimaliku vabanemisega, kuid isik ei vasta
kriteeriumitele. Isiku riskikäitumist vabaduses suurendab sõltuvusainete kuritarvitamine. Isik
kasutas korduvalt vägivalda ja ähvardas vägivalla kasutamisega teisi. Kinnipeetav ei oska
emotsioone vaos hoida ja kipub tegutsema impulsiivselt. Süüdistab oma probleemides ja
ebaõnnestumistes teisi või saatust. Kuritegelikku käitumist isik põhjendada ei oska. Ta ei mõtle
                                                                                                3

oma tegude tagajärgedele, võib tõlgendada teiste tegusid ja kavatsusi valesti ning tegutseb
vastavalt. Isik elab põhimõttel "üks päev korraga". Puuduvad realistlikud eesmärgid tulevikuks.
Kinnipeetav pooldab kuritegevust, millele viitavad korduvad karistused ja vangistused. Isik
soovib elada normaalset elu, kuid samas sooritab uusi kuritegusid. Ta ei õpi oma vigadest ja
teadlikult rikub seadust. Vanglas on isik korduvalt rikkunud distsipliini. Varasem tingimuslik
karistus ebaõnnestus, kuna isik ei ilmunud registreerimistele, ei sooritanud ÜKT tunde ega
tasunud rahalisi nõudeid. Kinnipeetav ei aktsepteeri, et ühiskonna liikmeks olemine eeldab ka
teatavat vastutust. Ükski karistus oma eesmärki täitnud ei ole. Kinnipeetav ei arvesta
kaaskodanikega, on oma käitumisega ja tegudega ohtlik lähedastele ning ühiskonnale.
Arvestades kinnipeetava varasemat karistatust on uue üldise korduva kuriteo toimepanemise
tõenäosus 2 aasta jooksul 44% ning uue vägivaldse kuriteo toimepanemise tõenäosus sama aja
jooksul on 65%. Viru Vangla ei toeta kinnipeetava vabanemist tingimisi ennetähtaegselt. Juhul,
kui kohus peab otstarbekaks kinnipeetava tingimisi enne tähtaega vabastada, teeb vangla
ettepaneku määrata Arvo Kreegile tulenevalt tema ohtlikkuse tasemest ja uue kuriteo
toimepanemise tõenäosusest katseaeg ning käitumiskontroll kuni karistusaja lõpuni, s.o kuni
10.02.2017.a. Käitumiskontrolli ajaks on otstarbekas määrata isikule KarS § 75 lg 2 p 2,21,4,7,8
sätestatud kohustused.

Kriminaalhooldusametnik oma arvamuses märgib, et Arvo Kreegil puudub vabaduses toetust
pakkuv lähedaste võrgustik. Isiku suhted on olemasolevatel andmetel sugulastega katkenud isiku
käitumisest tulenevatel põhjustel. Isik on sooritanud isikuvastaseid kuritegusid oma lähedaste
suhtes. Arvo Kreek omab vabaduses tuttavaid, kes võivad negatiivset mõju avaldada. Võimaliku
ennetähtaegse vabanemise korral puudub Arvo Kreegil vabaduses elukoht, puudub ka
materiaalset toetust pakkuv lähedaste võrgustik. xxxx valla sotsiaaltööspetsialisti S S sõnul on
Arvo Kreegil õigus teha xxxx vallale taotlus eluruumi saamiseks. Iga juhtum arutatakse vallas
läbi ja antakse vastus. Vabaduses puudub isikul kindel töökoht, mistõttu on vajalik võtta ennast
arvele Eesti Töötukassas. Samuti saab isik pöörduda xxxx valla poole sotsiaaltoetuste
võimalikkuse küsimuses. Isikut on korduvalt karistatud varavastaste, isikuvastaste ja
ühiskonnavastaste kuritegude eest. Ükski karistus oma eesmärki täitnud ei ole. Varasem
tingimuslik karistus ebaõnnestus, kuna isik ei ilmunud registreerimistele, ei sooritanud talle
määratud ÜKT tunde, ei tasunud väljamõistetud kahjusid. Isiku riskikäitumist vabaduses
suurendab sõltuvusainete kuritarvitamine. Juhul, kui kohus leiab, et Arvo Kreek peaks vabanema
ennetähtaegselt, teeb kriminaalhooldusametnik ettepaneku määrata Arvo Kreegile katseaja ja
käitumiskontrolli pikkus tulenevalt tema ohtlikkuse tasemest ja uue kuriteo toimepanemise
tõenäosusest kuni tema karistusaja lõpuni, s.o 10.02.2017.a, kohustades teda täitma KarS § 75 lg
2 p 2,21,4,8 sätestatud kohustusi.

Arvo Kreek kinnitas kohtuistungil, et soovib vangistusest tingimisi enne tähtaega vabaneda. Kui
ta 5 kuu pärast vabaneb, siis peab ta samuti hakkama endale elukohta otsima. Talvel on lihtsalt
raskem neid asju ajada. xxxx on tema isa korter, see on isa elukoht. Isa nimi on H K.
Iseloomustuses on kirjas, et ta on 2015. aastal majandustöödel osalenud. See töö oli kolmeks
kuuks. Rohkem tööd ei ole talle pakutud, tema ei ole keeldunud töötamast. Kuidas tal saab olla
garanteeritud töökoht, kui ta istub vanglas. Ta ei ole kunagi ilma tööta olnud. Kui ta välja saab,
siis hakkab tööd otsima. Sõltuvusaineid on ta proovinud, aga ei hakka neid tarvitama. Ta peab
silmas narkootilisi aineid. Alkoholi ei ole ta 7-8 aastat tilkagi suu sisse võtnud. Pool
iseloomustust ei vasta tõele. Tõsi on see, et ta on uimasteid proovinud. Ühel korral jäi suitsuga
vahele. Vägivalda ei ole ta kunagi alkoholijoobes olles kasutanud. Varasem tingimuslik karistus
ebaõnnestus, sest tal lihtsalt ei olnud aega teha üldkasulikku tööd. Kui ta praegu vabaneb, siis
peab ta endale töökoha leidma, igasuguseid nõudeid täitma. Vahe on lihtsalt selles, millal ta
                                                                                                  4

vabaneb. Kui ta poole aasta pärast vabaneb, siis pole tal enam mingeid kohustusi. Ta tahab
hakata normaalselt elama.

Abiprokurör Enn Pustak on edastanud kohtunikule oma seisukoha elektrooniliselt ning
lähtudes KrMS § 432 lg 33 teatanud, et ei soovi võtta osa Arvo Kreegi tingimisi enne tähtaega
vangistusest vabastamise küsimuse läbivaatamisest. Prokurör nõustub nimetatud kinnipeetava
kohta Viru Vangla poolt 08.06.2016 koostatud iseloomustuses toodud seisukohtadega, ega toeta
samuti nagu vangla A. Kreegi ennetähtaegset vangistusest vabastamist. A. Kreegi varasem
elukäik ning toimepandud kuritegude arvukus ja iseloom viitavad tema ohtlikkusele. Kinnipeetav
on kriminaalkorras karistatud 11-l korral ning reaalselt kannab karistust 7-l korral, seega ei olnud
uute kuritegude toimepanemine juhuslik. Eeltoodu räägib sellest, et ta ei ole enda jaoks
karistustest järeldusi teinud ega suutnud näidata, et ta on võimeline käituma seaduskuulekalt. A.
Kreek on näidanud oma varasema käitumisega, et vangistuse üldkasuliku tööga asendamine,
süüdimõistetu käitumiskontrollile allutamine ja kriminaalhooldus ei ole küllaldane meede, mis
hoiab ära tema poolt uute kuritegude toimepanemise. Olukorras, kus kinnipeetav ei ole aru
saanud oma kuritegude tõsidusest ja sellega kaasnevatest tagajärgedest ning ei ole ka vangistuses
üles näidanud tõsist tahet seaduskuulekaks eluks, oleks tema ennetähtaegse vabastamise korral
ühiskonna heaolu ohustatud. Käesoleva asja materjalidest nähtub, et A. Kreegil puuduvad
vabaduses kindel elukoht ja kehtiv isikut tõendav dokument. Õigus pöörduda xxxx vallavalitsuse
poole ja taotleda eluruumi ei ole samastatav kindla elukoha olemasoluga. Kodutute varjupaigas
elamine samuti ei soodustaks kriminaalhoolduse läbimist. Vangistusest tingimisi enne tähtaega
vabanemisega kaasneb kriminaalhooldus ja täitmisele kuuluvad KarS § 75 lg 1 sätestatud
käitumiskontrolli nõuded ja KarS § 75 lg 2 sätestatud võimalikud lisakohustused. Kuna
kriminaalhoolduse ja käitumiskontrolli üks nõuetest on alalises elukohas elamise nõue, siis
vabanemisjärgse alalise elukoha puudumine süüdimõistetul raskendaks käitumiskontrolli. Lisaks
on kindla elukohaga seotud veel kolm kontrollnõuet (KarS § 75 lg 1 p 3,4,5). Enne vangistust oli
A. Kreegil probleeme alkoholi kuritarvitamisega ja narkootiliste ainete tarbimisega
(diagnoositud sõltuvus), mida võib pidada uue kuriteo toimepanemise riskifaktoriks. Väärib
märkimist, et eelmainitud iseloomustuse kohaselt on süüdimõistetu poolt uue korduva kuriteo
ning uue vägivaldse kuriteo toimepanemise tõenäosus järgmise 2 aasta jooksul vastavalt 44% ja
65%, mis ei ole madal risk. Ei saa jätta tähelepanuta vangla materjalides märgitut, mille kohaselt
on A. Kreek kõrgohtlik avalikkusele (risk ühiskonnas) ning ohtlik konkreetsele täiskasvanule.
Prokurör peab vajalikuks märkida, et karistuse tervikuna ärakandmine on reegliks ja sellest
tingimisi ennetähtaegne vabastamine selgelt erandiks. Nimetatud vangistatu puhul selliseid
veenvaid erandlikke asjaolusid ei esine. Lähtudes eeltoodust ei toeta prokuratuur Arvo Kreegi
tingimisi ennetähtaegset vabastamist.

KarS § 76 lg 4 sätestab, et tingimisi enne tähtaega vangistusest vabastamise otsustamisel
arvestab kohus kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdlasele kaasa tuua tingimisi enne tähtaega karistusest vabastamine.

Kohus, kuulanud ära süüdimõistetu, tutvunud prokuröri arvamusega ning Viru Vangla poolt
esitatud materjalidega, leiab, et süüdimõistetu Arvo Kreek ei kuulu vangistusest tingimisi enne
tähtaega vabastamisele. Kinnipeetavat on kriminaalkorras karistatud 11 korral, reaalset
vanglakaristust kannab ta seitsmendat korda. Korduv kriminaalkorras karistatus viitab sellele, et
isik ei ole varasematest karistustest vajalikke järeldusi teinud ega oma käitumist õiguskuulekuse
suunas korrigeerinud, vaid on jätkanud uute kuritegude toimepanemist. Isikule on varasemalt
antud võimalus oma karistust vabaduses kanda, kuid ta ei sooritanud vangistuse üldkasuliku
tööga asendamisel talle määratud üldkasuliku töö tunde ega ilmunud registreerimisele.
                                                                                                 5

Eeltoodust tulenevalt puudub kohtul kindlus, et isik vangistusest tingimisi enne tähtaega
vabanemisel suudab järgida käitumiskontrolli nõudeid ja lisakohustusi ning katseaja edukalt
läbida. Vabaduses puudub isikul elu- ja töökoht, lähedaste toetus. Arvo Kreek andis
kohtuistungil oma vabanemisjärgseks elukohaks xxxx, mis on tema isa H K elukoht. Nimetatud
elukohta ei ole kontrollitud, mistõttu ei ole teada, kas isa on nõus poja tema juurde elama
asumisega. Kuna käitumiskontrolli üks nõuetest on alalises elukohas elamise nõue, siis
vabanemisjärgse alalise elukoha puudumine vangistatul välistab iseenesest KarS § 75 lg 1 p 1
sätestatud kontrollnõude täitmise ning taotluse rahuldamise tema vangistusest ennetähtaegse
vabastamise osas. Lisaks on kindla elukohaga seotud veel kolm kontrollnõuet (KarS § 75 lg 1 p
3,4,5 ja 6). Kinnipeetaval on tasumata rahalisi nõudeid summas 2885,33 eurot, mis raskendab
tema majanduslikku toimetulekut vabanemisjärgselt. Kuivõrd kuriteod on toime pandud
materiaalse kasu saamise eesmärgil, võib isik vabaduses majanduslike raskuste ilmnemisel asuda
uuesti kuritegelikule teele. Enne vangistust oli kinnipeetaval probleeme sõltuvusainete
tarvitamisega, mida võib pidada uue kuriteo toimepanemise riskifaktoriks. Riigikohtu
kriminaalkolleegiumi 02.11.2006 määruse nr 3-1-1-91-06 kohaselt on vangistusest ennetähtaegse
vabastamise oluliseks tingimuseks vangistatu õiguspärane käitumine. Käesoleval juhul ei ole see
tingimus täidetud, sest kinnipeetaval on üks kehtiv distsiplinaarkaristus. Kui kinnipeetav ei suuda
vanglas range järelevalve all alluda kehtestatud korrale ning käituda õiguskuulekalt, siis seab see
kahtluse alla tema võime teha seda vabaduses. Uue üldise korduva kuriteo toimepanemise
tõenäosus kinnipeetava poolt järgmise 2 aasta jooksul on vangla hinnangul 44% ning uue
vägivaldse kuriteo toimepanemise tõenäosus sama aja jooksul on 65%, mis ei ole madal risk.
Viru Vangla ja prokuratuur ei toeta kinnipeetava tingimisi enne tähtaega vabastamist. Lisaks
märgib kohus, et karistuse tervikuna ärakandmine on reegliks ja sellest tingimisi ennetähtaegne
vabastamine selgelt erandiks. Kohus leiab, et Arvo Kreegi puhul selliseid erandlikke asjaolusid
ei esine.

Positiivsena võib kinnipeetava puhul välja tuua selle, et vangistuses on ta osalenud tööhõives,
kuid samas nähtub iseloomustusest, et distsiplinaarkaristus on talle määratud selle eest, et ta ei
allunud ametniku korraldusele asuda tööle koristajana. Alates 19.01.2016 osaleb kinnipeetav
sotsiaalprogrammis Agressiivsuse asendamise treening. Kohtu hinnangul ei kaalu kinnipeetavat
positiivselt iseloomustavad asjaolud üles negatiivseid, millel kohus eelnevalt peatus ning
milliseid peab kohus kaalukamateks KarS § 76 lg-s 4 sätestatud asjaolude kogumis.

Kohus lähtus määrust tehes eeltoodust ja juhindus KarS § 76; KrMS § 426, 432, 384, 387.

/allkirjastatud digitaalselt/

Heli Väinaste
Kohtunik

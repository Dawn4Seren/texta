                                TARTU HALDUSKOHUS
                                   Tartu kohtumaja
                          KOHTUMÄÄRUS
Kohtuasja number          3-16-2445
Määruse kuupäev           8. detsember 2016
Kohtunik                  Eda Muts
Kohtuasi                  Kristjan Lehesmetsa kaebus Kõpu Vallavolikogu 31.08.2016. a
                          otsuste nr 37 ja 38 tühistamiseks ja kohustava ettekirjutuse tegemiseks.
Resolutsioon              1. Tagastada Kristjan Lehesmetsa kaebus.
                          2. Jätta esialgse õiguskaitse taotlus läbi vaatamata.
Edasikaebamise kord Määruse peale võib esitada määruskaebuse Tartu Ringkonnakohtule
                    Tartu Halduskohtu kaudu 15 päeva jooksul arvates määruse
                    kättesaamisest.
Asjaolud

1. Kristjan Lehesmets esitas 29.11.2016 Tartu Halduskohtule kaebuse Kõpu Vallavolikogu
31.08.2016. a otsuste nr 37 ja 38 tühistamiseks ja kohustava ettekirjutuse tegemiseks ning
esialgse õiguskaitse taotluse vaidlustatud otsuse nr 38 kehtivuse peatamiseks. Kõpu
Vallavolikogu 31.08.2016 otsusega nr 37 kinnitati rahvaküsitluse tulemused Kõpu valla, Suure-
Jaani valla ja Viljandi valla ühinemise osas. Kõpu Vallavolikogu 31.08.2016 otsusega nr 38
lõpetati ühinemisläbirääkimised Viljandi Vallavolikoguga. Kohustamisnõude osas taotleb
kaebaja - kohustada Kõpu Vallavolikogu tegema otsused haldusterritoriaalse korralduse
muutmise taotlemise kohta lähtudes ETHS § 9 lg 6, mille kohaselt oleks tagatud läbirääkimiste
protsessi läbipaistvus ja avalikkus, ühinemissuuna valikul viima läbi erapooletud uuringud ja
arutelud, avaldama veebilehel läbiviidud koosolekute protokollid ja seni läbiviidud uuringute
ja analüüsi materjalid ning enne ühinemise lõpliku otsuse vastu võtmist kohustada volikogu
viima läbi elanike arvamuse välja selgitamine külade kaupa. Kaebuselt on tasutud riigilõiv 15
eurot.

2. Tartu Halduskohus jättis 30.11.2016. a määrusega kaebuse ja esialgse õiguskaitse taotluse
käiguta ning andis kaebuse esitajale puuduste kõrvaldamiseks tähtaja 07.12.2016. Määruse
kohaselt tuli kaebajal tasuda esialgse õiguskaitse taotluselt riigilõiv ning selgitada, kuidas
vaidlustatavad otsused rikuvad tema subjektiivseid õiguseid ja kuidas kaebuse esitamine aitab
kaasa kaebaja õiguste kaitsmisele.

Kohtu seisukoht

3. Halduskohtumenetluse seadustiku (HKMS) § 120 lg 1 p 8 kohaselt kontrollib kaebuse
saanud alluvusjärgne kohus, ega ei esine alust kaebuse tagastamiseks või käiguta jätmiseks.

4. Tähtaeg kaebuses ja esialgse õiguskaitse taotluses esinevate puuduste kõrvaldamiseks oli
07.12.2016. Kaebaja on kohtumääruse kätte saanud 02.12.2016.a Kuni käesoleva määruse
tegemiseni ei ole kaebaja kõrvaldanud kaebuses ja esialgse õiguskaitse taotluses esinenud
puudusi, s.o ei ole tasunud esialgse õiguskaitse taotluselt täiendavat riigilõivu ega põhjendanud
kaebeõiguse aluseks olevate subjektiivsete õiguste rikkumist.

5. Kaebaja vaidlustab Kõpu valla tegevust, kuna see on kaebaja hinnangul vastuolus seadusega.

HKMS § 44 lg 1 kohaselt võib kaebusega halduskohtusse pöörduda isik üksnes oma õiguse
kaitseks. Samuti tuleneb põhiseaduse §-st 15 põhiõigus kohtusse pöördumiseks isikule üksnes
juhul, kui rikutakse tema õigusi või vabadusi. Seega ei saa kaebaja kohtusse pöördumise
ajendiks olla valla elanike õiguste rikkumine üldiselt. Kaebeõiguse eelduseks on konkreetse
kaebaja subjektiivse avaliku õiguse riive ning kaebus peab aitama kaasa väidetavalt rikutud
õiguse kaitsmisele.

Kohus jääb 30.11.2016. a määruses toodud põhjenduste juurde, et kaebusest ei nähtu, milliseid
kaebaja subjektiivseid õiguseid vaidlustatav vallavalitsuse tegevus ja haldusaktid rikuvad.
Kohtu hinnangul ei saa kaebuse pinnalt tuletada kaebaja subjektiivsete õiguste rikkumist.
Eeltoodust tulenevalt puudub kaebajal kaebeõigus kaebuses nimetatud nõuete esitamiseks.

6. Vastavalt HKMS § 121 lg 2 p-le 1 võib kohus kaebuse tagastada, kui kaebajal puudub asjas
ilmselgelt kaebeõigus, eeldades, et tema faktiväited on tõendatud. Eeltoodud põhjustel ei ole
kaebus lubatav, kuna kaebajal puudub kaebeõigus ning puudub vajadus esitatud kaebuse
edasiseks menetlemiseks. Eeltoodud põhjustel tagastab kohus kaebuse selle esitajale HKMS
§ 121 lg 2 p 1 alusel.

7. Kaebuselt tasutud riigilõivu ei tagastata tulenevalt HKMS § 105 lg 5 p-st 2, kuna kohus
tagastab kaebuse HKMS § 121 lg 2 alusel.

8. Kohus juhib kaebaja tähelepanu HKMS § 43 lg-le 2, mille kohaselt kaebuse tagastamine ei
võta selle esitajalt õigust seadusega sätestatud korras pöörduda uuesti halduskohtusse.

9. Vastavalt HKMS § 55 lg-le 2 kui menetlusosaline ei kõrvalda taotlust sisaldavas avalduses
kohtu määratud tähtpäevaks puudusi, jätab kohus avalduse põhjendatud määrusega läbi
vaatamata. Eeltoodust tulenevalt jätab kohus esialgse õiguskaitse taotluse läbi vaatamata, kuna
taotluse esitaja ei tasunud kohtu määratud tähtajaks esialgse õiguskaitse taotluselt täiendavat
riigilõivu.



/allkirjastatud digitaalselt/

Eda Muts
kohtunik




                                               2

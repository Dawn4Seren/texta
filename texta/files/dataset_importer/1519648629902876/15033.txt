                            KOHTUOTSUS
                                 EESTI VABARIIGI NIMEL

 Kohus                                  Tallinna Ringkonnakohus
 Kohtukoosseis                          Kaire Pikamäe, Ruth Plaks, Virgo Saarmets
 Otsuse tegemise aeg ja koht            19. mai 2016, Tallinn
 Haldusasja number                      3-15-2022
 Haldusasi                              OB kaebus Eesti Töötukassa 16.07.2015 otsuse nr 7-
                                        8.1/15/0899 tühistamiseks
 Menetlusosalised                       Kaebaja – OB
                                        Vastustaja – Eesti Töötukassa, seaduslik esindaja Meelis
                                          Paavel
 Vaidlustatud kohtulahend               Tallinna Halduskohtu 29.10.2015 otsus
 Menetluse alus ringkonnakohtus         OB apellatsioonkaebus
 Asja läbivaatamine                     Kirjalik menetlus

RESOLUTSIOON
1.   Rahuldada OB apellatsioonkaebus.
2. Tühistada Tallinna Halduskohtu 29.10.2015 otsus haldusasjas nr 3-15-2022. Teha
asjas uus otsus, millega tühistada Eesti Töötukassa 16.07.2015 otsus nr 7-8.1/15/0899.
3.   Menetluskulud jätta menetlusosaliste endi kanda.


EDASIKAEBAMISE KORD
Otsuse peale võib Riigikohtule esitada kassatsioonkaebuse 30 päeva jooksul otsuse avalikult
teatavakstegemisest arvates, s.o hiljemalt 20.06.2016, välja arvatud HKMS § 212 lg 1 teises
lauses sätestatud juhul (HKMS § 212 lg 1).
Vastuseks       esitatud  kassatsioonkaebusele      võib    teine    menetlusosaline      esitada
vastukassatsioonkaebuse 14 päeva jooksul kassatsioonkaebuse vastukassatsioonkaebuse
esitajale kättetoimetamisest arvates või ülejäänud kassatsioonitähtaja jooksul, kui see on pikem
kui 14 päeva (HKMS § 215 lg 3).
Kui kassaator soovib asja arutamist kohtuistungil, tuleb seda kassatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS § 213
lg 1 p 5). Sõltumata kohtuistungi soovi märkimisest võib Riigikohus kassatsioonkaebuse läbi
vaadata kirjalikus menetluses, kui ta ei pea istungi korraldamist vajalikuks (HKMS § 223 lg 1).
Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
                                                                                      3-15-2022

menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).

ASJAOLUD JA MENETLUSE KÄIK
1. OB esitas Eesti Töötukassale 11.10.2013 ettevõtluse alustamise toetuse avalduse I OÜ
äriplaani elluviimiseks.
2. Eesti Töötukassa andis 28.11.2013 otsusega nr 7-8.1/13/001776 OB-le ettevõtluse
alustamise toetust. Eesti Töötukassa tunnistas 16.07.2015 otsusega nr 7-8.1/15/0899 oma
28.11.2013 otsuse kehtetuks.
3. OB esitas 11.08.2015 Tallinna Halduskohtule kaebuse Eesti Töötukassa 16.07.2015 otsuse
tühistamiseks. Kaebuse põhjendused olid järgmised.
1) Kaebaja pöördus 19.05.2015 vastustaja poole taotlusega pikendada ettevõtlustegevuse
alustamise tähtaega 2016. aastani seoses äritegevuse alustamise võimatusega. 12.06.2015 sai
kaebaja vastustajalt otsuse projekti nr 7-8.1/13/1670 ettevõtluse alustamise toetuse andmise
28.11.2013 otsuse kehtetuks tunnistamise kohta. Kaebajal paluti esitada selgitused projekti osas
ning kaebaja teatas vastustajale, et ei nõustu otsuse projektiga.
2) Vaidlustatud otsus on õigusvastane. Kaebajal on mõjuvad põhjused majandustegevusega
mittealustamiseks. Kaebajal puuduvad tegevuse alustamiseks vajalikud litsentsid. Enne
litsentside saamist oleks ettevõtlusega alustamine seadusega vastuolus. Samas ei saa kaebaja
riskida rahaliste vahenditega enne, kui ta omab kindlust, et vajalikud load väljastatakse.
Tegevuslubadega seonduvalt pöördus kaebaja esmalt maavanema poole ning hiljem vaidlustas
maavanema toimingud Tartu Halduskohtus (haldusasjad nr 3-14-76 ja nr 3-15-1082). Seega
enne kohtumenetluse lõppemist ei ole võimalik ettevõtlusega alustada.
3) Vastustaja viitab kaevatavas otsuses tööturuteenuste ja -toetuste seaduse (TTTS) § 19 lg 8
p-le 11, mis jõustus 01.05.2014, kuid toetuse sai kaebaja 2013. aastal. Ebaõige on vastustaja
seisukoht, et ettevõtluse alustamise toetust ei kasutata sihtotstarbeliselt.
4. Eesti Töötukassa vaidles 04.09.2015 kaebusele vastu ning palus jätta see rahuldamata
järgmistel põhjustel.
1) Ettevõtluse alustamise toetus kanti kaebaja pangakontole 04.12.2013. Äriregistri
teabesüsteemi kohaselt on kaebaja loonud 12.12.2013 ettevõtte I OÜ, kuid pole soetanud
äriplaanijärgseid vahendeid. Ettevõtluse alustamise toetust võib kasutada ühe aasta jooksul
arvates toetuse laekumisest toetuse saaja pangakontole. OB-le anti töötukassa poolt toetuse
kasutamiseks lisaaega (6 kuud), kuna toetuse saaja teavitas esimeses aruandes mõjuvast
põhjusest – kohtuotsuse ootamisest. 19.05.2015 OB poolt esitatud kolmandast aruandest
nähtub, et äriplaanis planeeritud buss on endiselt ostmata ja toetus kasutamata. OB-l on toetus
kasutamata ja toetuse kasutamise perioodi on töötukassa juba pikendanud 6 kuu võrra. Korduv
pikendamine ei ole TTTS § 19 lg 71 järgi lubatud.
2) Ettevõtluse alustamise toetuse eesmärk on motiveerida ja toetada ettevõtlusega alustamist
ning aidata soetada esmavajalikud seadmed/vahendid, ilma milleta ei ole võimalik alustada
ettevõtlusega. Seetõttu ei ole põhjendatud toetuse kasutamine pärast ühe aasta möödumist alates
toetuse laekumisest toetuse saaja pangakontole. Kuna OB-le toetuse andmisest on möödunud
rohkem kui 12 kuud ja OB ei ole alustanud majandustegevusega, tuleb TTTS § 19 lg 8 p 11
alusel OB-l toetus tagastada. Toetust ei ole kasutatud vastavalt TTTS § 19 lg-le 6
sihtotstarbeliselt ning tulenevalt TTTS § 19 lg 8 p-st 4 tuleb toetus ka sellisel juhul tagastada.


                                                                                             2(6)
                                                                                      3-15-2022

Esmavajalikud seadmed/vahendid, ilma milleta ei ole võimalik alustada ettevõtlusega, on
soetamata.
3) Vastustaja kaalus enne otsuse tegemist toetuse saaja võimalikku usaldust otsuse kehtima
jäämiseks, leides, et OB-l puudub alus usaldusele selle vastu, et toetust temalt tagasi ei nõuta.
Kuna toetuse määramise otsuse p-s 3.2 on välja toodud, et toetuse kasutamise periood on üks
aasta alates toetuse ülekandmisest, ning p-s 3.7 on selgitatud, et toetuse saaja peab toetust
kasutama sihtotstarbeliselt vastavalt esitatud äriplaanile, pidi kaebaja olema sellest teadlik.
Vastavalt haldusmenetluse seaduse (HMS) § 67 lg 4 p-le 4 ei saa isik haldusakti kehtetuks
tunnistamisel tugineda usaldusele, kui ta ei ole kasutanud haldusakti alusel üle antud raha või
asja eesmärgipäraselt. Ühtlasi ei saa isik vastavalt HMS § 67 lg 4 p-s 3 toodule haldusakti
kehtetuks tunnistamisel tugineda usaldusele, kui ta ei ole täitnud haldusaktiga seotud
lisakohustusi.
4) Lisaks kaalus vastustaja otsuse kehtetuks tunnistamisel ka muid HMS § 64 lg-s 3 ja § 67
lg-tes 1 ja 2 sätestatud asjaolusid, leides, et avalik huvi kaalub üles isikliku huvi. Kuna
töötukassa üks eesmärke on ka töötukassa vahendite õiguspärane, avalik ja säästlik kasutamine,
läheks avaliku huviga ilmselgelt vastuollu olukord, kus jäetakse kehtima otsus toetusele, mida
ei kasutata seaduses sätestatud viisil ning ei täideta haldusaktiga seotud lisakohustusi.
5) Mõjuvaks põhjuseks saavad olla objektiivsed asjaolud, mis takistavad äriplaanis
kavandatud tegevuste elluviimist. TTTS § 19 lg 71 on üheselt mõistetav norm, mille
tõlgendamine ei võimalda vastustajal toetuse kasutamise perioodi pikendada, kui seda juba
korra on tehtud. Vastupidisel juhul puuduks TTTS § 19 lg-l 71 mõte. Eelnevast tulenevalt pole
asjakohane kaebaja väide, et kuna kohtuvaidlus on pooleli, siis on tal jätkuvalt mõjuv põhjus
majandustegevusega mittealustamiseks.
5. Tallinna Halduskohus jättis 29.10.2015 otsusega OBi kaebuse rahuldamata. Halduskohtu
põhjendused olid kokkuvõtvalt järgmised.
1) Vaidlus puudub selles, et toetus maksti kaebaja pangakontole 04.12.2013. Seega oleks
kaebajal TTTS § 19 lg 8 p 11 kohaselt tulnud äriplaanis ettenähtud majandustegevusega alustada
hiljemalt 04.12.2014. Pooled ei vaidle, et kaebaja ei ole ettevõtlusega siiani alustanud. See
nähtub ka kaebaja poolt vastustajale 19.05.2015 esitatud kolmandast ettevõtluse alustamise
toetuse kasutamise aruandest (tl 43-45). Kaebaja ei ole ostnud äriplaanis plaanitud bussi ning
talle eraldatud toetust summas 4474 eurot ei ole kasutatud (p 1). Põhjenduseks on märgitud, et
kaebaja ootab kohtuotsust (p-d 2, 3 ja 5).
2) Pooleliolev kohtumenetlus ei ole piisav mõjuv põhjus äriplaanis ettenähtud
majandustegevuse mittealustamiseks ning töötukassa 16.07.2015 otsuse tühistamiseks. Ühes
lõppenud ning teises pooleliolevas kohtumenetluses ei pöördunud kaebaja Ida-Viru maavanema
poole nõuetekohase taotlusega saada liiniluba vastavalt ühistranspordiseadusele (ÜTS), mis
aitaks kaasa kaebaja äriplaani realiseerumisele. Kohtumenetlused toimusid seonduvalt Ida-Viru
maavanema vastusega kaebaja selgitustaotlustele, milles kaebaja soovis maavanemalt vastust
küsimusele, et kui ta esitab vastavalt ÜTS §-le 34 Ida-Viru Maavalitsusele nõutavad
dokumendid, siis kas talle antakse liiniluba bussiveoks maakonnaliinil. Seega ei aidanud ega
aita kohtumenetlus nendes haldusasjades reaalselt kuidagi kaasa kaebaja ettevõtluse
alustamisele. Selleks, et kaebaja saavutaks soovitud eesmärgi, st omaks vastavaid lube bussiliini
avamiseks, tuli kaebajal esitada ettenähtud avaldused/taotlused, mida kaebaja ei ole asja
materjalidest nähtuvalt käesoleva ajani teinud. Olukorras, kus kaebaja pöördus vastustaja poole
ettevõtluse alustamise toetuse avaldusega, pidi tal olema veendumus, et ta on suuteline äriplaani
teostama ning vajalikke lube taotlema. Ettevõtlusega alustamisel tuleb kanda teatud äririske
ning tegevusloa taotlemata jätmisel ei saa ka mingit ettevõtlustulemust järgneda. Täiendavalt

                                                                                            3(6)
                                                                                         3-15-2022

märgib kohus, et nimetatud haldusasjades on tehtud kohtuotsused, millega jäeti OB kaebused
rahuldamata (haldusasjas nr 3-14-76 on kohtulahend jõustunud 26.03.2015). Arvestades
eelnevat ei ole ka pooleliolev kohtumenetlus asjas nr 3-15-1082 aluseks töötukassa 16.07.2015
otsuse tühistamiseks.
3) Isegi juhul, kui kohtumenetlust saaks lugeda mõjuvaks põhjuseks ettevõtlusega
mittealustamisel, esineks alus toetuse tagasi nõudmiseks, sest TTTS § 19 lg 71 ei võimalda
kontrolli perioodi pikendamist rohkem kui kuue kuu võrra. Kuna kaebaja taotlus toetuse
kasutamise perioodi pikendamiseks oli kord juba rahuldatud, on õige vastustaja seisukoht, et
teistkordne tähtaja pikendamine ei olnud võimalik. Sellist sätte loogikat toetab ka TTTS § 19 lg
8 p 11, mille kohaselt tagastab ettevõtluse alustamise toetuse saaja toetuse täies ulatuses, kui
äriplaanis ettenähtud majandustegevus ei alanud mõjuval põhjusel kuue kuu möödumisel
toetuse pangakontole ülekandmise päevast ega ole olenemata põhjusest alanud ka 12 kuu
möödumisel toetuse pangakontole ülekandmise päevast. Seega olenemata põhjusest, miks
äriplaanis ettenähtud majandustegevusega alustada ei ole olnud võimalik (kas ja kui mõjuv see
põhjus ka poleks), tuleb ettevõtluse alustamise toetus töötukassale tagastada täies ulatuses, kui
toetuse pangakontole ülekandmisest on möödunud 12 kuud. Järelikult esines alus toetuse
tagasinõudmiseks TTTS § 19 lg 8 p 11 alusel.

MENETLUSOSALISTE SEISUKOHAD APELLATSIOONIMENETLUSES
6. OB palub apellatsioonkaebuses halduskohtu otsus tühistada ja teha asjas uus otsus, millega
kaebus rahuldada. Apellatsioonkaebuse põhjendused on järgmised.
1) Kohtusse pöördumine ning kohtuotsuse ootamine oli mõjuvaks põhjuseks ettevõtlusega
mittealustamisel.
2) Halduskohus lähtus valesti TTTS sätetest, mis jõustusid alles pärast seda, kui kaebaja
toetuse sai, ning mis halvendavad kaebaja olukorda.
3) Halduskohus on jätnud arvestamata, et vastustaja oleks pidanud toetuse tagasi nõudma 12
kuu möödumisel selle pangakontole ülekandmise päevast, kuid vastustaja asus toetust tagasi
nõudma alles hiljem.
7. Eesti Töötukassa vaidleb apellatsioonkaebusele vastu ning palub jätta see rahuldamata ja
halduskohtu otsus muutmata. Vastustaja jääb kõigi halduskohtus esitatud vastuväidete juurde,
leides järgmist.
1) Halduskohus on õigesti kohaldanud vaidlusaluse otsuse tegemise hetkel kehtinud TTTS
regulatsiooni. Haldusakti õiguspärasuse eelduseks on mh see, et haldusakt on antud akti
andmise hetkel kehtiva õiguse alusel. 16.07.2015, mil töötukassa vaidlustatud otsuse tegi, TTTS
§ 19 lg 71 ja § 19 lg 8 p 11 juba kehtisid. Halduskohus leidis õigesti, et kaebajal ei saanud tekkida
õiguspärast ootust sellele, et TTTS regulatsiooni kunagi ei muudeta ega täiendata.
2) Kuna       vastustaja   luges    pooleliolevat   kohtuvaidlust     mõjuvaks     põhjuseks
majandustegevusega tähtaegsel mittealustamisel, pikenes aastane toetuse kasutamise aruannete
kontrollimise periood maksimaalselt lubatud kuue kuu võrra, kuni 03.06.2015. Seega oleks
vastustaja enne toetuse andmise otsuse kehtetuks tunnistamist pidanud igal juhul ootama kuni
selle kuupäevani. Lisaks ei reguleeri TTTS § 19 lg 7 aegumist ega piira vastustaja õigust
kontrollida toetuse kasutamise nõuete täitmist ja nõuda toetuse tagastamist ka pärast aasta
möödumist toetuse väljamaksmisest arvates.
3) Kaebaja pooleliolev kohtuvaidlus ei aita kuidagi kaasa tema ettevõtluse alustamisele.


                                                                                                4(6)
                                                                                         3-15-2022



RINGKONNAKOHTU PÕHJENDUSED
8. Asjas on vaidlus selle üle, kas Eesti Töötukassa on 16.07.2015 otsusega õiguspäraselt
tunnistanud kehtetuks oma varasema, 28.11.2013 otsuse, millega anti kaebajale ettevõtluse
alustamise toetust. Vaidlust ei ole selles, et toetus on kaebaja pangakontole üle kantud, kuid
kaebaja ei ole äriplaanis ette nähtud vahendeid soetanud.
9. Vastustaja lähtus otsuse tegemisel selle tegemise hetkel kehtivast TTTS-st, mille § 19 lg 71
näeb alates 01.05.2014 ette järgmist: „Kui äriplaanis ettenähtud majandustegevus algab mõjuval
põhjusel hiljem kui kuue kuu möödumisel toetuse töötu pangakontole ülekandmisest, pikeneb
käesoleva paragrahvi lõikes 7 nimetatud kontrolliperiood majandustegevusega hiljem alustatud
aja võrra, kuid mitte rohkem kui kuue kuu võrra.“ TTTS § 19 lg 8 p-st 11 tulenevalt tagastab
ettevõtluse alustamise toetuse saaja toetuse täies ulatuses mh juhul, kui äriplaanis ettenähtud
majandustegevus ei alanud mõjuval põhjusel kuue kuu möödumisel toetuse pangakontole
ülekandmise päevast ega ole olenemata põhjusest alanud ka 12 kuu möödumisel toetuse
pangakontole ülekandmise päevast. Ringkonnakohus nõustub vastustaja ja halduskohtuga
selles, et sätete sellisest sõnastusest ei tulene vastustajale võimalust pikendada kontrolli perioodi
rohkem kui kuue kuu võrra. Seevastu kuni 30.04.2014 kehtis TTTS § 19 lg 8 p 1 sõnastuses,
mille kohaselt tagastab ettevõtluse alustamise toetuse saaja toetuse täies ulatuses mh juhul, kui
äriplaanis ettenähtud majandustegevus ei ole alanud kuue kuu möödumisel raha pangakontole
ülekandmise päevast, välja arvatud juhul, kui majandustegevus ei ole alanud mõjuval põhjusel.
Erinevalt hilisemast regulatsioonist ei piiranud varemkehtinud regulatsioon seega vastustaja
õigust pikendada kontrolliperioodi ka kuuest kuust pikemaks perioodiks, kui selleks esinesid
mõjuvad põhjused. Ka toetuse määramise otsuses (28.11.2013 otsus, tl 37p) oli asjaolude
muutumise ning alusetult saadud toetuse tagastamise kohta sätestatud toetuse tagastamise
kohustusest erand juhtudeks, kui majandustegevus ei olnud kuue kuu möödumisel raha
pangakontole ülekandmise päevast alanud mõjuval põhjusel ning puudus viide sellele, et
mõjuva põhjuse arvestamine oleks ajaliselt piiratud.
10. HMS § 64 lg 3 kohaselt tuleb kaalutlusõiguse teostamisel arvestada haldusakti andmise ja
haldusakti kehtetuks tunnistamise tagajärgi isikule, haldusakti kehtetuks tunnistamise põhjuste
olulisust ning nende seost isiku osalemisega haldusakti andmise menetluses ja isiku muu
tegevusega, haldusakti andmisest möödunud aega ning muid tähtsust omavaid asjaolusid. Isiku
kahjuks haldusakti kehtetuks tunnistamisel tuleb alati kasutada kaalutlusõigust, võttes avaliku
huvi kõrval arvesse nii isiku usalduse kaitset kui HMS § 64 lg-s 3 sätestatud
asjaolusid. Vastustaja on enne otsuse tegemist kaalunud kaebaja usaldust talle soodsa haldusakti
kehtimajäämise suhtes. Seejuures on vastustaja arvestanud ka asjaolu, et kaebajal puudus alus
usaldusele, et toetust temalt kunagi tagasi ei nõuta, ning välistanud usalduse kaitse HMS § 67
lg 4 p-de 3 ja 4 alusel, millest tulenevalt ei saa isik haldusakti kehtetuks tunnistamisel tugineda
usaldusele, kui ta ei ole täitnud haldusaktiga seotud lisakohustust või kasutanud haldusakti
alusel üle antud raha eesmärgipäraselt. Seetõttu on vastustaja huvide kaalumise tulemusel
eelistanud kaebaja isiklikele huvidele avalikku huvi, et ei jääks kehtima otsus toetusele, mida
ei kasutata seaduses sätestatud viisil ning ei täideta haldusaktiga seotud lisakohustust.
11. Ringkonnakohus leiab, et vastustaja ei ole kaalutlusõiguse teostamisel kõiki tähtsust
omavaid asjaolusid arvesse võtnud. Vastustaja on kaebaja usalduse kaitse välistanud seetõttu,
et toetust ei kasutata eesmärgipäraselt ning täitmata on haldusaktiga seotud lisakohustus. Samas
ei heida vastustaja kaebajale ette toetuse sihipäratut kasutamist ega ettenähtud aruannete
esitamata jätmist. Poolte väidetest ilmneb selgelt, et kaebaja on ettenähtud toetuse kasutamise
aruanded tähtaegselt esitanud ning nendes toetuse mittekasutamise asjaolu ja selle põhjenduse

                                                                                                5(6)
                                                                                       3-15-2022

välja toonud. Ringkonnakohus leiab, et olukorras, kus kaebaja ei ole toetust kasutanud ning on
tähtaegselt nõutavad aruanded esitanud, ei saa usalduse kaitset üksnes nendel alustel välistada
ning seda isegi olukorras, kus vastustaja oli kaebajale selgitanud, et seadus enam ei võimalda
majandustegevusega alustamise tähtaja pikendamist.
12. Usalduse kaitse ja avaliku huvi kaalumisel tulnuks lisaks arvesse võtta ka asjaoluga, et kahe
otsuse tegemise vahel on TTTS sätestanud kaebaja jaoks ebasoodsama regulatsiooni, samuti
asjaoluga, et vastustaja ise on varasemalt kaebaja taotlusel ning käimasolevat kohtuvaidlust
mõjuvaks põhjuseks pidades ettevõtluse alustamise toetuse kasutamise perioodi pikendanud.
Need asjaolud võisid kaebajale tekitada ettekujutuse jätkuvast toetuse kasutamise perioodi
pikendamise võimalusest samadel asjaoludel, eriti arvestades, et kaebaja ei valda asja
materjalidest nähtuvalt eesti keelt heal tasemel. Kuna vaidlusaluses otsuses ei ole piisaval
määral kaebaja usalduse kaitset ning kõiki tähtsust omavaid asjaolusid arvesse võetud, on
ringkonnakohtu hinnangul tegu haldusakti tühistamist tingiva põhjendamisveaga. Seetõttu
tühistab ringkonnakohus Eesti Töötukassa 16.07.2015 otsuse nr 7-8.1/15/0899.
13. Ringkonnakohus juhib OB tähelepanu asjaolule, et 03.05.2016 jõustus kohtulahend ka
haldusasjas nr 3-15-1082. Seega on praeguseks ära langenud kaebaja poolt välja toodud
põhjused ettevõtluse alustamise toetuse kasutamise perioodi edasiseks pikendamiseks.
14. Kuivõrd menetlusosalised ei ole ringkonnakohtule esitanud menetluskulude hüvitamise
taotlusi ning kaebuse esitamine oli riigilõivuseaduse § 22 lg 2 p 2 alusel riigilõivuvaba, jäävad
poolte võimalikud menetluskulud HKMS § 109 lg 1 alusel nende endi kanda.



 /allkirjastatud digitaalselt/    /allkirjastatud digitaalselt/    /allkirjastatud digitaalselt/
        Kaire Pikamäe                      Ruth Plaks                    Virgo Saarmets




                                                                                             6(6)

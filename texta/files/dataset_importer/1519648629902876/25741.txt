                          KOHTUMÄÄRUS
 Kohus                               Tartu Ringkonnakohus
 Kohtukoosseis                       Üllar Roostoja, Kersti Kerstna-Vaks, Kai Kullerkupp
 Määruse tegemise aeg ja koht        20. jaanuar 2016.a, Tartu
 Tsiviilasja number                  2-15-11256
 Tsiviilasi                          Enn Tuuma hagi Aivar Kello vastu kahju hüvitamise
                                     nõudes
 Vaidlustatud kohtulahend            Tartu Maakohtu 22. septembri 2015.a määrus
 Kaebuse esitaja ja kaebuse liik     Enn Tuuma (Tuum) määruskaebus
 Kohtuistungi toimumise aeg          Kirjalik menetlus
 Menetlusosalised ja nende           Määruskaebuse esitaja (hageja): Enn Tuum (isikukood:
 esindajad                           XXXXXXXXXXX), esindaja riigi õigusabi korras advokaat
                                     Birgit Sisask;
                                     Vastustaja (kostja):          Aivar      Kello      (isikukood
                                     XXXXXXXXXX)
 RESOLUTSIOON                        Jätta Tartu Maakohtu 22. septembri 2015.a määrus
                                     muutmata ja Enn Tuuma määruskaebus rahuldamata.
 Menetluskulude jaotus               Jätta määruskaebuse menetlemisel kantud menetluskulud
                                     määruskaebuse esitaja kanda.

 Edasikaebamise kord                 Menetlusosalisel on õigus esitada määruskaebus Riigikohtule
                                     15 päeva jooksul alates määruse kättetoimetamisest.
                                     Hagimenetluses     Riigikohtus    võib   menetlusosaline
                                     menetlustoiminguid teha ning avaldusi ja taotlusi esitada
                                     üksnes vandeadvokaadi vahendusel.

ASJAOLUD
1. Enn Tuum esitas 28.07.2015.a Tartu Maakohtule hagi Aivar Kello vastu kahju hüvitamiseks.
Hagiavalduse kohaselt soovib hageja kahju hüvitamist, kuna kostja näitas ennast kriminaalasjas
nr 1-10-2963 Enn Tuuma kaitsja rollis asjatundmatuna, hooletuna, ebaeetilisena ja
vastutustundetuna. Kostja poolt hageja nimel Riigikohtule esitatud kassatsioonkaebus oli


                                             1
rajatud faktilistele, mitte õiguslikele asjaoludele. Sellest tulenevalt ei võtnud Riigikohus hageja
kassatsioonkaebust menetlusse. Tartu Ringkonnakohtu otsus, millega mõisteti hagejale 15-
aastane vanglakaristus, jõustus.
2. Tartu Maakohus jättis 04.09.2015.a määrusega hagi käiguta ja andis hagejale tähtaja puuduste
kõrvaldamiseks, s.o hagi aluseks olevate asjaolude täiendavaks põhjendamiseks.
3. Hageja esitas 14.09.2015.a Tartu Maakohtule puuduste kõrvaldamisena avalduse. Hageja
leiab, et õiguslikele asjaoludele rajatud kassatsioonkaebus oleks olnud seadustest, põhiseadusest
ja Euroopa Inimõiguste Konventsioonist tulenevalt õigeksmõistev.

MAAKOHTU LAHEND
4. Tartu Maakohtu 22.09.2015.a määrusega jäeti Enn Tuuma hagi Aivar Kello vastu kahju
hüvitamise nõudes TsMS § 371 lg 2 p 1 alusel menetlusse võtmata. Menetluskulud jäeti Enn
Tuuma kanda.
Maakohus leidis asja materjalide põhjal, et hageja soovis õigusteenuse osutamise käigus
tekitatud kahju hüvitamist hagejale riigi õigusabi korras määratud esindajalt. Hageja hagiga
taotletav eesmärk on hageja ja kostja vahel sõlmitud õigusteenuse osutamise lepingu
rikkumisest hagejale tulenenud kahju eest hüvitise saamine.
Maakohus selgitas, et hageja võib VÕS § 115 lg 1 ning §-de 127 ja 128 alusel nõuda kostjalt
kahju hüvitamist. Kahju hüvitamise nõude aluseks olevaid asjaolusid peab TsMS § 230 lg 1
esimese lause järgi tõendama hageja. Hageja peab tõendama lepingu rikkumise, kahju
tekkimise, rikutud lepingulise kohustuse kaitse-eesmärgi, kahju ettenähtavuse ning põhjusliku
seose kahju ja lepingu rikkumise vahel. Kostja peab kahju hüvitamise kohustusest vabanemiseks
VÕS § 103 lg 1 teise lausest tulenevalt tõendama, et rikkumine oli vabandatav. Maakohus leidis,
et selleks, et hagi oleks õiguslikult perspektiivikas, peab hageja hagis välja tooma vähemalt need
kahju hüvitamise nõude aluseks olevad faktilised asjaolud, mille tõendamise kohustus hagejal
lasub.
Maakohus leidis, et hageja ei ole, vaatamata kohtu poolt antud täiendavale tähtajale toonud välja
asjaolusid, millest nähtuks, et väidetav lepingu rikkumine ja hagejale tekkinud kahju oleksid
põhjuslikus seoses. Maakohus selgitas, et põhjusliku seose tuvastamisel tuleb juhinduda
conditio sine qua non põhimõttest, mille järgi ajaliselt eelnev sündmus loetakse hilisema
sündmuse põhjuseks, kui ilma esimese sündmuseta poleks ajaliselt hilisemat sündmust
toimunud. Selleks saab kasutada elimineerimise meetodit, mille abil jäetakse kostja väidetav
tegu mõtteliselt kõrvale ja uuritakse, kas kahjulik tagajärg oleks ilma selleta saabunud.
Tegevusetuse korral saab kasutada asendamismeetodit, mille abil asendatakse ärajäänud tegevus
mõtteliselt ning vaadatakse, kas kahju oleks siis jäänud olemata (RKTKo nr 3-2-1-173-12, p
18).
Maakohus märkis, et hageja poolt kostjale etteheidetav rikkumine on hageja nimel Riigikohtule
esitatud kassatsioonkaebuses õiguslikele seisukohtadele tuginemata jätmine ning tuginemine
üksnes faktilistele asjaoludele. Kostjale etteheidetav rikkumise seisneb seega tegevusetuses.
Hagejale tekkinud kahju on talle kohtuotsusega mõistetud 15 aasta pikkune vanglakaristus.
Seega pidanuks hageja hagis välja tooma asjaolud, millest nähtuks, et juhul, kui kostja oleks
esitanud õiguslikult põhjendatud kassatsioonkaebuse, ei oleks tema suhtes tehtud süüdimõistev
otsus jõustunud. KrMS § 362 kohaselt on kohtuotsuse kassatsiooni korras tühistamise alused
materiaalõiguse ebaõige kohaldamine ja kriminaalmenetlusõiguse oluline rikkumine. Hageja ei
ole välja toonud, milles seisnes materiaalõiguse vale kohaldamine või menetlusõiguse oluline
rikkumine, mis tinginuks ringkonnakohtu otsuse tühistamise Riigikohtus, st millele kostja oleks
pidanud esitatavas kassatsioonkaebuses tuginema. Hageja tugineb üksnes süütuse
presumptsioonile, st väidab, et ringkonnakohtus ei olnud tema süü tõendatud. Seega tugineb


                                                2
hageja ringkonnakohtu faktiliste asjaolude valele tuvastamisele. Maakohus asus seisukohale, et
isegi hageja esitatud faktiliste asjaolude õigsust eeldades ei nähtu, et kostja väidetava kohustuste
rikkumise ning hagejal tekkinud kahju vahel oleks põhjuslik seos.

MÄÄRUSKAEBUSE ESITAJA TAOTLUS JA SEISUKOHAD
6. Enn Tuum esitas määruskaebuse, milles taotles Tartu Maakohtu 22.09.2015.a määruse
tühistamist ja uue määruse tegemist, millega võtta esitatud kaebus menetlusse.
Määruskaebuses toodud põhjenduste kohaselt:
1) nõustub kaebaja maakohtuga, mööndes, et süütuse presumptsiooni kohaldamine eeldab
faktilistele asjaoludele hinnangu andmist. Hagi alusena esitatud asjaolud ei välista haginõude
rahuldamist;
2) on TsMS § 392 lg-st 1 tulenevalt kohtul selgitamiskohustus, mida maakohus ei ole piisaval
määral täitnud. Juriidilise eriteadmiseta isikul ei pruugi olla lihtne aru saada kohtu 04.09.2015.a
juhisest põhjusliku seose kohta, kusjuures nimetatud määruses ei selgitanud kohus faktiliste
asjaolude hindamise ja õiguslike väidete erisust;
3) pidanuks maakohus juhtima Enn Tuuma tähelepanu võimalikule vajadusele taotleda riigi
õigusabi esindaja saamiseks, kes oleks tal aidanud hagi puudused kõrvaldada. Määruskaebuse
esitaja leiab, et Riigikohtu pidev praktika, kus viidatakse faktiliste asjaolude hindamise ja
õigusnormi rikkumiste eristamise vajadusele, näitab, et ilmselt on juriidilise eriteadmiseta
isikule nimetatud vahetegu keeruline. Maakohtul oli alust TsMS § 217 lg 8 järgi selgitada Enn
Tuumale võimalust saada riigi õigusabi seoses hagi täpsustamisega, arvestades asjaolu, et TsMS
§ 371 lg 2 p 1 aluse näol on tegu hagi õigusliku perspektiivikuse hindamisega;
4) ei välista TsMS § 3401 lg-d 1 ja 2 menetlusdokumendi käiguta jätmist korduvalt. Kui kohtu
hinnangul ei olnud puudused hagis kõrvaldatud Enn Tuuma 13.09.2015.a menetlusdokumendis,
saanuks kohus hagejale anda täiendava võimaluse taotleda riigi õigusabi. Maakohtu kohustust
selgitada TsMS § 217 lg-st 8 tulenevat õigust toetab ka see, et õigusliku perspektiivituse tõttu
hagiavalduse menetlusse võtmata jätmisel on kohtul kõrgendatud põhjendamis- ja
kaalumiskohustus (RKTK 3-2-1-134-08). Kohus ei pidanud Enn Tuuma 27.07.2015.a
hagiavaldust ilmselt perspektiivituks, vaid pidas võimalikuks anda Enn Tuumale puuduste
kõrvaldamiseks tähtaeg. Määruskaebuse esitaja hinnangul korreleerub kohtu kõrgendatud
põhjendamis- ja kaalumiskohustusega vajadus võimaldada isikule riigi õigusabi;
5) põhjusliku seose olemasolu on tõendamise küsimus, millele ei saa kohaldada TsMS § 371 lg
2 õigusliku perspektiivituse aluseid. Hagi tõendamine on hageja õigus ja kohustus, mille
täitmata jätmisele järgneb hagi rahuldamata, mitte menetlusse võtmata jätmine.

VASTUSTAJA SEISUKOHT
7. Vastustaja on seisukohal, et Tartu Maakohtu 22.09.2015.a. määrus on põhjendatud ja
seaduslik ning Enn Tuuma määruskaebus tuleb jätta rahuldamata ja mitte võtta Enn Tuuma hagi
kahju hüvitamiseks menetlusse.
Vastuse kohaselt on maakohtu hinnang Enn Tuuma hagile õige ja põhjendatud. Hagiavaldus on
perspektiivitu. Puuduvad kahju hüvitamise nõude aluseks olevad faktilised asjaolud, mille
tõendamise kohustus hagejal lasub.




                                                3
RINGKONNAKOHTU SEISUKOHT JA PÕHJENDUSED
8. Ringkonnakohus leiab, et Tartu Maakohtu 22.09.2015.a määrus on seaduslik ja põhjendatud
ning määruskaebuses esitatud väited ei anna alust maakohtu määruse tühistamiseks. Enn Tuuma
määruskaebus tuleb jätta rahuldamata.
Maakohus jättis põhjendatult TsMS § 371 lg 2 p 1 alusel menetlusse võtmata Enn Tuuma hagi
Aivar Kello vastu kahjuhüvitise väljamõistmiseks.
10. Asja materjalidest nähtub, et maakohus on jätnud Enn Tuuma kaebuse käiguta ja selgitanud
04.09.2015.a määruses, et hagejal tuleb täpsustada, kuidas on hageja poolt kostjale etteheidetav
tegu ning hagejale tekkinud kahju põhjuslikus seoses. Samuti tuli hagejal välja tuua asjaolud
millest nähtuks, et kui kostja oleks Riigikohtule esitanud õiguslikele asjaoludele rajatud
kassatsioonkaebuse, ei oleks hagejale vanglakaristust mõistetud. Maakohus hoiatas, et kui
hageja jätab kohtu nõudmised tähtpäevaks täitmata, jäetakse hagi menetlusse võtmata TsMS §
3401 lg 2 alusel.
Jättes hagi TsMS § 371 lg 2 p-de 1 või 2 alusel menetlusse võtmata, on kohtul kõrgendatud
põhjendamis- ja kaalumiskohustus. Kohtul tuleb hageja esitatud faktiliste asjaolude õigsust
eeldades analüüsima, kas on olemas sellele faktikogumile vastavat õigusnormi, mis võiks anda
aluse hagi rahuldada. TsMS § 371 lg 2 p 1 järgi lähtub kohus üksnes sellest faktilisest alusest,
mis on hagiavalduses märgitud. Hageja õiguste rikkumise võimalikkuse all selle sätte
tähenduses mõeldakse hagis esitatud nõude ehk hagi eseme õiguslikku põhjendatust, mida
hindab kohus, olemata seotud hageja esitatud õigusliku põhjendusega.
Kohus ei tohi hagi menetlusse võtmisest TsMS § 371 lg 2 alusel keelduda põhjusel, et nõue on
ebaselge. Kui hageja esitab ebaselge nõude, mis ei ole ilmselgelt õiguslikult perspektiivitu ning
asja menetlemine on selle ebaselguse tõttu takistatud, peab kohus TsMS § 3401 lg 1 alusel andma
hagejale tähtaja hagiavalduse puuduste kõrvaldamiseks. Käesolevas asjas maakohus ka nii
toimis.
11. Hageja (määruskaebuse esitaja) esitas kohtule hagiavalduse täpsustused 14.09.2015.a.
Ringkonnakohus nõustub maakohtu seisukohaga, et ka hagiavalduse täiendusi arvesse võttes ei
kuulu hagi TsMS § 371 lg 2 p 1 alusel menetlemisele.
Ringkonnakohtu arvates nähtub hageja esitatud 14.09.2015.a täiendustest, et niisuguseid
faktilisi asjaolusid, mille õigsuse korral oleks võimalik hagi rahuldamine, tegelikkuses ilmselt
ei esinenudki. Hageja väited, mille kohaselt kostja rikkus oma kohustusi kaitsjana
kriminaalasjas nr 1-10-2963 ning see tõi kaasa hagejale kahjuliku tagajärje, on hinnangulist
laadi. Kui hageja ei too esile faktilisi asjaolusid, siis ei saa kohus ka eeldada nende faktiliste
asjaolude õigsust.
Riigikohtu kriminaalkolleegiumi 14. veebruari 2012.a määruses nr 3-7-1-1-669 on märgitud, et
E. Tuuma kaitsja poolt esitatud kassatsioonkaebus oli rajatud faktilistele asjaoludele hinnangu
andmisele ning täielikult puudus õiguslik analüüs ja viited kohtupraktikale. Ringkonnakohus
peab aga vajalikuks märkida, et tegemist on riigi õigusabi tasu suuruse kindlaksmääramisega
kassatsioonimenetluse, kus Riigikohus andis hinnangu kaitsja poolt osutatud õigusabi
põhjendatud mahule, mitte aga selle kvaliteedile. Kriminaalmenetluse seadustiku § 349 lg 4
kohaselt vormistatakse kassatsiooni menetlusse võtmine või sellest keeldumine Riigikohtu
määrusega, esitamata põhjendusi. Kassatsioonkaebuse menetlusse võtmisest keeldumise
aluseks ei ole ainuüksi asjaolu, et kaebuses ei ole tuginetud õiguslikule analüüsile, kuivõrd
õiguse kohaldamine kuulub kohtu (sh Riigikohtu) pädevusse. Seega ei ole alust seostada kaitsja
poolt koostatud kassatsioonkaebuse sisu Riigikohtu otsustusega keelduda kassatsiooni
menetlusse võtmisest.



                                               4
12. Eeltoodut arvestades on hagi perspektiivitu ja maakohus keeldus õigesti selle menetlusse
võtmisest.
Ringkonnakohus märgib, et kohtul oli võimalik jätta hagiavaldus menetlusse võtmata ka TsMS
§ 3401 lg 2 alusel, lähtudes sellest, et hageja ei kõrvaldanud kohtu määratud tähtajaks
hagiavalduses esinenud puuduseid (ebaselgust). Maakohus on hagejale õigesti selgitanud, et tal
tulnuks hagis välja tuua asjaolud, millest nähtuks, et juhul, kui kostja oleks esitanud õiguslikult
põhjendatud kassatsioonkaebuse, ei oleks tema suhtes tehtud süüdimõistev otsus jõustunud.
Hageja ei kõrvaldanud oma 14.09.2015.a menetlusdokumendis puudusi, vaid kordas juba
hagiavalduses esitatud seisukohti. Samas puudub igasugune alus arvata, et hageja jättis
kirjeldamata mingid tegelikkuses esinenud faktilised asjaolud, mis oleksid võinud anda alust
hagi rahuldamiseks. Seega sai kohus ka pärast hageja poolsete täpsustuste esitamist lugeda hagi
perspektiivituks, selle asemel et keelduda hagi menetlemisest kõrvaldamata jäetud puuduste
tõttu.
Ringkonnakohtu hinnangul ei ole hageja õiguste rikkumist toonud kaasa asjaolu, et maakohus
ei selgitanud hagejale hagiavalduse käiguta jätmisel täiendavalt võimalusi saada riigipoolset
õigusabi. Hagejal tuli esitada kohtule oma nõude aluseks olevad faktilised asjaolud, s.o
põhistada kaitsja poolt kriminaalmenetluses oma ülesannete rikkumist. Selliseid asjaolusid esile
toodud ei ole, hageja piirdub põhilises osas seaduste ja Riigikohtu lahendite tsiteerimisega.
Faktiliste asjaolude kirjeldamine ei eelda vältimatult õigusalaste teadmiste olemasolu. Ka ei
anna asjaolu, et Riigikohus ei või KrMS § 363 lg 5 kohaselt tuvastada faktilisi asjaolusid, alust
omistada kostjale kaitsja ülesannete rikkumist hageja suhtes.
13. Määruskaebuse rahuldamata jätmise tõttu tuleb menetluskulud jätta TsMS § 171 lg 1 alusel
Enn Tuuma kanda.


        Üllar Roostoja                Kersti Kerstna-Vaks                 Kai Kullerkupp
    /allkirjastatud digitaalselt/    /allkirjastatud digitaalselt/    /allkirjastatud digitaalselt/




                                                  5

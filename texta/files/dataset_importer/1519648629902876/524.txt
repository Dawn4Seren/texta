                          KOHTUMÄÄRUS

 Kohus                             Harju Maakohus

 Kohtunik                          Liina Pohlak

 Määruse tegemise aeg ja koht      19. detsembril 2016 Tallinn (Liivalaia kohtumaja)

 Väärteoasja number                4-16-8940

 Vaidlustatud määrus               Terje Nirgi, Viktor Deshevõhi, Sergei Belokoni kaebus
                                   Maksu- ja Tolliameti 28.11.2016.a määruse nr
                                   930015002293/149 ja Maksu- ja Tolliameti 11.11.2016.a
                                   määruse nr 930015002293 tühistamiseks täies ulatuses

 Menetlusosalised                  kaebuse esitajad: Terje Nirgi, Viktor Deshevõhi, Sergei
                                   Belokoni (vandeadvokaat esindaja Aleksei Ratnikov)
                                   kohtuväline menetleja: Maksu- ja Tolliamet

 Asja läbivaatamine                kirjalikus menetluses


RESOLTUSIOON

Juhindudes VTMS § 79 lg 3 p 1 kohus,

määras:

Jätta Terje Nirgi, Viktor Deshevõhi, Sergei Belokoni kaebus Maksu- ja Tolliameti
28.11.2016.a määruse nr 930015002293/149 ja Maksu- ja Tolliameti 11.11.2016.a määruse
nr 930015002293 tühistamiseks täies ulatuses rahuldamata

Edasikaebamise kord

Määruse peale ei saa esitada määruskaebust (VTMS § 191 p 12)

Kohtu poolt tuvastatud asjaolud

08.11.2016.a esitas Terje Nirgi, Viktor Deshevõhi, Sergei Belokoni kaitsja vandeadvokaat
Aleksei Ratnikov Maksu- ja Tolliametile taotlused uuesti üle kuulata T. Nirgi väärteoasjas nr
930015002293, V. Deshevõh väärteoasjas nr 930015002293 ja kuulata üle XXXX OÜ juhatuse
liige väärteoasjas nr 930015002293. T. Nirgi ülekuulamist taotleti põhjusel, et menetlusalune
isik soovib anda uued ütlused, kuivõrd esineb mittekooskõla menetlusaluse isiku ütluste ja
EMTA andmete vahel. Taotlus V. Deshevõhi ülekuulamiseks esitati põhjusel, et välja selgitada,
                                                                                           1
kas tema andis (kas oli võimeline andma) 14.01.2016.a protokollis fikseeritud ütlusi. XXXX
OÜ ülekuulamist taotleti põhjusel, et MTA mainis S. Belokoni ülekuulamisel XXXX , mille
puhul võib olla tegemist ettevõttega OÜ XXXX ning oluline on OÜ XXXX juhatuse
ülekuulamise käigus uurida, kas nad teavad midagi käesoleva menetlusesemesse puutuva isiku
D. Utkini suhtes.

11.11.2016.a määrusega jättis kohtuväline ametnik esitatud taotlused rahuldamata. Kohtuväline
menetleja asus seisukohale: 1) T. Nirgi ütlused on korrektselt, arusaadavalt ning õiguspäraselt
protokollitud ning nn mittekooskõla, millele kaebuse esitajad viitavad, ei ole tuvastatud. Seega
puudub alus menetlusaluse isiku taotluse rahuldamiseks; 2) taotlus V. Deshevõhi uueks
ülekuulamiseks ei ole alust, kuivõrd nimetatud küsimus sai ammendavalt lahendatud
11.02.2016.a määrusega; 3) samuti ei ole alust OÜ XXXX ülekuulamiseks, sest hoolimata
asjaolust, et menetlusalusel isikul ja tema kaitsjal on õigus kohtuvälisele menetlejale esitada
tõendeid ja taotlusi, otsustab täiendavate tõendite kogumise vajaduse kohtuvälise menetleja
ametnik.

23.11.2016.a esitas Terje Nirgi, Viktor Deshevõhi, Sergei Belokoni kaitsja vandeadvokaat
Aleksei Ratnikov kaebuse MTA taotluste lahendamise määrusele väärteoasjas nr
930015002293. Esitatud kaebuses palub kaitsja tühistada 11.11.2016.a määrus täielikult ning
kohustada menetlejat koguma kõiki tõendeid, mitte valikulisi tõendeid. Samuti kohustada
menetlejat tagama kaebajatele nende õiguste realiseerimine väärteomenetluses. Kaebuse
esitajad on seisukohal, et väärteomenetluses osalevatel isikutel on õigus anda asjas olulist
tähtsust omavate asjaolude kohta tõest informatsiooni. Antud juhul MTA ametnik seda ei
võimalda, mis aga ei ole kooskõlas hea menetlustavaga ja sellega rikutakse kaebajate õigust
kaitsele ja õigust olla ära kuulatud. Samuti on isikutel põhiseadusest tulenev põhiõigus anda
tõeseid ütlusi ning seda põhiõigust saab piirata ainult kooskõlas põhiseadusega. Samuti on
igaühel õigus riigi ja seaduse kaitsele. MTA 11.11.2016.a määrusega piirati põhiseadusvastaselt
isikute põhivabadusi, millega rikutakse seadust. Kaebajatel on õigus olla ülekuulatud ja on
õigus sellele, et menetleja kogub kõiki tõendeid (mitte aga valikuliselt), siis ei ole seaduslik
piirata kaebajate õigusi. Muuhulgas ei tohi MTA eirata ka võimalikke asjaolusid ja tõendeid,
mis võivad viidata isiku süü puudumisele, praegu teeb aga MTA endast kõik oleneva, et isikute
andmeid, tõendeid ja asjaolusid toimikusse ei satuks. On lubamatu menetluslik olukord, kus
MTA jätab kõrvale võimalikud asjaolud, mis võivad viidata isiku süü puudumisele ja tegeleb
sisuliselt sihilikult vaid isikute süüdi tunnistamisega. Selline väärteoasja menetlemise viis on
meelevaldne ega ole kooskõlas VTMS põhimõtetega.

28.11.2016.a MTA kaebuse lahendamise määrusega nr 930015002293/149 jäeti 23.11.2016.a
kaebus rahuldamata. Määruse motiivide kohaselt on Terje Nirgi on ülekuulatud menetlusaluse
isikuna 02.06.2016 ja 25.07.2016. Menetlusaluse isiku kaitsja esitas 19.09.2016 selgituse,
milles viitas, et Terje Nirgil oli 01.06.2016 operatsioon, mis teostati üldnarkoosis. Teatavasti
võib üldnarkoos mõjutada inimeste mälu. Seega ei osanud T. Nirgi vastata MTA küsimustele
ning ei suutnud kõiki asjaolusid meenutada mitte pahatahtlikult, vaid küsimustele
mittevastamine ning asjaolude mitte mäletamine võis olla põhjustatud temale operatsioonil
tehtud üldnarkoosist. Kohtuvälisele mentelejale üldnarkoosist tingitud mäluhäirete esinemist
tõendavat dokumenti kohtuvälise menetleja ametnikule esitatud ei ole. Seoses Viktor
Deshevõhiga märgib kohtuväline menetleja, et Viktor Deshevõh on üle kuulatud menetlusaluse
isikuna 14.01.2016. 21.01.2016.a esitas Viktor Deshevõh kohtuvälise menetleja ametnikule
taotluse, milles loobub antud ütlustest, kuna tal esinevad katkendlikud mäluhäired ja ta ei
mäleta 14.01.2016 aset leidnud sündmusi ja ütluste andmist. Lisaks soovis menetlusalune isik
tema ülekuulamise protokolli toimikust eemaldamist. 11.01.2016.a jättis kohtuväline menetleja

                                                                                              2
eelnimetatud taotluse oma määrusega rahuldamata ja leidis, et menetlustoiming oli läbi viidud
õiguspäraselt. Nii T. Nirgi kui ka V Deshevõhi ülekuulamisel on kohtuvälise menetleja ametnik
taganud menetlusaluse isiku VTMS-s § 19 tulenevad õigused. Ülekuulamiste käigus ei
osutanud menetlusalused isikud enda tervislikule seisundile, mäluhäiretele või muudele ütluste
andmist takistavatele asjaoludele. Kaebuse lahendaja märgib, et T. Nirgi ja V. Deshevõhi
ülekuulamise protokollides fikseeritud ütlused on sisulised, sisaldavad kontrollitavaid fakte
ning haakuvad teiste toimikus olevate tõenditega. Kaebuse esitaja väide T. Nirgi ja V.
Deshevõhi ülekuulamise mäluhäirete esinemise kohta on väheveenev olukorras, kus isikud
andsid ülekuulamisel sisulisi ütlusi toimunu kohta. Kohtuvälise menetleja ametnik on
väärteoasja menetlemisel ja tõendite kogumisel iseseisev. Menetleja otsustab ise, millises
järjekorras ja mis tõendeid ta väärteoasja objektiivseks lahendamiseks kogub. Kui esineb
vajadus OÜ Olivaria ülekuulamiseks, siis menetleja seda teeb. Isikute ülekuulamise ja
korduvülekuulamise vajaduse otsustab menetleja väärteomenetluse käigus. Kaebuse lahendaja
märgib, et antud juhul kaitsja taotlused täiendavateks ülekuulamisteks on põhjendamatud ning
viitavad pigem väärteomenetluse takistamise ja venitamise eesmärgile.

08.12.2016.a esitas Terje Nirgi, Viktor Deshevõhi, Sergei Belokoni kaitsja vandeadvokaat
Aleksei Ratnikov kaebuse, mis laekus Harju Maakohtule 13.12.2016, milles palub tühistada
Maksu-ja Tolliameti 28.11.2016.a määrus nr 930015002293/149 ja Maksu- ja Tolliameti
11.11.2016 (kaebuses märgitud ekslikult 15.11.2016) määrus nr 930015002293. Kaebuse
esitaja on seisukohal, et vastustaja ei suhtu tema poolt teostatavasse väärteomenetlusse täie
tõsidusega ning jätab menetlusosaliste menetlus- ja põhiõigused tähelepanuta sihilikult ja
õigustamata. Vastustaja teeb kõik endast sõltuva, et asja materjalidesse ei satuks tõendeid, mis
võivad tõendada kaebajate süütust. Kaebajad olid seisukohal, et väärteomenetluses osalevatel
isikutel on õigus anda asjas olulist tähtsust omavate asjaolude kohta tõest informatsiooni. Antud
juhul vastustaja ametnik seda ei võimaldanud, mis aga ei ole kooskõlas hea menetlustavaga.
Samuti on isikutel põhiseadusest tulenev põhiõigus anda tõeseid ütlusi ning seda põhiõigust
saab piirata ainult kooskõlas põhiseadusega. Samuti on igaühel õigus riigi ja seaduse kaitsele.
Seadus kaitseb igaühte riigivõimu omavoli eest. Kui menetlusalune isik soovib olla üle
kuulatud, siis vastustajal on kohustus tagada menetlusaluse isiku ülekuulamine. Kui
menetlusalune isik annab teada, et koostatud protokoll ei ole tema sõnade järgi koostatud, siis
vastustajal on menetluslik kohustus seda kontrollida ja selgitada. Kui menetlusalune isik esitab
andmeid ja teavet, mis võivad ümber lükata vastustaja ettekujutuse menetlusega seotud
asjadest, siis on vastustajal menetluslik kohustus seda versiooni kontrollida, isegi juhul, kui
selle versiooni tagajärjel vastustaja ettekujutus ka ümber lükatud saaks. Antud MTA määrus
piirab oma tegevusega isikute põhiõigusi, millega rikutakse seadust. Kaebajad on seisukohal,
et kuna on alust arvata, et protokollides võib olla kirjalik viga. Juhul kui on alust arvata, et isik
võis mitte anda neid ütlusi, mida tema vastustaja seisukohalt olevat väidetavalt andnud ja on
alust arvata, et on andmeid, mis võivad tõestada isiku süütust, siis tuleks vastustajal tagada
menetlusaluste isikute õiguste realiseerimine ja anda kabeajatele võimalused oma õiguste
teostamiseks väärteoasja menetlemisel. Vastustaja peab olema huvitatud mitte asja ühepoolsest
uurimisest, vaid asja õigest menetlemisest.

Kohtumääruse põhjendused

VTMS 78 lg 1 kohaselt, kui isik ei nõustu käesoleva seadustiku § 77 lõike 2 kohaselt kaebust
lahendades tehtud määrusega ja vaidlustatakse kohtuvälise menetleja tegevust, millega on
rikutud isiku õigusi ja vabadusi, on isikul õigus esitada kaebus maakohtule.



                                                                                                   3
VTMS § 78 lg 2 kohaselt võib menetlusosaline esitada kaebuse kohtule 10 päeva jooksul, alates
vaidlustatava määruse kättesaamisest. VTMS § 78 lg 3 kohaselt adresseeritakse kaebus
maakohtule ja esitatakse kohtuvälisele menetlejale, kes vaidlustatava määruse koostas.

VTMS § 78 lg 4 näeb ette, et kohtuväline menetleja edastab kaebuse koos materjalidega
viivitamata maakohtule

Kohtuvälise menetleja vaidlusalune määrus tehti 28.11.2016. Kaebus määruse peale on
edastatud 08.12.2016.a. Kaebus on seega esitatud tähtaegselt.
Kohtuväline menetleja saatis kohtule kaebuse 13.12.2016 ja väärteotoimiku 14.12.2016.

Kohus, olles tutvunud kaebuse ja kohtule esitatud materjalidega, leiab, et kaebus tuleb jätta
rahuldamata.

VTMS § 58 lg 1 kohaselt alustatakse väärteomenetlust esimese menetlustoiminguga. Lõige 2
sätestab, et esimest menetlustoimingut tehes teatatakse menetlusalusele isikule tema õigused ja
kohustused vastavalt väärteomenetluse seadustiku §-le 19. Käesoleva asja materjalidest selgub
ning ei ole vaidlust asjaolus, et väärteomenetlust on alustatud ning tehtud esmased
menetlustoimingud, sh üle kuulatud menetlusalused isikud Terje Nirgi, Viktor Deshevõh,
Sergei Belokon.

VTMS § 78 lg 1 kohaselt on isikul õigus esitada kaebus maakohtule, kui isik ei nõustu VTMS
§ 77 lõike 2 kohaselt kaebust lahendades tehtud määrusega ja vaidlustatakse kohtuvälise
menetleja tegevust, millega on rikutud isiku õigusi ja vabadusi. Selle sätte alusel on kaebeõigus
kohtusse piiratum kui kaebeõigus kohtuvälise menetleja juhile VTMS § 76 alusel, mis ei sätesta
kaebeõiguse piiranguna, et oleks rikutud kaebaja põhiõigusi ja vabadusi. Kohtusse pöördumine
eeldab mitte üksnes põhjendatud huvi olemasolu, vaid täidetud peab olema ka tingimus, et
kohtuvälise menetleja tegevusega on rikutud isiku põhiõigusi ja vabadusi. Eelnevast tulenevalt
ei oma mitte kõik menetlusvälised isikud, kellel on vastavalt VTMS § 76 kaebeõigus
kohtuvälise menetleja tegevuse peale (nt väärteoteate esitaja) kaebeõigust VTMS § 78 järgi.

Kaebuse esitajad on vaidlustanud MTA 28.11.2016.a määruse ja 11.11.2016.a määruse täies
ulatuses leides, et rikutud on kaebajate põhiõigusi. Kaebuse esitajad soovivad 08.11.2016.a
esitatud taotluste rahuldamist, st uuesti üle kuulata Terje Nirgi, kuivõrd on alust kahtlustada, et
tema ütlused ei ole kirja pandud korrektselt või oli tekkinud mingi eksimus või kirjaviga, samuti
uuesti üle kuulata V. Deshevõh, kuivõrd kaebaja ei mäleta, et oleks rääkinud vastustaja
ametnikele seda, mis fikseeriti 14.01.2016.a ülekuulamise protokollis ning kuulata üle XXXX
OÜ juhatus, kuivõrd vastustaja mainis S. Belokoni ülekuulamisel olivaariat, mille puhul võib
olla tegemist XXXX OÜ-ga. Kaebuse esitaja on seisukohal, et olukorras, kus kohtuväline
menetleja esitatud taotlusi ei rahuldanud, on seesuguse tegevusega rikkunud menetlusaluste
isikute põhiõigusi: õigust riigi ja seaduse kaitsele, õigust kaitsele riigivõimu omavoli eest.
Kaebuses on märgitud, et isikutel on põhiseadusest tulenev põhiõigus anda tõeseid ütlusi.
Põhiseaduses otseselt sellist põhiõigust kirjas ei ole. Samuti ei ole kaebuse esitanud isikute
esindaja viidanud põhiseaduse paragarahvile, kus väidetav õigus kirjas on.

Põhiseaduse § 10 sätestab, et põhiseaduse teises peatükis loetletud õigused, vabadused ja
kohustused ei välista muid õigusi, vabadusi ega kohustusi, mis tulenevad põhiseaduse mõttest
või on sellega kooskõlas ja vastavad inimväärikuse ning sotsiaalse ja demokraatliku õigusriigi
põhimõtetele.


                                                                                                 4
PS § 13 kohaselt on igaühel õigus riigi ja seaduse kaitsele. Eesti riik kaitseb oma kodanikku ka
välisriikides. Seadus kaitseb igaühte riigivõimu omavoli eest.
PS § 14 sätestab, et õiguste ja vabaduste tagamine on seadusandliku, täidesaatva ja kohtuvõimu
ning kohalike omavalitsuste kohustus.

PS § 24 kohaselt on igaühel õigus olla oma kohtuasja arutamise juures

Kohtu hinnangul ei ole aga käesoleva väärteoasja menetlusetapis rikutud ühtegi eeltsiteeritud
ega ka muid menetlusaluste isikute/ kaebuse esitajate põhiõigusi ja seda järgnevatel
põhjendustel.

Nähtuvalt kohtule esitatud materjalidest on Terje Nirgi menetlusaluse isikuna MTA poolt üle
kuulatud nii 02.06.2016.a kui ka 25.07.2016.a. Nimetatud protokollid on menetlusaluse isiku
enda poolt allkirjastatud ning mõlemal juhul ei ole Terje Nirgil olnud vastuväiteid/märkuseid
protokolli kohta, vaid on kirjutatud, et protokoll on koostatud tema sõnade järgi, läbi loetud ja
õige.

Viktor Deshevõh on menetlusaluse isikuna üle kuulatud 14.01.2016.a. Protokoll on V.
Deshevõhi enda poolt allkirjastatud ning ta on kirjutanud, et protokoll on koostatud tema sõnade
järgi, tema poolt läbi loetud ja on õige. 28.01.2016.a on V. Deshevõh teavitanud MTA-d, et
keeldub tema poolt 14.01.2016.a antud ütlustest.
Eeltoodust tulenevalt on kohtuväline menetleja taganud isikutele õiguse anda ütlusi ja
V.Deshevõh ja T.Nirgi on ütlusi andes oma õigused ka realiseerinud.

Väärteoasja materjalidest nähtub ühtlasi, et 14.01.2016.a on menetlusaluse isikuna üle kuulatud
XXXX OÜ seaduslik esindaja Dmitri Kuzmenko, kes selgitas, et jääb oma 14.01.2016.a
menetlusaluse isikuna (s.o füüsilise isikuna) antud ütluste juurde ning ei ole midagi juurde
lisada. Seega on kohtuväline menetelja juba enne kaebuse esitanud isikute taotluse saamist
kuulanud üle XXXX OÜ seadusliku esindaja.

VTMS § 19 lg 1 kohaselt on menetlusalusel isikul õigus: 1) teada, millist väärteoasja tema
suhtes menetletakse; 2) õigus kaitsja abile käesoleva paragrahvi lõigetes 2 ja 3 sätestatud korras;
3) olla kohtus oma väärteoasja arutamise juures; 4) anda ütlusi, esitada tõendeid ja taotlusi; 5)
teada menetlustoimingu eesmärki; 6) tutvuda menetlustoimingu protokolliga,
menetlustoimingu heli- ja videosalvestisega ning teha menetlustoimingu tingimuste ja käigu,
menetlustulemuste, menetlustoimingu protokolli ning salvestise kohta avaldusi, mis
protokollitakse või heli- ja videosalvestatakse; 7) vaidlustada kohtuvälise menetleja või kohtu
menetlustoiming või lahend käesolevas seadustikus sätestatud korras.

VTMS § 65 lg 1 sätestab, et füüsilisest isikust menetlusaluse isiku ja juriidilisest isikust
menetlusaluse isiku seadusliku esindaja ütlused väärteo toimepanemise kohta protokollitakse
ülekuulamisprotokolli plangil või käesoleva seadustiku § 69 lõike 2 punkti 3 kohaselt
väärteoprotokollis. Menetlusalune isik võib kirjutada ütlused ka omakäeliselt. Lõike 2 kohaselt
märgitakse ülekuulamisprotokollis 1) VTMS § 56 lõike 2 punktides 1–5 loetletud andmed; 2)
menetlusalusele isikule tema õiguste ja kohustuste teatavaks tegemine vastavalt käesoleva
seadustiku §-le 19, millega tutvumise kohta annab menetlusalune isik ülekuulamisprotokollile
eraldi allkirja; 3) menetlusaluse isiku ütlused väärteo toimepanemise kohta. Lõike 3 kohaselt
kirjutab ülekuulamisprotokollile alla füüsilisest isikust menetlusalune isik või juriidilisest
isikust menetlusaluse isiku seaduslik esindaja. Lõige 4 kohaselt, kui VTMS paragrahvi lõikes


                                                                                                 5
3 nimetatud isik keeldub ütluste andmisest või annab ütlused, kuid keeldub selle kohta allkirja
andmast, märgib kohtuvälise menetleja ametnik keeldumise ülekuulamisprotokollile.

Seega on käesoleval juhul kohtuväline menetleja järginud mh VTMS § 19 lg 1 p 4 sätestatud
menetlusaluse isiku õigust anda ütlusi, esitada tõendeid ja taotlusi ning menetlusaluste isikute
ülekuulamisprotokollid on koostatud VTMS § 65 sätestatud tingimustele/nõuetele vastavalt.

VTMS § 64 sätestab, et kohtuväline menetleja lähtub tõendeid kogudes VTMS 5. peatüki
sätetest. VTMS § 31 lg 1 sätestab, et tõendamisel ja tõendite kogumisel järgitakse
väärteomenetluses kriminaalmenetluse sätteid käesolevas seadustikus sätestatud erisusi
arvestades.

Väärteomenetluses lasub tõendamiskoormis süüdistusfunktsiooni kandjal, s.o kohtuvälisel
menetlejal, mille täitmisel tuleb juhinduda VTMS 5. peatüki sätestatust. Kohus nõustub
kaebuse esitaja kaebuses väljendatud seisukohaga, et kohtuväline menetleja peab koguma kõik
vajalikud tõendid, seda nii menetlusalust isikut süüdistavate kui ka õigustavate tõendite osas.
Tulenevalt VTMS-st on väärteomenetluses kohtuvälisel menetlejal tõendite kogumise osas
kaalutlusõigus, st diskretsiooniõigus, mis tähendab, et kohtuväline menetleja on väärteoasja
menetlemisel ja tõendite kogumisel iseseisvalt pädev otsustama, milliseid tõendeid on
menetleja meelest vajalik koguda. Käesolevas menetlusetapis hindab just kohtuväline
menetleja, kas on vaja koguda täiendavaid tõendeid, sh veelkord üle kuulata menetlusaluseid
isikuid. Lähtuvalt kohtuvälise menetleja 28.11.2016.a ja 11.11.2016.a määrustest ei ole
kohtuväline menetleja pidanud vajalikuks ega põhjendatuks menetlusaluste isikute taotluste
rahuldamist nende uuesti ülekuulamiseks. Tegemist on kohtuvälise menetleja
diskretsiooniotsusega, mida kohus ei saa ümber hinnata.

Kohus selgitab siinkohal, et hoolimata asjaolust, et kohtuväline menetleja ei ole rahuldanud
kaebuse esitaja 08.11.2016.a esitatud taotlusi uuesti üle kuulata Terje Nirgi, Viktor Deshevõh
ja OÜ XXXX, ei võta see menetlusalustelt isikutel õigust esitada taotlust uuesti järgnevates
menetlusetappides. Nimelt on käesolev väärteoasi sellises menetlusetapis, kus kohtuväline
menetleja ei ole käesoleval hetkel väärteoprotokolli koostanud. Kohus peab vajalikuks
siinkohal selgitada väärteoprotokolli koostamisega seonduvaid asjaolusid ning selle
vaidlustamise põhimõtteid, näitamaks, et menetlusaluste isiku õiguste kaitse on jätkuvalt
tagatud.

VTMS § 68 lg 1 sätestab, et üldmenetluses koostatakse väärteo kohta väärteoprotokoll. Lõige
2 kohaselt, kui protokolli koostades tuleb tõendusteavet täiendada või muuta väärteo
kvalifikatsiooni, täiendatakse protokolli.

VTMS § 69 sätestab väärteoprotokollis kajastamisele kuuluvate andmete ja asjaolude loendi.
Mh sätestab § 69 lg 2, et väärteoprotokolli põhiosas märgitakse 1) väärteo lühike kirjeldus ning
teo toimepanemise aeg ja koht; 2) väärteo kvalifikatsioon: seaduse nimetus, paragrahv, lõige
ja punkt; 3) menetlusaluse isiku ütlused või viide, et menetlusaluse isiku ütlused on
protokollitud eraldi; 4) tunnistajate ütlused või viide, et tunnistajate ütlused on protokollitud
eraldi; 5) teave väärteoga põhjustatud kahju kohta; 6) kui väärteoasja arutamine kuulub kohtu
pädevusse, siis teave selle kohta, kas menetlusalune isik soovib väärteoasja arutamisest osa
võtta; 7) muud tõendid ja andmed, mis on vajalikud väärteoasja lahendamiseks.

Seega peab väärteoprotokoll sisaldama tõendite loetelu, mille alusel kohtuväline menetleja
leiab, et väärteokoosseis on täidetud. Väärteoprotokollis tuleb kajastada kõik tõendid, millised

                                                                                               6
on käesolevas väärteoasjas kogutud. Seejuures tuleb protokollis esitada nii isikut õigustavaid
kui ka süüdistatavad tõendid.

VTMS § 69 lg 6 sätestab ühtlasi ka seda, et väärteoprotokolli lõpposas märgitakse, et
menetlusalusel isikul ja tema kaitsjal on õigus esitada kohtuvälisele menetlejale väärteoasjas
vastulause ja tõendid ning tutvuda kohtuvälise menetleja juures väärteotoimikuga 15 päeva
jooksul, alates väärteoprotokolli koopia kättesaamisest.

Seega juhul, kui kaebuse esitajate suhtes koostatakse väärteoprotokoll ning kaebuse esitajad ei
nõustu väärteoprotokolli sisuga, on kaebuse esitajatel õigus esitada vastulause. Vastulauses
võib menetlusalune isik anda selgitusi, osundada nii menetlusnormide rikkumisele kohtuvälise
menetleja poolt kui ka materiaalõiguse väärale kohaldamisele. Samuti võib vastulause sisaldada
taotlusi menetluse täiendamiseks ja täiendavate tõendite kogumiseks, aga ka muidu väärteoasja
lahendamisel tähtsust omavaid asjaolusid. Menetlusalune isik võib vastulausele lisada ka
täiendavaid tõendeid ning taotleda nende asjade juurde võtmist. Peale vastulause esitamist on
kohtuvälisel menetlejal võimalus väärteoprotokolli täiendamine uue tõendusteabega ning ka
kvalifikatsiooni muutmine.

VTMS § 70 lg 4 sätestab, et kui väärteoasja lahendamine on seaduse alusel kohtuvälise
menetleja pädevuses, peab kohtuvälise menetleja lahend olema menetlusalusele isikule
kohtuvälise menetleja juures kättesaadav pärast seda, kui on möödunud 30 päeva
väärteoprotokolli koopia menetlusalusele isikule kätteandmisest.

Lahendi tegemisel on kohtuväline menetleja seotud väärteoprotokollis toodud rikkumiste
kirjelduse piiridega. Lahend peab tuginema väärteoasja materjalidele. Lahendi tegemisel tuleb
juhinduda väärteoasjas menetlusaluse isiku poolt antud ütlustest, menetlusaluse isiku
vastulausest, sellele lisatud materjalist ja asjas kogutud tõenditest.

Juhul, kui menetlusalune isik (isikud) kohtuvälise menetleja otsusega ei nõustu, on seaduses
ette nähtud lahendi vaidlustamise kord. Nimelt sätestab VTMS 114 lg 1 p 2, et menetlusosalisel
on õigus esitada maakohtule kaebus kohtuvälise menetleja VTMS § 73 lõike 1 kohaselt
üldmenetluses tehtud otsuse peale.

Siinkohal väärib rõhutamist asjaolu, et kui kaebus on määratud kohtulikule arutamisele, lasub
kohtul VTMS § 123 lg 2 tulenevalt kohustus arutada väärteoasja täies ulatuses (ab ovo),
sõltumata esitatud kaebuse piiridest ja kontrollides kohtuvälise meneteleja otsuse tegemise
aluseks olevaid nii faktilisi kui ka õiguslikke asjaolusid, seda sõltumata kaebuses kõrvaldamata
jäänud puudustest. Seega on kohtul, kui isiku õiguste kaitsjal, kohustus pöörata tähelepanu
kõikidele neile olulistele asjaoludele, mida ehk kaebuses kohtuvälise menetleja otsuse peale ei
ole kaebuse esitaja osanud välja tuua.

Ka on Riigikohus lahendis nr 3-1-1-31-16 p 8 selgitanud, et „VTMS § 123 lg 2 kohaselt peab
maakohus lahendama väärteoasja täies ulatuses (ab ovo), sõltumata esitatud kaebuse piiridest,
kontrollides kohtuvälise menetleja otsuse tegemise aluseks olnud faktilisi ja õiguslikke
asjaolusid. Väärteoasja arutamine ab ovo tähendab muu hulgas maakohtu kohustust vastata
VTMS §-s 133 loetletud küsimustele ja kajastada VTMS § 110 alusel kohtuotsuse põhiosas nii
tõendite analüüsi kui ka seda, millised asjaolud on loetud tõendatuks ning millistele tõenditele
on otsuse tegemisel tuginetud. Kohtu siseveendumuse kujunemine peab olema otsuse lugemisel
jälgitav ja selles sisalduvad järeldused seostatud kohtulikul arutamisel tuvastatud asjaoludega.
Samuti tuleb kohtul vastavalt VTMS § 133 p-le 4 muu hulgas välja selgitada, kas tegu on

                                                                                              7
väärtegu ja kas see on õigesti kvalifitseeritud. Eelöeldu tähendab, et otsuses peab sisalduma
menetlusalusele isikule etteheidetava teo koosseisupärasuse ja vajadusel ka õigusvastasuse
ning süülisuse analüüs.“

Siinkohal väärib veel märkimist, et lisaks sellele, et maakohus lahendab väärteoasja täies
ulatuses (ab ovo) ning uurib ja kontrollib vahetult kohtuistungil kõiki tõendeid (N kuulab üle
nii tunnistajad kui kaebuse esitanud isiku), mis olid aluseks kohtuvälise menetleja otsuse
tegemisel, tuleb kohtul kohtumenetluse käigus lähtuvalt uurimispõhimõttest vajadusel koguda
ja kontrollida veel ka täiendavaid tõendeid.

Nimelt sätestab VTMS § 125 lg 1, et kohtumenetluse poole põhjendatud taotlusel võib
maakohtunik käesoleva seadustiku §-st 42 lähtudes lükata kaebuse arutamise edasi ühel korral
kuni üheks kuuks. Samaks tähtajaks võib maakohtunik kaebuse arutamise edasi lükata ka juhul,
kui kaebust arutades ilmneb vajadus välja nõuda lisatõendeid.

Riigikohus on lahendis nr 3-1-1-125-15 p 6 selgitanud, et „VTMS § 125 lg 1 teise lause kohaselt
võib maakohus lükata kaebuse arutamise edasi, kui kaebust arutades ilmneb vajadus välja
nõuda lisatõendeid. Seega lisaks sellele, et kohus kontrollib kohtuistungil kõiki tõendeid, mis
olid aluseks kohtuvälise menetleja otsuse tegemisel, tuleb vajadusel kohtul kohtumenetluse
käigus koguda ja kontrollida veel täiendavaid tõendeid omal algatusel (vt ka Riigikohtu
kriminaalkolleegiumi 28. novembri 2005. a otsus asjas nr 3-1-1-119-05, p 6 ja 2. mai 2006. a
otsus asjas nr 3-1-1-16-06, p 14.1).“

VTMS § 133 sätestab, mida peab kohus kaebuse lahendamisel käsitlema. Nimelt sätestab § 133,
et kaebuse lahendamiseks selgitab kohus järgmised küsimused: 1) kas väärteoasjas ei esine
käesoleva seadustiku §-s 29 sätestatud väärteomenetlust välistavaid asjaolusid; 2) kas leidis aset
tegu, milles menetlusalust isikut süüdistatakse; 3) kas teo on pannud toime menetlusalune
isik; 4) kas tegu on väärtegu ning kas see on õigesti kvalifitseeritud; 5) kas karistus väärteo
eest määrati selleks pädeva kohtuvälise menetleja poolt; 6) kas väärteo menetlemisel
kohtuvälise menetleja poolt on järgitud väärteomenetlusõigust; 7) kas menetlusalusele isikule
karistuse määramine on toimunud kooskõlas karistuse kohaldamise alustega; 8) kas
väärteomenetlus ei kuulu lõpetamisele käesoleva seadustiku §-s 30 sätestatud alustel; 9) kas
lõpetada väärteomenetlus ja kohaldada karistusseadustiku §-s 87 sätestatud alaealisele
kohaldatavaid mõjutusvahendeid või anda väärteoasja materjalid üle alaealiste komisjonile; 10)
kuidas lahendada taotlus hüvitada süüteomenetluses tekitatud kahju süüteomenetluses tekitatud
kahju hüvitamise seaduse kohaselt.

Nagu nähtub § 133 p 6 ja 7 peab kohus tähelepanelikult hindama kohtuvälise menetleja poolt
läbiviidud menetlust ja otsuse koostamist.

Seega kõike eeltoodut silmas pidades on kohus seisukohal, et kaebuse esitajate menetluslikke
ning põhiseaduslikke õigusi ja vabadusi ei ole kohtuvälise menetleja poolt käesolevas
menetlusetapis rikutud. Menetlusalustel isikutel on jätkuvalt säilinud võimalus oma õiguste ja
vabaduste kaitseks tulevikus nii kohtuvälises kui kohtulikus menetluses. Menetlusalustel
isikutel on säilinud võimalus anda ütlusi ja esitada taotlus korduvalt uuesti tulevikus ja seda
vajadusel ka kohtuvälisest menetlejast sõltumatule instantsile ehk kohtule, kes vajadusel arutab
väärteoasja kaebuse esitamisel täies ulatuses ning hindab sh kohtuvälise menetleja poolt
läbiviidud menetlust, kogutud tõendeid ja otsuse koostamist. Jättes oma diksretsiooniõigust
kohaldades rahuldamata menetlusosaliste taotlused, võtab kohtuväline menetleja endale


                                                                                                8
teadlikult riski, et hilisemas kaebemenetluses võivad ilmneda uued asjaolud, mis võivad kaasa
tuua menetleja otsuse tühistamise.

Kuivõrd kohus ei tuvastanud, et kohtuväline menetleja ametnik oma vaidlustatava tegevusega
- jättes rahuldamata taotlused Terje Nirgi, Viktor Deshevõhi ja OÜ XXXX täiendavaks
ülekuulamiseks - oleks rikkunud menetlusaluste isikute/kaebuse esitajate Terje Nirgi, Viktor
Deshevõhi, Sergei Belokoni põhiõigusi ja vabadusi, tuleb jätta Terje Nirgi, Viktor Deshevõhi,
Sergei Belokoni kaebus Maksu- ja Tolliameti 28.11.2016.a määruse nr 930015002293/149 ja
Maksu- ja Tolliameti 15.11.2016.a määruse nr 930015002293 tühistamiseks täies ulatuses
rahuldamata.

VTMS § 79 lg 2 kohaselt vaadatakse kaebus läbi kirjalikus menetluses kaebuse piires ja isiku
suhtes, kelle suhtes see on esitatud.

VTMS § 79 lg 3 kohaselt on kohtul võimalik teha üks järgmistest lahenditest:
1) jätta kaebus rahuldamata;
2) rahuldada kaebus täielikult või osaliselt ja kui õiguste rikkumist ei saa enam kõrvaldada,
tunnistada isiku õiguste rikkumist;
3) tühistada vaidlustatud määrus või peatada vaidlustatud menetlustoiming täielikult või
osaliselt, kõrvaldades õiguste rikkumise.

Kohtul puudub VTMS § 79 alusel kaebust lahendades pädevus teha lahend, mis ei vasta § 79
lg 3 sisule.

Kõigest eelnevast johtuvalt tuleb VTMS § 79 lg 3 p 1 alusel jätta Terje Nirgi, Viktor Deshevõhi,
Sergei Belokoni kaebus Maksu- ja Tolliameti 28.11.2016.a määruse nr 930015002293/149 ja
Maksu- ja Tolliameti 11.11.2016.a määruse nr 930015002293 tühistamiseks täies ulatuses
rahuldamata.


Liina Pohlak
Kohtunik




                                                                                              9

                               TARTU HALDUSKOHUS
                                  Tartu kohtumaja
                            KOHTUOTSUS
                              Eesti Vabariigi nimel

Kohtuasja number         3-15-1717
Otsuse kuupäev           5. august 2016
Kohtunik                 Roby Koik
Kohtuasi                 7Plus OÜ kaebus Maksu- ja Tolliameti 30. märtsi 2015. a otsuse
                         nr 13-1/1172 tühistamiseks

Asja läbi vaatamine
                         Kirjalik menetlus


Menetlusosalised         Kaebaja – 7Plus OÜ, seaduslik esindaja Laura Sirelpuu
                         Vastustaja – Maksu -ja Tolliamet, volitatud esindaja Indrek Lind

Resolutsioon
                             1. Jätta kaebus rahuldamata.
                             2. Poolte menetluskulud jätta nende endi kanda.
Edasikaebamise kord      Kohtuotsuse peale võib esitada apellatsioonkaebuse Tartu
                         Ringkonnakohtule 30 päeva jooksul kohtuotsuse avalikult
                         teatavakstegemisest arvates, s.o kuni 5. septembrini 2016. a.
                         Ringkonnakohus võib lahendada apellatsioonkaebuse kirjalikus
                         menetluses, kui apellatsioonkaebuses ei taotleta selle lahendamist
                         istungil.

Asjaolud

1. Maksu- ja Tolliameti (MTA) 14.10.2014. a maksuotsusega nr 12.2-3/022376-14 (tl 6–18)
nõuti 7Plus OÜ-lt tagasi maksustamisperioodil 2010. a aprill kuni 2013. a juuli alusetult
deklareeritud ja äriühingu ettemaksukontole vabastatud käibemaksu enammakse summas
18 141,07 eurot ning määras tasumisele käibemaksu summas 471,80 eurot. Eeltoodud
maksuotsuse tulemusena tekkis 7Plus OÜ-l maksuvõlg.

2. 09.03.2015. a esitas 7Plus OÜ MTA-le taotluse (tl 24–25) maksuotsuse tulemusena
tekkinud intressivõla kustutamiseks, kuna selle sissenõudmine oleks kaebaja hinnangul
ilmselgelt ebaõiglane, arvestades maksuvõla tekkimise aluseks olnud asjaolusid.

3. MTA jättis 30.03.2015. a otsusega nr 13-1/1172 (tl 27–28, edaspidi vaidlustatud otsus)
taotluse rahuldamata.

4. 7Plus OÜ esitas vaidlustatud otsusele vaide. MTA jättis 26.05.2015. a vaide rahuldamata.
5. 7Plus OÜ esitas 06.07.2015. a Tartu Halduskohtule kaebuse MTA 30.03.2015. a otsuse nr
13-1/1172 tühistamiseks. 28.08.2015.a täpsustas kaebaja, et ta ei vaidlusta määruse punktis 1
nimetatud maksuotsust. Kaebaja väitel sai ta MTA 26.05.2015. a vaideotsusest teada
04.06.2015. a. Vastustaja ei ole kaebuse tähtaegsust vaidlustanud (tl 52p).

Kaebaja nõue

6. Kaebaja leiab, et MTA on maksuotsuses viidatud maksukohustuse summalt intresse
arvestades eksinud enda praktika vastu, maksukohustuse määramisel käitunud vastuoluliselt,
järgimata hea halduse tava.

7. Kaebaja on seisukohal, et MTA on otsust tehes rikkunud materiaalõiguse norme (KMS §-i
32), samuti on see vastuolus MKS § 114 lg-ga 3. Seetõttu puudub MTA-l õigus nõuda intresse
ulatuses, milles on neid kaebuse esitamise ajaks arvestatud.

8. KMS § 32 lg 41 kohaselt on sisendkäibemaksu korrigeerimise periood kinnisasja ja sellega
seotud kauba ja teenuse puhul kümme kalendriaastat ning muu põhivara ja sellega seotud kauba
ja teenuse puhul viis kalendriaastat. Vastavalt KMS § 32 lg-le 42 korrigeeritakse
sisendkäibemaksu iga kalendriaasta lõpul. Seejuures lähtutakse soetatud esemete kasutamise
tegelikust osatähtsusest vastaval kalendriaastal. Viidatud reeglid tähendavad seda, et
kinnisasjaga seotud kauba puhul tuleb maksukohuslasel esitada kalendriaasta lõpul
deklaratsioon vastavalt kinnisasjaga seonduva kauba tegelikule maksustatava käibe tarbeks
kasutamisele st arvestust peetakse jooksvalt 10 aasta jooksul. Kaebuse esitajale teada olevalt
on selline ka MTA praktika. Viidatud sätete valguses peavad reaalsed võimalikud
ümberarvutused sõltuma maksukohustuslase enda tegevusest nii esmasel deklareerimisel kui
ka edasisel kinnisasjaga seonduvate esemete kasutamisel pärast esmast soetamist. Igal aastal
võib faktiline olukord olla erinev ja seda kogu 10 aastase arvestusperioodi jooksul.

9. Otsuse aluseks olnud faktilised asjaolud seondusid kinnisasjaga seotud kaubaga. MTA
poolt tehtud otsuses ei lähtuta eelpool viidatud KMS § 32 reeglitest ja MTA praktikast, vaid
MTA poolt on vähendatud ühe korraga kogu maksustamisperioodil 2010. a aprill kuni 2013. a
juuli sisendkäibemaksu summat, lähtudes üksnes viidatud aastatel esemete kasutusest.

10. KMS §-le 32 oleks vastanud tegevus, mille käigus oleks enammakse summa jagatud kogu
10 aastate perioodi peale st igal aastal oleks tulnud käibedeklaratsiooni korrigeerida ehk
näidata, et puudub või ei puudu alus enammakstud käibemaksu tagasi küsimiseks. Aluse
puudumisel oleks tulnud alusetult deklareeritud enammakstud käibemaks riigile tagastada.
Selliselt arvestades peaks igal aastal sissenõutavaks muutuma 1/10 summast ja vastava
kohustuse mitteõigeaegsel tasumisel oleks tulnud sellelt tasuda seaduses ette nähtud intressi.
Kõnelauses otsuses aga sellisest arvutusest ei lähtutud. Seda hoolimata asjaolust, et 7Plus OÜ
vastava ettepaneku 08.09.2014. a MTA-le tegi.

11. Eeltoodud põhjusel on MTA leidnud valesti tagasi nõutava käibemaksu enammakse summa
ja samuti sellelt arvestatud intressid, mistõttu oleks juba sellel alusel pidanud MTA rahuldama
7Plus OÜ taotluse enda 30.03.2015. a tehtud otsusega nr 13-1/1172.

12. Kaebaja peab MTA käitumist vastuoluliseks. Kaebaja on seisukohal, et allpool toodud
põhjustel esinevad alused maksuvõla kustutamiseks ja mahakandmiseks MKS § 114 lg 3 alusel,
kuivõrd intressivõla võlgnikult sissenõudmine MTA poolt oleks ilmselgelt ebaõiglane,
arvestades maksuvõla tekkimise aluseks olnud asjaolusid.



                                              2
13. Kaebajal tekkis suures ulatuses tagastamisele kuuluva käibemaksu summa 2010. a aprill
kuni august ning need tekkisid peamiselt Valgamaal, Puka vallas, Söödi kinnistul asuvas nn
valges majas teostatud renoveerimistöödega. MTA väidete kohaselt ei ole Söödi kinnistul
asuvat valget maja kunagi ettevõtluse eesmärgil kasutatud ja see on olnud täielikus
eratarbimises. Seetõttu ei ole õigustatud ka riigilt käibemaksu tagasi küsimine. MTA on jäänud
oma seisukohale kindlaks hoolimata asjaolust, et 7Plus OÜ on selgitanud korduvalt
peremajutuse kontseptsioonil põhinevat majutusteenuse osutamist, asjaolu, et teenuse
osutamine ei ole veel realiseerinud täies mahus (renoveerimistööd on veel pooleli), reaalselt on
osutatud majutusteenust, seda on teenuse tarbijad ka kinnitanud (vastav dokumentatsioon on
olemas MTA-l, mis on kogutud otsusega seonduva maksumenetluse käigus) ja selle eest on
tasutud ning makstud ka maksud.

14. Kaebaja hinnangul on ebaõiglane maksuintresside sissenõudmine võlgnikult, kuivõrd
võlgniku tegevuse on heaks kiitnud eelnevalt MTA esindaja, kes hiljem on osalenud
menetluses, millega on lubamatuks tunnistatud võlgniku tegevus käibemaksu riigilt tagasi
küsimisel.

15. 2010. aasta juulis (ca 9. või 10. juuli, täpset kuupäeva ei mäleta), s.o ajaperioodil, millele
järgnes riigilt käibemaksu tagasi küsimine, külastas Söödi talu st 7Plus OÜ tegevuskohta
maksuameti ametnik Kalev Pettai, kes oli tegemas külastust nö eraviisiliselt (sõitis mööda ja
astus sisse), et tutvuda, milline on võlgniku tegevus. Võlgniku esindaja näitas talle ruume ja
andis selgitusi. Samal ajal olid käimas ettevalmistused Söödi talus 16.07.2010. a toimunud
pulmadeks, millele vastavat teenust ostis sisse võlgniku osaniku ja juhatuse liikme vend. Söödi
talus viibis sellel ajal mitmeid isikuid, kes olid ettevalmistusega seotud sh võlgniku juhatuse
liikme vanemad. Toimunud pulmade osas esitati hiljem ka arveid, mis teenuse osutaja poolt
tasuti ja millelt maksti käibemaks.

16. Kalev Pettaile selgitati ka pulmadega seonduvat mh seda, kelle pulmadega on tegemist.
Kalev Pettai viitas, et probleeme võib olla isikliku ja ärilise kasutuse piiritlemisel, mis puudutas
Söödi kinnistul asuvat nn valget maja. Samas mingit ametlikku seisukohta vms ei järgnenud.
MTA tagastas küsitud käibemaksu ja seda ka järgnevatel 2011. a, 2012. a ja 2013 a. Kaebaja
järeldas sellest, et tema poolt viljeletav ettevõtluse vorm on sobilik riigilt käibemaksu tagasi
küsimiseks. Vastasel korral oleks võlgnik oodanud, et MTA võlgnikule ka käibemaksu ei
tagasta. Võlgnik jätkas oma majandustegevust samal kontseptsioonil ka 2011. a ja edaspidi ning
väljastas vastavaid arveid ehk MTA-l oli ülevaade võlgniku tegevusest.

17. Otsusega seonduva kontrollmenetluse käigus läbi viidud vaatlusel osales sama isik so
Kalev Pettai. Vaatlus toimus 12.09.2013. a, milline menetlus päädis Otsusega. Kuigi Kalev
Pettai ei teinud maksuotsust, oli ta menetlusega seotud ja esitada ei saa väidet, et viidatud
ametnik oleks MTA-st lahkunud või oleks esinenud muu takistus täiendava kontrolli läbi
viimiseks nt juba 2011. a. MTA-le pidi läbi tema ühe ametniku tegevuse olema juba 2010. a
juulis selge, milline on võlgniku äritegevus. 7Plus OÜ ei eelda, et MTA kontrollib
maksukohuslase tegevust koheselt ja jooksvalt. Samas, kui MTA esindajale on teada asjaolud,
mis võivad viidata MTA meelest maksukohuslase poolsele rikkumisele, siis ei tohiks ka
mööduda 3 aastat enne, kui uuesti asutakse teostama kontrolli.

18. Otsuse põhisisu kohaselt ei ole Söödi kinnistul nn valges majas tuvastatav ettevõtlusega
tegelemine, kuivõrd see on samaaegselt ka isiklikus kasutuses võlgniku esindajaga seotud
pereliikmete poolt. Viitame veelkord, et samane olukord eksisteeris ka Kalev Pettai esmase
külaskäigu ajal ning ka siis väljendas ta seisukohta, et tekkinud olukord võib olla
problemaatiline, kuid mingit tegevust ei järgnenud. 7Plus OÜ on pidanud seejuures enda
käitumist kogu aeg õiguspäraseks st lisaks nn valge maja isiklikule kasutusele osutasime seal

                                                 3
ka majutusteenust, tasunud selle pealt maksud ning see on faktiliselt leidnud tuvastamist ka
maksuotsuses.

19. Kaebuse esitamise ajaks on tekkinud olukord, kus 2010. a juulis sai sisuliselt teatavaks
MTA-le 7Plus OÜ ärikontseptsioon, seda on viljeletud ligi 4 aastat, möödas on enam kui aasta
pikkune maksumenetlus, on kogu selle aja eest arvestatud maksuintressi. Võlgnik peab sellises
olukorras äärmiselt ebaõiglaseks maksuintressi tasumist, kuivõrd 7Plus OÜ-le mõistetavalt
kiitis MTA kaebaja tegevuse siiski kaudselt heaks. Kaebaja ei saa kanda vastutust, kui 2010. a
oli tõlgendus ühe või teise maksuõigusliku küsimuse osas teistsugune kui on seda 2014. aastal.
7Plus OÜ peab täitma MTA ees ligi 15 000 euro suuruse maksunõude (põhiosa), mis on väga
suur väljaminek. Riigi käitumine on käesoleval juhul olnud vastuoluline ja järgitud ei ole hea
halduse tava.

20. MTA viitab 26.05.2015. a nr 6-1/2771-2 vaideotsuses, et maksuhaldur lähtus enda
tegevuses üksnes 7Plus OÜ poolt esitatud dokumentidest ja hiljem selgus, et temale esitatud
dokumentides viidatud plaanid ei realiseerunud st faktiline olukord muutus. Kaebaja rõhutab,
et üks MTA esindajatest (Kalev Pettai) ei tutvunud äriplaani ega muude dokumentidega, vaid
otseselt faktilise olukorraga kohapeal. Seejuures vastas vaatluse käigus olnud faktiline olukord
sellele, millest lähtus 7Plus OÜ enda tegevuses ka edaspidi – peremajutuse kontseptsioonil
põhinev majutusteenuse osutamine. Seega oli MTA sisuliselt juba 2010. a juulis teadlik, milles
seisneb 7Plus OÜ äritegevus ja asjaolu, et Söödi kinnistul asuvat nn valge maja renoveerimine
ei ole lõpuni viidud ning sellises olukorras osutatakse teenust. Teenuse osutamine on fakt, mis
on tuvastatud teenust kasutanud isikute ütlustega. Seda MTA aga järjekindlalt ignoreerib. 7Plus
OÜ võttis Söödi kinnistul asuva nn valge maja oma maksustatava käibe tarbeks kasutusele.
Vastupidiselt MTA seisukohale, ei ole nö MTA-le esitletud planeeritud ja tegelik faktiline
olukord lahknenud.

21. Eriti kahetsusväärne on olukord veel ka seetõttu, et maksuametnik kasutas ära enda
ametipositsiooni 2010. a külaskäiku tehes, 7Plus OÜ esindaja ka käsitles Kalev Pettaid kui
MTA ametnikku, jagas talle selgitusi ja lähtus asjaolust, et MTA-ga on tema tegevuse osas
suheldud. Samas nüüd on MTA-l võimalus väita, et mingit ametlikku paberit ju ei tehtud ja
Kalev Pettai viibis kinnistul hoopis eraisikuna.

22. Kirjalikus menetluses asus kaebaja 15.07.2016. a seisukohale, et intressinõue rikub kaebaja
õigusi, kuna intressinõue on koostatud põhiseaduse §-dega 11 ja 32 vastusolus olevate seaduste
alusel. Maksuintressi regulatsioon riivab omandiõigust ja ettevõtlusvabadust. Maksuintressi
regulatsioon peab olema kooskõlas proportsionaalsuse põhimõttega. Maksuintress määraga
21,9 % aastas ja lisanduv tulumaksukohustus annavad koostoimes rahaliselt
ebaproportsionaalse koormuse, mis on kokku 26,28 %. Maksukorralduse seadusest ei ole
tuletatav, et selline rahaline koormus oleks olnud maksuintressi regulatsiooni eesmärgiks.
Kaebajale määratud maksuintress üksi või koostoimes intressisummalt tasumisele kuuluva
tulumaksuga ei ole põhiseadusega kooskõlas. Mõjutusvahendi eesmärki täidaks regulatsioon ka
oluliselt väiksema intressimäära korral. Kooskõlas ei ole riigile tekkiv kasu ja isikule tekkiv
kahju.

23. MKS § 117 lg 1 ja TuMS § 51 lg 2 p 1 on eeltoodud põhjustel põhiseadusega vastuolus ja
asjas koostatud intressinõue on õigusvastane.

Vastustaja vastuväited

24. Vastustaja ei nõustu 7Plus OÜ 06.07.2015. a kaebusega (milles kaebuse esitaja on
kokkuvõtlikult asunud seisukohale, et intressivõla sissenõudmine temalt on maksuvõla
tekkimise asjaolusid arvestades MKS § 114 lg 3 tähenduses ilmselgelt ebaõiglane ning
                                               4
maksuhaldur oleks pidanud selle kustutama), peab seda põhjendamatuks ja vaidleb sellele
vastu.

25. Vastustaja märgib, et kaebuse esitajal on 14.10.2014. a maksuotsusega nr 12.2-3/22376-14,
millega nõuti 7Plus OÜ-lt tagasi maksustamisperioodidel aprill 2010 kuni juuli 2013 alusetult
deklareeritud ja 7Plus OÜ ettemaksukontole vabastatud käibemaksu enammaks summas
18141,07 eurot ning määrati tasumisele käibemaksu summas 471,80 eurot, tekkinud
maksuvõlg.

Vaidlus puudub selles osas, et eelviidatud 14.10.2014. a maksuotsus on kehtiv haldusakt, mida
ei ole enam võimalik vaidlustada, st kaebuse esitaja viited maksuhalduri väidetavatele
eksimustele (millega vastustaja ei nõustu) maksumenetluses ei ole vastustaja hinnangul
käesoleval juhul asjakohased. Kõnealuse maksuotsuse resolutiivosa on kohustuslik nii vaide
esitajale kui ka Maksu- ja Tolliametile. Kaebuse rahuldamine on välistatud ka asjakohase
kohtupraktika valguses.

26. Vastustaja osundab MKS § 115 lg-tele 1 ja 2 ning rõhutab, et MKS § 117 lg 1 kohaselt on
intressimäär 0,06% päevas.

Vastustaja märgib, et seejuures ei oma intressi arvestamise ja tasumise kohustuse tekkimise
seisukohalt mingisugust tähendust asjaolu, kas maksusumma jäi maksukohustuslase poolt
deklareerimata ja tasumata teadmatusest, tahtlikult või tahtmatult. Samuti ei oma tähendust
asjaolu, kas maksukohustuslane nõustub intressi arvestamise aluseks oleva maksunõudega või
mitte. Seega, kuivõrd 7Plus OÜ käibemaksukohustused jäid õigeaegselt õigesti deklareerimata
ja tasumata, siis on sellega täidetud ka MKS § 115 lg-test 1 ja 2 ning § 117 lg-st 1 tulenevad
tingimused intressikohustuse tekkimiseks.

27. MKS § 114 lg 3 kohaselt võib riiklike maksude maksuhaldur maksukohustuslase
põhjendatud kirjalikul taotlusel kustutada tema maksuvõla, kui selle sissenõudmine on
lootusetu või oleks ebaõiglane maksukohustuslasest mitteolenevate asjaolude, sealhulgas
vääramatu jõu tõttu, samuti kui tulumaksuvõlg tekkis maksukohustuslase vara realiseerimisest
kolmanda isiku võla tagatisena täitemenetluses või pankrotimenetluses.

Vastustaja peab vajalikuks märkida, et maksuvõla kustutamine on väga erandlik toiming, mida
on võimalik teha olukordades, kus maksuseaduse kohaselt oleks maksu sissenõudmine
õigustatud, kuid konkreetses olukorras konkreetselt maksumaksjalt oleks võla sissenõudmine
ebaõiglane maksukohustuslasest mitteolenevate asjaolude tõttu.

Käesoleval juhul oleks kaebuse esitajal olnud õigus sisendkäibemaksu maha arvata juhul, kui
ta hakkab ehitatavat hoonet kasutama oma maksustava käibe tarbeks. Kuivõrd maksuhaldur
tuvastas kontrolli käigus, et kaebuse esitaja seda reaalselt teinud ei ole, siis vaatamata
deklareeritud andmetele puudus tal KMS §29 lg 1 tulenevalt sisendkäibemaksu mahaarvamise
õigus ja seda algusest peale. Sellele, et kaebuse esitaja ei hakka kinnistut oma maksustatava
käibe tarbeks ka edaspidi kasutama viitab asjaolu, et seisuga 14.10.2014. a on kaebuse esitaja
käibemaksukohustuslaste registrist kustutatud, kuna tal puudus ettevõtlus. Kuna kaebuse esitaja
ei teinud kulutusi oma maksustatava käibe tarbeks, siis tuleb vastustaja hinnangul asuda
seisukohale, et kaebuse esitaja deklareeris oma käibedeklaratsioonil ebaõigeid andmeid, mida
maksuhaldur hiljem maksuotsusega korrigeeris. Eelnevat arvestades on vastustaja seisukohal,
et kaebuse esitaja maksuvõlg ei tekkinud temast mitteolenevate asjaolude tõttu.

28. MKS eelnõu nr 886 SE I seletuskirja kohaselt maksuvõla kustutamine kui vabastus on
kõrvalekalle ühetaolise maksustamise põhimõttest, kuid selle eesmärk pole uue ebaõigluse
tekitamine, vaid püüd taastada õiglus olukorras, mida seaduse koostajad ei ole suutnud või mida
                                              5
polegi võimalik ette näha. Kuivõrd 7Plus OÜ käibemaksukohustuse tekkimise aluseks olev
regulatsioon kehtib ühtviisi kõikide maksukohustuslaste suhtes, on vastustaja seisukohal, et
selle kohaldamine ei saa olla selliseks erandlikuks asjaoluks, mille tekkimine ei sõltunud 7Plus
OÜ tahtest, mis ei olnud välditav, mida 7Plus OÜ-l ei olnud võimalik kõrvaldada ning mis seaks
7Plus OÜ teiste maksukohustuslastega võrreldes ebavõrdsesse olukorda ja võimaldaks seetõttu
7Plus OÜ intressivõla kustutamist MKS § 114 lg 3 alusel. Ka intressi arvestamise ja tasumise
kohustus lasub seadusest tulenevalt võrdselt kõigil maksukohustuslastel, kel on tähtpäevaks
tasumata maksukohustusi.

Maksu- ja Tolliamet ei saa eirata maksuotsustega tuvastatud maksuvõlga ning peab selle sisse
nõudma, kusjuures juhul kui maksukohustuslane ise pole arvestanud ja tasunud hilinemisega
tasutud maksusummalt intressi, peab maksuhaldur määrama ja sisse nõudma ka intressi.

Maksuhaldur lähtub isiku maksukohustuse suuruse arvestamisel üldiselt maksumaksja poolt
enda kohta esitatud andmetest. See tähendab, et maksuhaldur eeldab esitatud deklaratsiooni
õigsust ning kuna maksukohustus tekib seaduse alusel, siis on maksumaksja kohustatud esitama
maksudeklaratsiooni lähtuvalt maksuseadusest ning tegelikust maksukohustusest. Kinnitades
deklaratsiooni oma allkirjaga võtab maksumaksja vastutuse andmete õigsuse eest.

Kuivõrd maksukohustus tekib seaduse alusel ning maksuseadused on ühtviisi kohustuslikud
kõigile maksukohustuslastele, ei saa asjaolu, et maksuhaldur ei ole iga maksumaksja suhtes
koheselt põhjalikku kontrolli läbi viinud ning tegelikku maksukohustust välja selgitanud
vabastada maksukohustuslast hilisemalt maksukohustuse või intresside tasumisest.

29. Vastustaja hinnangul ei saa kaebuses viidatud asjaolu, et maksuhalduri ametnik on ehituse
ajal objektil käinud, kaasa tuua seaduse alusel tekkinud intressikohustusest vabastamist. Isegi
kui maksuhalduri ametnik viibis mingil ajahetkel kaebuse esitaja kinnistul, siis ehitusperioodil
sai ta oma seisukoha kujundamisel lähtuda vaid kaebuse esitaja poolt sellel hetkel antud
seletustest ja esitatud dokumentidest, mistõttu võis sellel hetkel maksukohustuslase poolt
esitatud andmete pinnalt käibemaksutagastust ka õiguspäraseks pidada. Kuna aga hilisemal
kontrollimisel selgus, et kaebuse esitaja äriplaan tegelikkuses ei realiseerunud ning isik ei
võtnud hoonet oma maksustatava käibe tarbeks kasutusele, siis puudus kaebuse esitajal
sisendkäibemaksu maha arvamise õigus algusest peale. Seega ei saa siinkohal rääkida
maksuhalduri pahatahtlikkusest. Maksuhaldur on asjaolusid hinnanud hetkeolukorrast
lähtuvalt. Kuivõrd hoone renoveerimise käigus on raske hinnata, mis otstarbel seda tehakse
ning kas maksukohustuslane tõesti soovib seda maksustatava käibe tarbeks kasutusele võtta,
siis oli antud olukorras käibemaksu tagastamine õigustatud. Kuivõrd kaebuse esitaja hiljem
oma plaane ei realiseerinud, siis talle ei laienenud ka sisendkäibemaksu maha arvamise õigus.
Seega on vastustaja seisukohal, et käesoleval juhul on tegemist olukorraga, mille tekkimine
sõltus kaebuse esitaja enda tahtest ning mis oli välditav (seda enam, et kaebuse esitaja sõnul
viitas ametnik, et antud olukorras võib kaebuse esitajal tekkida probleeme isikliku ja ärilise
kasutuse piiritlemisel). Juhul, kui kaebuse esitaja ei oleks deklareerimiskohustust rikkunud, siis
ei oleks tal tekkinud ka maksu- ega intressivõlga.

30. Senine kohtupraktika ja Õiguskantsleri vastav arvamus ei toeta kaebaja seisukohta MKS §
117 lg 1 ja TuMS § 51 lg 2 p 1 põhiseaduse vastasusest.

Kohtu seisukoht

31. Halduskohus, hinnates asjas kogutud tõendeid vastastikuses seoses ja kogumis, on
seisukohal, et puudub alus kaebuse rahuldamiseks ja kaebaja taotletud seaduste kohaldamata
jätmiseks ning põhiseaduslikkuse järelevalve menetluse algatamiseks (HKMS § 158 lg 4,
PSJKS § 4 lg 1).
                                                6
32. Käesoleva kohtuasja vaidlusküsimuseks on, kas kaebaja 09.03.2015. a taotlust kogunenud
intressivõla kustutamiseks MKS § 114 lg 3 alusel (tl 24–25) saab lugeda põhjendatuks motiivil,
et selle sissenõudmine oleks ebaõiglane maksukohustuslasest mitteolenevate asjaolude tõttu.

33. Asjasse puutuvaks õigusnormiks on MKS § 114 lg 3 lause 1, mille kohaselt riiklike
maksude maksuhaldur võib maksukohustuslase põhjendatud kirjalikul taotlusel kustutada tema
maksuvõla, kui selle sissenõudmine on lootusetu või oleks ebaõiglane maksukohustuslasest
mitteolenevate asjaolude, sealhulgas vääramatu jõu tõttu, samuti kui tulumaksuvõlg tekkis
maksukohustuslase vara realiseerimisest kolmanda isiku võla tagatisena täitemenetluses või
pankrotimenetluses.

34. Kohtupraktikas (RKHKo nr 3-3-1-56-07 p 14) on maksuvõla kustutamist MKS § 114 lg 3
alusel peetud võimalikuks siis, kui maksuvõla tasumine on osutunud võimatuks võlgnikust
mitteolenevate asjaolude tõttu. Üldjuhul on silmas peetud selliseid asjaolusid, mis ilmnesid
pärast maksukohustuse tekkimist ja mida ei olnud varem võimalik ette näha.

35. Vastustajale esitatud taotluses (tl 24–25), mille sisu korratakse ka kaebus, peab kaebaja
maksuintresside sissenõudmist võlgnikult ebaõiglaseks, kuivõrd võlgniku tegevuse on
eelnevalt heaks kiitnud MTA esindaja, kes hiljem on osalenud menetluses, millega on
lubamatuks tunnistatud võlgniku tegevus käibemaksu riigilt tagasi küsimisel. Kaebaja
hinnangul ei saa ta kanda vastutust ühe või teise maksuõigusliku küsimuse muutumise eest
aastate jooksul.

36. MKS § 114 lg-st 4 tuleneva volitusnormi alusel kehtestatud rahandusministri 02.05.2002.
a määruse nr 61 „Maksuvõla mahakandmise ja kustutamise kord“ § 51 lg 2 p 2 määratleb
tõendamiskoormise, mille kohaselt on kaebaja kohustuseks tõendada taotluses asjaolud, miks
maksuvõla kustutamist tinginud asjaolude tekkimine ei sõltunud taotleja tahtest, asjaolud ei
olnud välditavad ja taotlejal ei ole võimalik neid kõrvaldada.

37. Vaidlust lahendama asudes peab kohus esmalt konstateerima, et kaebaja ei ole temal
lasuvat tõendamiskoormist täitnud. Vastupidi, 14.10.2014. a maksuotsusega nr 12.2-3/022376-
14 (tl 6-18) on üheselt tõendatud, et maksuvõlg intresside näol on tekkinud kaebaja teadliku ja
tahtliku tegevuse tagajärjel maksuotsuses kajastatud ajal. Vastuseks halduskohtu 04.08.2015. a
määrusele (tl 40) on kaebaja seaduslik esindaja vastanud (tl 44), et kaebuse eesmärgiks ei ole
nimetatud maksuotsuse vaidlustamine. Neil asjaoludel tuleb halduskohtul nõustuda vastustaja
tõdemusega, et maksuotsuse puhul on tegemist kehtiva ja täitmiseks kohustusliku haldusaktiga
(HMS § 60 lg 2). Kaebaja ei ole kummutanud maksuotsuse kui ühe asjas kogutud tõendiga
tuvastatud asjaolusid.

38. Nimetatud maksuotsusest ei nähtu, kas kaebaja on maksuametnik Kalev Pettaiga
seonduvad asjaolud vastustajale nimetatud maksuotsuse aluseks olnud maksumenetluses
esitanud või mitte. Samas ei ole vastustaja ka sõnaselgelt kahtluse alla seadnud kaebaja
vastavate väidete tõesust. Kohtu hinnangul 14.10.2014. a maksuotsusega tõendatu valguses on
vastustaja vaatamata kaebaja poolt hiljem välja toodud asjaoludele õigesti jätnud kaebaja
09.03.2015. a taotluse rahuldamata. Kohtule ei ole esitatud ühtegi objektiivset tõendit, mille
alusel hinnata maksuametniku 9-10. juuli 2010. a külaskäigu raames antud selgitusi. Asjas
tuvastatud asjaolude kogumi põhjal on kohtul aga kujunenud siseveendumus, et
maksuametniku võimalik selgitus ei anna alust järeldada, et maksuvõlg on tekkinud kaebaja
tahtest sõltumatult, asjaolud ei olnud kaebaja poolt välditavad, ning et kaebajal ei olnud
võimalik neid kõrvaldada. Ka asjaolu, et vastustaja ei avastanud kaebaja poolt ebaõiget
maksude arvestamist, deklareerimist ja tasumist enne kui MTA 19.03.2014. a korraldusega
kontrolli alustamise järgselt ei muuda maksuvõla tekkimist vastavaks nimetatud
obligatoorsetele tingimustele ega ole asjaoludeks, mis kohustaks vastustajat kaebaja taotlust
                                              7
MKS § 114 lg 3 alusel rahuldama.

39. Vastustaja on õigesti rõhutanud, et MKS § 115 lg-st 1 tulenes kaebajale kohustus arvestada
ja tasuda ise tähtpäevaks tasumata maksusummalt intressi, ning et MKS § 31 lg-st 2 tekib
intressikohustus vahetult asjaolust, et maksusumma on tähtpäevaks tasumata (vrdl RKHKo nr
3-3-1-68-09, p 11). Vastustaja on eelpool nimetatud maksuotsuses kohtu hinnangul
ammendavalt selgitanud, millal kaebaja maksukohustus tekkis. Rõhutamist väärib, et
maksukohustus ei tekkinud maksuotsuse tegemisest. Kaebaja on kohtule esitatud kaebuses
hakanud alusetult käsitlema asjaolusid, mis tulenevad maksuotsuses tuvastatust. MKS § 114
lg-st 3 tuleneva taotluse esitamine ei anna kaebajale õigust seada kahtluse alla maksuotsuse
seaduslikkust, mida kaebaja ei ole vaidlustanud. Vaidlustatud otsuse õiguspärasus ei sõltu
kaebaja subjektiivsest suhtumisest maksuotsuse õiguspärasusse. Seetõttu ei oma mingit tähtsust
käesolevas vaidluses kaebaja etteheited maksumenetluses tema taotluste rahuldamata jätmisele.
Vaidlustatud otsuse aluseks olnud taotluse põhjendatus saab tuleneda üksnes erakordsetest
asjaoludest, milleks ei ole vaieldamatult kaebaja subjektiivne arvamus tema maksumenetluses
esitatud taotluste ebaõigest lahendamisest vastustaja poolt. Maksuotsuses kirjeldatud asjaoludel
maksukohustuse optimeerimist on tavakäsitluses viimastel aastatel käsitatud nn OÜ-tamisena.
Kohtu hinnangul on vastustaja andnud kaebaja vastavale tegevusele maksuotsuses õige
õigusliku hinnangu.

40. Halduskohus on seisukohal, et kaebaja selgitused seonduvalt maksuametnik K. Pettaiga ei
saa olla ilmselgelt taolise tähendusega, et maksuametniku eraviisilise külastuse käigus (kaebaja
enda käsitlus, tl 24) väidetavalt antud selgitus maksustamise küsimuses oleks saanud anda
kaebajale edasiseks tegutsemiseks kindlustunde omapoolsete tegevuste kavandamisel ja
käitumisel 2010. aastast kuni 2013. aastani (vrdl RKHKo nr 3-3-1-23-09 p 21–24). Kaebaja on
käesoleval juhul võtnud ise kõrgendatud riski, millele kaebaja väidetest nähtuvalt juhtis
tähelepanu ka maksuametnik ning mida kaebaja oleks pidanud ette nägema ja mida ta oleks
saanud äris nõutava tavapärase hoolsuse järgimisel vältida.

41. Kaebaja on kinnitanud, et käesolevas haldusasjas esitatud kaebuse eesmärgiks on
vaidlustatud otsuse (tl 27–29) tühistamine. Vaidlustatud otsus ei käsitle intresside arvutamisega
seonduvat. Seetõttu väljub vastustaja väidetav eksitav käitumine intresside arvutamise osas
vaidluse esemest. Intresside suurusega seonduvat on käsitletud eelpool nimetatud maksuotsuse
resolutsiooni punktis 5 (tl 17), mis ei ole käesolevas haldusasjas kaebaja poolt vaidlustatud.
Seetõttu jätab kohus kaebaja vastavad väited tähelepanuta.

42. Kaebaja on kirjalikus menetluse esitanud täiendava taotluse (tl 64-71) MKS § 117 lg 1 ja
TuMS § 51 lg 2 p 1 kohaldamata jätmiseks seoses vastuoluga PS §-dega 11 ja 32.

43. MKS § 117 lg 1 kohaselt on MKS §-des 115 ja 116 sätestatud intressi määr 0,06 protsenti
päevas. TuMS § 51 lg 2 p 1 määratleb ettevõtlusega mitteseotud kulud või väljamaksed.

44. Halduskohus on seisukohal, et kuna käesolevas asjas on vaidlusküsimuseks üksnes
vastustaja poolt kaebaja taotluse rahuldamata jätmine MKS § 114 lg 3 alusel, siis ei ole MKS
§ 117 lg 1 ja TuMS § 51 lg 2 p 1 käesolevas kaasuses asjasse puutuvateks normideks, mille
tõttu ei ole kaebaja taotlus põhjendatud. Kohus saab vaidluse lahendamisel kohaldamata jätta
üksnes asjasse puutuva normi.

45. Kohus märgib vaatamata sellele vastuseks kaebajale, et vastustaja on õigesti konstateerinud
nimetatud normide puhul vastuolu puudumist PS §-dega 11 ja 32 ja viidanud asjakohasele
kohtupraktikale (Riigikohtu otsused nr 3-4-1-8-02 p 11, nr 3-3-1-59-03 p 8, nr 3-2-1-66-05 p
18, Tallinna Ringkonnakohtu otsused nr 3-05-426 p 28, nr 3-03-5 p 15, nr 3-08-1466 p 11, nr
3-14-52401 p 13 ja Õiguskantsleri 25.10.2010 seisukoht nr 6-1/101688/1006216), mis ei toeta
                                               8
kaebaja esitatud taotluses toodud põhjendustel kaebaja põhiõiguste rikkumist vaidlusaluste
õigustloovate aktide ja vaidlustatud haldusaktiga.

46. HKMS §-de 108 lg 1 ja 109 lg 1 alusel jäävad poolte menetluskulud nende endi kanda.

(allkirjastatud digitaalselt)

Roby Koik
kohtunik




                                            9

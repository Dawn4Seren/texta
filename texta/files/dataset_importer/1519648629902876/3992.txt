                                  TARTU HALDUSKOHUS
                                     Tartu kohtumaja
                              KOHTUOTSUS
                                  EESTI VABARIIGI NIMEL




Kohtuasja number                     3-16-354

Otsuse tegemise kuupäev              31.10.2016
                                    Tartu
ja koht

Kohtunik                            Mare Priks

Kohtuasi
                                    Mittetulundusühing (MTÜ) Eesti Lambaagentuur kaebus
                                    Põllumajanduse Registrite ja Informatsiooni Ameti
                                    kohustamiseks ning 18.01.2016 vaideotsuse nr 12-4/15/156-1
                                    tühistamiseks.
Asja läbivaatamise viis             Kirjalik menetlus

Menetlusosalised                    Kaebuse esitaja MTÜ Eesti Lambaagentuur, volitatud esindaja
                                    Henno Nurmsalu;
                                    Vastustaja: Põllumajanduse Registrite ja Informatsiooni Amet
                                    (PRIA), volitatud esindaja Angelika Tõnsing
Resolutsioon                        Jätta MTÜ Eesti Lambaagentuur kaebus haldusasjas 3-16-354
                                    rahuldamata.
                                    Menetluskulud jätta poolte kanda.
Edasikaebamise kord                 Kohtuotsuse peale võib esitada apellatsioonkaebuse Tartu
                                    Ringkonnakohtule 30 päeva jooksul kohtuotsuse avalikult
                                    teatavakstegemisest, seega apellatsioonikaebuse esitamise
                                    viimaseks kuupäevaks on 30.11.2016.
                                    Apellatsioonkaebus võidakse lahendada kirjalikus menetluses
                                    kui kaebuses ei taotleta selle lahendamist kohtuistungil
Asjaolude kirjeldus

MTÜ Eesti Lambaagentuur esitas 19.05.2015 pindalatoetuste- ja maksetaotluse nr
110151104365 kasutades selleks PRIA kliendiportaali e-PRIA. Esitatud taotlusel taotles kaebaja
noore põllumajandustootja toetust, mahepõllumajandusliku tootmise toetust, ühtset
pindalatoetust ning kliimat ja keskkonda säästvate põllumajandustavade toetust. Kaebaja
deklareeris taotlusel ühe põllu pindalaga 13,72 ha.
Nähtuvalt pindalatoetuste- ja maksetaotlusel deklareeritud andmetest ei ole kaebaja taotlenud
puu- ja köögivilja kasvatamise otsetoetust, mistõttu ei ole PRIA ka selle kohta otsustust teinud.
Kaebaja on esitanud 21.12.2015 vaide, milles taotles 2015. aasta eest puu- ja köögivilja
kasvatamise otsetoetuse määramist. 18.01.2016 on vaideotsusega nr 12-4/15/156-1 jäetud vaie
rahuldamata.

17.02.2016 on kaebaja esindaja esitanud kaebuse Tartu Halduskohtule PRIA kohustamiseks ning
18.01.2016 vaideotsuse nr 12-4/15/156-1 tühistamiseks.
Tartu Halduskohtu kohtumäärusega 16.03.2016 on kohus PRIA peale esitatud kaebuse
menetlusse võtnud. Kaebuses esitatud nõuetest on kohus järelduse teinud, et kaebaja sooviks on
kohustada PRIA`t täiendama 19.05.2015.a. esitatud pindalatoetuste ja maksetaotlust puu- ja
köögivilja kasvatamise toetuse osas ja määrata vastav toetus ning samas on esitatud
tühistamisnõue vaideotsuse osas.

Kaebaja seisukohad, põhjendused ja taotlused

Kaebaja on soovinud kaebusega PRIA peadirektori 18.01.2016 vaideotsuse nr 12-4/15/156-1
tühistamist ning antud asjas uue haldusakti andmist ning taotleja 19.05.2015.a. esitatud
pindalatoetuste ja maksetaotluse täiendamist ning toetuse määramist.
Kaebaja on avastanud toetust saades, et toetussumma oli märgatavalt väiksem kui toetust
taotledes oli arvestatud. Kaebaja sai toetustaotlust ja otsust võrreldes teada, et toetustaotlusel ei
ole märgitud „X“ puu- ja köögivilja toetusskeemi lahtrisse.
Kaebaja ei ole rahul vaideotsusega ning ei nõustu vaideotsuses sisalduvate põhjendustega.

Kaebaja on märkinud, et kaebaja kasutab ühte 13,75 ha põldu, millel kasvavad õunapuud.
Varasemalt oli taotlemine arusaadav, tegemist oli ühe pindalapõhise taotluse ja maksega, kuid
2015.a. on muutunud toetusskeem märgatavalt. Senine ühetaoline makse on eraldatud mitmeks
erinevaks makseks ning uue toetusperioodi rakendamisega kaasnes segadus. Kaebaja oli
veendunud, et tegi taotlusvormil märke ka puu- ja köögivilja kasvatamise toetuse lahtrisse;
samas märgib, et PRIA elektroonilist taotlusvormi täites oli võimalik infotehnoloogilise häire
esinemine, mis võis kaotada kaebaja poolt tehtud märke.

Kaebaja on viidanud Euroopa komisjoni rakendusmäärusele (EL) nr 809/2014 (edaspidi
rakendusmäärus) artiklile 4, et toetusesaaja võib dokumente parandada või kohandada pärast
nende esitamist igal ajal kui pädev asutus on avastanud konkreetse juhtumi üldisel hindamisel
ilmse vea tõttu ja tingimusel, et toetusesaaja on tegutsenud heas usus. Kaebaja viitab ilmse vea
tekkimisele ja leiab, et see on parandatav. Samas viitab kaebaja haldusmenetluse seaduse (HMS)
§ 15 (puudused taotluses) lg 2 , et PRIA pidanuks viitama puudustele ja nõudma puuduste
kõrvaldamist ja määrama toetuse.

Kaebuse täienduses on kaebaja märkinud, et tal puudus varasemalt teave, et PRIA-s
registreeritud taotlus ei vasta esitatule. Samas ei olnud võimalik veel nädal enne taotlusperioodi
saada asjakohast nõu. Kaebuses toodud asjaolud ongi aga tingitud sellest, et taotluse ühes lahtris
puudus märge, mis viis selleni, et taotlemata jäi põhiline osa kaebaja tegevusega seotud
toetusest. Kaebaja on seisukohal, et talle tuleks anda võimalus oma taotluse täiendamiseks.

Kaebaja palub kaebus rahuldada ja menetluskulud välja mõista. Esitatud on menetluskulude
nimekiri.

Vastustaja seisukohad, põhjendused ja taotlused

Vastustaja taotleb jätta kaebus rahuldamata ja menetluskulud jätta kaebaja enda kanda.



                                                                                                    2
Vastustaja juhib tähelepanu, et pindalatoetuste- ja maksetaotluse põhivormi punktis 1.3 olid
esitatud täpsed juhised puu- ja köögivilja kasvatamise otsetoetuse taotlemiseks (sümboli „X“
märkimine vastavas veerus).

Vastustaja märgib, et mingit tehnilist takistust ega infotehnoloogilist häiret ei ole tuvastatud, et
oleks olnud takistatud või häiritud taotluste täitmine ja esitamine. Vastustaja on kontrollinud e-
PRIA logisid ja ei tuvastanud ühtki tehnilist tõrget ning märgib, et kaebaja ei ole pöördunud ka
PRIA poole teabega, et häiritud on e-PRIA keskkond ja taotluse esitamine on häiritud.
Vastuse täienduses on vastustaja märkinud, et kuivõrd toetuse taotlemine on igaühe subjektiivne
õigus, ei saa puu- ja köögivilja kasvatamise otsetoetuse taotlemata jätmine olla ilmne viga
rakendusmääruse aretikkel 4 mõistes ning samuti ei kohaldu ka HMS § 15 lg 2.
Vastustaja märgib, et taotlejal lasub vastutus selle eest, et oleks esitatud kõik vajalikud
dokumendid ja on täidetud õigesti pindalatoetuste- ja maksetaotluse vorm.

Kohtu seisukohad, põhjendused ja otsustus

1.Kohus, tutvunud asja materjalidega, asub seisukohale, et kaebus tuleb jätta rahuldamata ja seda
alljärgnevatel asjaoludel.

2.MTÜ Eesti Lambaagentuur esitas 19.05.2015 pindalatoetuste- ja maksetaotluse nr
110151104365, kasutades selleks PRIA kliendiportaali e-PRIA. Esitatud taotlusel taotles
kaebaja noore põllumajandustootja toetust, mahepõllumajandusliku tootmise toetust, ühtset
pindalatoetust ning kliimat ja keskkonda säästvate põllumajandustavade toetust.
Nähtuvalt pindalatoetuste- ja maksetaotlusel deklareeritud andmetest ei ole kaebaja taotlenud
puu- ja köögivilja kasvatamise otsetoetust, mistõttu ei ole PRIA ka selle kohta otsustust teinud.

3.Antud asjas on vaidlusteemaks üksnes puu- ja köögivilja kasvatamise otsetoetus. Kohus
märgib, et kaebaja ei ole seda oma taotluses korrektselt märkinud, täpsemalt on jätnud tegemata
sümbol „X“ vastavas taotluse veerus.
Kaebaja arvates on tegemist ilmse veaga, mida peaks PRIA laskma parandada. Kaebaja on
viidanud rakendusmääruse artiklile 4.
PRIA seisukohalt ei ole tegemist ilmse veaga komisjoni rakendusmääruse artikkel 4 tähenduses,
mida võiks hilisemalt parandada või muuta ning märke puudumine ei ole ka puudus
haldusmenetluse seaduse (HMS) § 15 lg 2 tähenduses.

4.Tulenevalt maaeluministri 20.04.2015 määrusest nr 33 „Puu- ja köögivilja kasvatamise
otsetoetus“ (edaspidi määrus nr 33) on esitatud nõuded toetuse taotlejale, mille § 5 kohaselt
märgib taotleja taotlusele, et taotleb puu- ja köögivilja kasvatamise toetust. Taotlus peab
sisaldama andmeid, mis on ette nähtud maaeluministri 17. 04. 2015 määruses nr 32 „Otsetoetuste
saamise üldised nõuded, ühtne pindalatoetus, kliima- ja keskkonnatoetus ning noore
põllumajandustootja toetus“. PRIA kontrollib taotluses esitatud andmete õigsust ja vastavust
toetuse saamise nõuetele, lähtudes komisjoni rakendusmääruse (EL) nr 809/2014 artiklites 24-
41 sätestatust (määrus nr 33 § 7).
Kohus märgib, et otsetoetuse täidab taotleja ning vastutab esitatud andmete õigsuse eest ning
peab täitma hoolsuskohustust. Taotlejal lasub vastutus selle eest, et oleks esitatud kõik vajalikud
dokumendid ja täidetud õigesti pindalatoetuste- ja maksetaotluse vorm.

5.Euroopa komisjoni rakendusmäärusega (EL) nr 809/2014 17.07.2014 on kehtestatud Euroopa
Parlamendi ja nõukogu määruse (EL) nr 1306/2013 rakenduseeskirjad seoses ühtse haldus- ja
kontrollisüsteemi, maaelu arengu meetmete ja nõuetele vastavusega. Rakendusmääruse artikkel
4 kohaselt võib parandada või kohandada toetusesaaja esitatud toetuse- ja maksetaotlusi ning
muid tõendavaid dokumente pärast nende esitamist igal juhul kui pädev asutus on avastanud
                                                                                                    3
konkreetse juhtumi üldisel hindamisel ilmse vea ja tingimused, et toetusesaaja on tegutsenud
heas usus. Pädev asutus võib ilmse vea avastada üksnes juhul, kui see on esimeses lõigus
osutatud teabe üldisel kontrolli käigus kergesti tuvastatav.

6.Kaebajal on arusaam, et selle sätte alusel oleks tal hiljem olnud võimalus täiendada oma
taotlust puu- ja köögivilja kasvatamise toetuse saamiseks.

7.Kohus nõustub siinjuures PRIA-ga, et tegemist ei ole antud juhul ilmse veaga , vaid tegemist
on kaebaja hooletu taotluse täitmisega või unustamisega. Kaebajal on jäetud vastavale reale
tegemata „X“, mis kinnitaks, et kaebaja taotleb ka puu- ja köögivilja kasvatamise toetust.
Asjaolu, et kaebaja on deklareerinud põllul kasvatatava põllumajanduskultuurina õunapuu, ei
tähenda seda, et põllule taotletakse või soovitakse taotleda ka puu- ja köögivilja kasvatamise
otsetoetust. Vastustaja on viidanud komisjoni deklareeritud määruse (EL) 640/2014 aretikkel 13
lg 3 punktile 2, mille kohaselt ei olegi vigade kõrvaldamine peale pindalatoetuste- ja
maksetaotluse hilinenult esitamise lõppkuupäeva enam võimalik.

8. Vastustaja on juhtinud ka tähelepanu, et pindalatoetuste- ja maksetaotluse põhivormi punktis
1.3 olid esitatud täpsed juhised puu- ja köögivilja kasvatamise otsetoetuse taotlemiseks, mistõttu
oli selle juhis piisavalt mõistetav ning kaebaja ei taotlenud toetust esmakordselt, et taotluse
täitmine oleks talle võõras olnud.

9. Samuti ei saanud PRIA lugeda kaebaja taotlust puudustega olevaks, et teha tulenevalt HMS §
15 lg 2 kohaselt taotlejale teatavaks puudused ja nõuda puuduste kõrvaldamist.
Kohus nõustub PRIA-ga, et toetuste taotlemine on isiku subjektiivne õigus ning kuna taotleja ei
ole taotlenud ehk siis ei ole teinud märget selle kohta, et ta soovib puu- ja köögivilja kasvatamise
toetust, ei ole see ilmne viga, mida tulnuks parandada, seega ei rakendu antud juhul komisjoni
rakendusmääruse (EL) nr 809/2014 artikkel 4 ega samuti HMS § 15, mis räägib puudustest
taotluses.

10.Mis puudutab kaebaja poolt väidetud infotehnoloogilist häiret pindalatoetuste- ja
maksetaotluse täitmisel, on see kaebaja alusetu väide. Kohus mõistab, et kaebaja on otsinud
põhjusi, et saaks hilinenult taotleda ka puu- ja köögivilja kasvatamise toetust, kuid kohus peab
usaldusväärseks PRIA poolt esitatud vastuväiteid sellele, et PRIA on kontrollinud e-PRIA
logisid ning ei ole tuvastanud logide põhjal ühtki tehnilist tõrget, mis oleks häirinud
19.05.2015.a. taotluse täitmist või selle esitamist. Vastustaja on märkinud, et kaebaja ei ole ka
selles küsimuses PRIA poole pöördunud, et taotluse esitamisel oleks olnud elektrooniline tõrge
ja kaebaja vajab abi taotluse esitamisel. Kohus ei pea usutavaks kaebaja väidet selle kohta, et
kaebaja on selle märke toetuse saamise kohta teinud, kuid kaebaja poolt tehtud märge „X“ on
infotehnoloogilise häire tõttu kadunud õigelt realt.

11.Mis puudutab seda, et kaebaja on soovinud kirjalikku tunnistust isikult, kellega kaebaja käis
19.05.2015 PRIA piirkondlikus büroos asjaolusid selgitamas, ei pidanud kohus vajalikuks, kuna
selle vestluse fikseerimine kohtuasjas ei oleks andnud kaebajale soovitud tulemust. Kohus on
lähtunud asja materjalidest ning märgib, et üheselt on mõistetav, et kaebaja on jätnud taotluses
vastava märke tegemata (puu- ja köögivilja kasvatamise toetuse saamiseks) mida täiendava
kirjaliku tunnistuse võtmisega ei oleks saanud muuta.

12.Seega jääb rahuldamata kaebaja nõue, et kohus kohustaks PRIA´t kandma taotluse peale ka
puuduoleva puu- ja köögivilja kasvatamise toetuse taotluse märke ning määraks toetuse (annaks
uue haldusakti). Kohus märgib, et sellise kohustamisnõude ettekirjutuse tegemiseks puudub
kohtul seaduslik alus.

                                                                                                    4
13.Samuti ei tühista kohus kaebaja poolt vaidlustatud 18.01.2016 vaideotsust nr 12-4/15/156-1.
Kohus märgib, et vaideotsus on antud õiguslikul alusel, selleks pädeva isiku poolt ning kehtiva
õiguse alusel. Vaideotsus on nõuetekohaselt põhjendatud ning nii faktilised kui juriidilised
alused on välja toodud. Vaideotsuses on märgitud, et taotleja ülesanne on vaadata taotlus enne
esitamist üle ja veenduda, et kõik tema poolt kavatsetud taotlusmärked on tehtud. Vaideotsuse
kohaselt ei ole taotleja ka pärast pindalatoetuste ja maksetaotluse esitamist esitanud taotluse
muudatusavaldust.

14. Kohus on puudutanud neid menetlusosaliste väiteid, mis omavad asja otsustamisel tähtsust,
muid menetlusosaliste väiteid ei pidanud kohus vajalikuks käsitleda.

15. Eeltoodu alusel jätab kohus tervikuna kaebuse rahuldamata.
Kohus on lähtunud otsuse tegemisel halduskohtumenetluse seadustiku (HKMS) § 160 lg 1,
mille kohaselt koosneb kohtuotsus sissejuhatusest, selgitustest, kirjeldavast ja põhjendavast
ning resolutiivosast.

16.Menetluskuludest:

Tulenevalt HKMS § 108 lg 1 kohaselt kannab menetluskulud pool, kelle kahjuks kohtuotsus
tehti. Kuna kohus jätab kaebuse rahuldamata, jäävad kaebaja menetluskulud tema enda kanda.
PRIA ei ole omapoolselt menetluskulude väljamõistmist taotlenud. Menetluskulud jäävad
poolte kanda.

(allkirjastatud digitaalselt)
Mare Priks
kohtunik




                                                                                                5

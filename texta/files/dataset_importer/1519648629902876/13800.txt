                                                                               1-14-8631




                     KOHTUMÄÄRUS
 Kohus                             Tartu Maakohus

 Määruse tegemise aeg ja koht      1. juuni 2016.a, Võru kohtumaja

 Kriminaalasja number              1-14-8631

 Kohtunik                          Marju Persidskaja

 Istungisekretär                   Lembi Looga

 Kriminaalasja nimetus             Tartu Vangla kriminaalhooldusosakonna Võru esinduse
                                   kriminaalhooldusametniku E. K. erakorraline ettekanne Mati
                                   Roosenile mõistetud karistuse täitmisele pööramiseks.

 Süüdlane                          Mati    Roosen,  isikukood:  xxxxxxxxxxx,   elukoht:
                                   xxxxxxxxxxxxxxxxxxxxxxxxxxxxxxxxxxxxxxxxxxxxxxxxxx
                                   xxxx-x.
 Kaitsja
                                   V. O.
 Kriminaalhooldusametnik
                                   Tartu Vangla kriminaalhooldusosakonna Võru esinduse
                                   kriminaalhooldusametnik E. K. .
 Asja arutamine
                                   01.06.2016.a kohtuistungil osalesid: kriminaalhooldusametnik
                                   E. K. , süüdlane Mati Roosen ja tema kaitsja V. O. .

RESOLUTSIOON

Juhindudes KrMS §-dest 428, 432 ja KarS § 69 lg-st 6 kohus m ä ä r a s:

 1. Rahuldada kriminaalhooldaja erakorraline ettekanne pöörata täitmisele Mati
    Roosenile mõistetud karistus.

 2. Pöörata täitmisele Mati Roosenile Tartu Maakohtu 12.11.2014.a otsusega nr 1-14-
    8631 mõistetud ärakandmata karistus – 11 (üksteist) kuud ja 6 (kuus) päeva
    vangistust.

 3. KrMS § 414 lg 2 kohaselt karistuse kandmise aja algust tuleb arvestada päevast,
    millal Mati Roosen saabub vanglasse karistust kandma.
                                                                                        1-14-8631

 4. Määrus edastada süüdlasele Mati Roosenile, tema kaitsjale ja kriminaalhooldajale
    ning saata teadmiseks Tartu Vanglale.

Edasikaebamise kord

Määruse peale on kohtumenetluse pooltel, samuti menetlusvälisel isikul, kui kohtumäärusega
on piiratud tema õigusi või seaduslikke huve, õigus esitada määruskaebus Tartu Maakohtu Võru
kohtumajale 15 päeva jooksul alates päevast, mil isik sai vaidlustatavast kohtumäärusest teada
või pidi teada saama.

Kohtus tuvastatud asjaolud

Tartu Maakohtu 12.11.2014.a otsusega nr 1-14-8631 tunnistati Mati Roosen süüdi KarS § 199
lg 2 p 4 järgi ning karistuseks mõisteti 3 kuud vangistust. Mati Roosen tunnistati süüdi ka KarS
§ 424 järgi ning karistuseks mõisteti 7 kuud vangistust. KarS § 65 lg 2 alusel suurendati Mati
Roosenile KarS § 424 järgi mõistetud 7 kuu pikkust vangistust Tartu Maakohtu 06.06.2013.a
otsuse nr 1-13-4420 järgi mõistetud karistuse ärakandmata osa võrra ning liitkaristuseks
mõisteti 1 aasta vangistust. KarS § 68 lg 1 alusel arvestati eelvangistuses viibitud aeg karistusaja
hulka ning kandmata karistuseks loeti 11 kuud ja 28 päeva vangistust.

KarS § 65 lg 1 ja KarS § 64 lg 1 alusel loeti KarS § 199 lg 2 p 4 järgi mõistetud 3 kuu pikkune
kergem karistus kaetuks KarS § 65 lg 2 alusel mõistetud raskeima liitkaristusega ning Mati
Roosenile mõisteti lõplikuks karistuseks 11 kuud ja 28 päeva vangistust. KarS § 69 lg 1 ja 74
lg 5 alusel asendati vangistus 716 tunni üldkasuliku tööga, mis tuli Mati Roosenil ära teha 2
aasta jooksul arvates kohtuotsuse jõustumisest. KarS § 69 lg 4 alusel kohustati Mati Roosenit
üldkasuliku töö tegemisel järgima KarS §-s 75 sätestatud kontrollnõudeid ja kohustusi.

Tartu Vangla kriminaalhooldusosakonna Võru esinduse kriminaalhooldusametnik esitas
25.05.2016.a Tartu Maakohtule uue erakorralise ettekande Mati Rooseni kohta. Erakorralise
ettekande esitamise põhjuseks on kontrollnõuete mittejärgimine, ÜKT-st kõrvalehoidmine ja
ÜKT ajakavast mitte kinnipidamine.

Erakorralise ettekande kohaselt on Mati Roosen hoidunud kõrvale üldkasuliku töö tundide
tegemisest, ei ole täitnud koostatud ajakavasid ja ei ole ilmunud registreerimisele kokkulepitud
aegadel. Käesoleva ajani on Mati Roosen teinud ära vaid 43 üldkasuliku töö tundi. Tegemata
on 673 tundi. Mati Roosen on oma seletustes toonud erinevaid põhjusi, miks ei ole saanud teha
ÜKT tunde: haigestumist, töötamist, töökoha ja elukoha vahetust, lapsehoidmist, juhutööde
tegemist. Registreerimiskohustust ei ole täitnud kokkulepitud ajal põhiliselt seetõttu, et on
tarvitanud alkoholi ja ei ole tahtnud kriminaalhooldusse ilmuda alkoholi tarvitamise tunnustega.

Mati Roosen broneeriti 02.12.2014.a ÜKT tunde tegema Sõmerpalu Vallavalitsuse juurde. Ta
ei asunud jaanuaris 2015.a ÜKT tunde tegema ja ajakava täitma, vaid soovis ÜKT tunde teha
Antsla Vallavalitsuse juures. 04.03.2015.a broneeriti Mati Roosen ÜKT tunde tegema Antsla
Vallavalitsuse juurde. Mati Roosen ei täitnud märtsikuu ajakava. 06.04.2015.a
registreerimiskohustust       täites     väitis       Mati     Roosen,       et       töötab
xxxxxxxxxxxxxxxxxxxxxxxxxxxxxxxxxxxxxx traktoristina. Sai sinna ka korteri.
Kriminaalhooldust ei jõutud aga xxxxxxxx üle viia, kuna augusti algul oli Mati Roosen
Võrumaal tagasi. 05.08.2015.a koostati talle ÜKT tegemise ajakava töötamiseks Antsla
Vallavalitsuse juures. Mati Roosen tööle ei asunud ÜKT tunde tegema ja ei ilmunud
kriminaalhooldusse registreerimisele septembris ja oktoobris 2015.a. 03.11.2015.a tehti Mati
Roosenile esimene kirjalik hoiatus ning uus ajakava ÜKT tundide tegemiseks novembris ja

                                                2 (5)
                                                                                    1-14-8631

detsembris Antsla Vallavalitsuse juures. Mati Roosen ei asunud ÜKT tunde tegema ja ajakava
täitma. 08.12.2015.a tehti temale teine kirjalik hoiatus. Mati Roosen avaldas soovi teha ÜKT
tunnid ikka Sõmerpalu Vallavalitsuse juures. Jaanuaris Mati Roosen ÜKT tunde ei teinud.
Veebruaris tegi ta 32 tundi, märtsis 11 tundi. Aprillis Mati Roosen ÜKT tunde ei teinud ja
ajakava ei täitnud. Mati Roosen ei ole pidevalt ilmunud kriminaalhooldusse kokkulepitud ajal.

Vastavalt KarS § 69 lg-le 6 teeb kriminaalhooldusametnik ettepaneku pöörata karistus
täitmisele, kuna Mati Roosen ei ole suuteline kinni pidama kokkulepetest ja täitma antud
lubadusi. Ta on hoolimatult suhtunud kriminaalhooldusse ja käitumiskontrolli järgimise
nõuetesse. Ka 03.05.2012.a kohtuasjas 1-11-3094 pöörati tingimisi vangistus täitmisele, kuna
Mati Roosen hoidus kõrvale üldkasuliku töö tundide tegemisest.

Kohtumenetluse poolte seisukohad

Kriminaalhooldusametnik avaldas istungil, et jääb esitatud ettekande juurde. Töö tunde ei ole
juurde tehtud. Endiselt on tegemata 673 tundi ÜKT-d.

Kriminaalhooldusalune Mati Roosen selgitas, et tehtud on 43 tundi ÜKT-d. Tegemata on 673
tundi. Need jäid tegemata, kuna tegi juhutöid. Mingi aeg oli probleem ka alkoholiga, kuid nüüd
ei ole tarvitanud juba kaks nädalat. Nüüd hakkab kindlasti ÜKT tunde tegema, kuna ei soovi
vangistust kandma minna.

Kaitsja oli seisukohal, et Mati Roosenile tuleb anda võimalus töö tunnid ära teha, kuna tähtaeg
saab läbi alles novembris 2016 ja hetkel veel on aega ÜKT tunde teha. Kui jätab tegemata, siis
saab kohus karistuse täitmisele pöörata. Erakorraline ettekanne tuleb jätta rahuldamata ja anda
Mati Roosenile võimalus jääda vabadusse ja ÜKT tunnid ära teha.

Kohtu seisukoht

Kohus, tutvunud erakorralise ettekande ja kriminaalasja materjalidega, on seisukohal, et
kriminaalhooldusametniku taotlus tuleb rahuldada.

Kriminaalmenetluse seadustiku (KrMS) § 428 lg 1 sätestab, kui süüdimõistetu hoidub kõrvale
üldkasulikust tööst, ei järgi kontrollnõudeid või ei täida talle pandud kohustusi, teeb
kriminaalhooldusametnik kohtule erakorralise ettekande süüdimõistetule täiendavate
kohustuste määramiseks vastavalt karistusseadustiku § 75 lõikele 2 või töö tegemise tähtaja
pikendamiseks või süüdimõistetule mõistetud vangistuse täitmisele pööramiseks.

KrMS § 432 lg 1 kohaselt kohtulahendi täitmisega seonduvad küsimused lahendab
täitmiskohtunik määrusega kirjalikus menetluses kohtumenetluse pooli kohtusse kutsumata, kui
käesoleva paragrahvi lõikest 3 ei tulene teisiti.

KrMS § 432 lg 3 kohaselt Kriminaalmenetluse seadustiku §-des 425–4261 sätestatud küsimused
ja süüdimõistetult vabaduse võtmisega seotud küsimused lahendab täitmiskohtunik
süüdimõistetu osavõtul. Täitmiskohtuniku juurde kutsutakse prokurör, välja arvatud käesoleva
seadustiku § 417 lõikes 3, § 427 lõigetes 1 ja 2 ja §-s 428 sätestatud juhul, ja süüdimõistetu
taotlusel kaitsja ning kuulatakse ära nende arvamus.

Karistusseadustiku (KarS) § 69 lg 6 kohaselt, kui süüdlane hoiab üldkasulikust tööst kõrvale,
ei järgi kontrollnõudeid või ei täida talle pandud kohustusi, võib kohus määrata süüdlasele
täiendavaid kohustusi vastavalt käesoleva seadustiku § 75 lõikes 2 sätestatule, pikendada töö


                                             3 (5)
                                                                                        1-14-8631

tegemise tähtaega, arvestades käesoleva paragrahvi lõikes 3 sätestatud üldkasuliku töö üldist
tähtaega, või pöörata süüdlasele mõistetud aresti või vangistuse täitmisele.

Vastavalt erakorralisele ettekandele hoiab Mati Roosen kõrvale ÜKT ajakavast ja tundide
sooritamisest. Lisaks eeltoodule on süüdlane rikkunud käitumiskontrolli nõudeid – kohustust
ilmuda kriminaalhooldaja määratud ajavahemike järel kriminaalhooldusosakonda
registreerimisele.

Erakorralises ettekandes esitatud asjaoludega ning ettekande lisadega on tõendatud, et Mati
Roosen ei ilmunud kriminaalhooldaja juurde registreerimisele ega pidanud kinni ÜKT
ajakavast. Seletuskirjast (tl 85) nähtub, et Mati Roosen on andnud 25.02.2015.a seletuse selle
kohta, et ei ilmunud registreerimisele ega täitnud ajakava seetõttu, et oli kopsupõletikuga
haiglas. On kella 5st tööl. Valab põrandat eraisiku juures. ÜKT tunde ei teinud, kuna Sõmerpalu
vallas ei olnud tööd pakkuda ja hiljem oli haige. Seletuskirjast (tl 85 pöördel) nähtub, et Mati
Roosen on andnud 06.04.2015.a seletuse selle kohta, et ei alustanud ÜKT tundide tegemist
seetõttu, et sai ootamatult töökoha xxxxxxxxxxxxxxxxxxx-sse. Töötab seal traktorist-
karjakuna. Sai sinna ka kahetoalise korteri. Soovib kriminaalhoolduse üleviimist Jõgeva
maakonda. ÜKT teeb siis xxxxx vallas. Seletuskirjast (tl 86) nähtub, et Mati Roosen on andnud
03.11.2015.a seletuse selle kohta, et ei ilmunud registreerimisele, ei täitnud ajakava ja hoidis
kõrvale ÜKT tundide tegemisest seetõttu, et on olnud tööl ühe muinsuskaitse hoone
renoveerimisel. On saekaatris abis, metsas tegid talveks puid, ema ostis lange. Õel on abiks.
Seetõttu ei ole saanud kokkulepitud ajal tulla kriminaalhooldusse ja ei ole saanud teha ka ÜKT
tunde. Seletuskirjast (tl 86 pöördel) nähtub, et Mati Roosen on andnud 08.12.2015.a seletuse
selle kohta, et hoidis kõrvale ÜKT tundide tegemisest novembris ja detsembris ning ei täitnud
ajakava novembris seetõttu, et pidi hoidma elukaaslase 3-aastast last. Elukaaslane käib tööl,
emale last ei usaldata. Jaanuaris saab hakata ÜKT tunde tegema. Nädal teeb tunde, nädal
juhutöid. Seletuskirjast (tl 87) nähtub, et Mati Roosen on andnud 29.02.2016.a seletuse selle
kohta, et ei ilmunud kokkulepitud ajal registreerimisele 10.02.2016.a seetõttu, et oli kahel korral
tarvitanud alkoholi, ühel korral tegi ÜKT tunde. Seletuskirjast (tl 87 pöördel) nähtub, et Mati
Roosen on andnud 09.05.2016.a seletuse, mille kohaselt ei teinud ÜKT tunde sellepärast, et tegi
juhutöid. Kokkulepitud aegadel ei ole käinud registreerimas sellepärast, et on olnud purjus.

ÜKT hoiatusest (tl 88) nähtub, et Mati Roosenile on 03.11.2015.a tehtud hoiatus üldkasuliku
töö korraldamise juhendi § 17 kohaselt. Rikkumise kirjelduse kohaselt ei täida Mati Roosen
nõuetekohaselt käitumiskontrolli nõudeid, ei ilmu pidevalt registreerimiskohustust täitma
kokkulepitud ajal. Mati Roosen on hoidunud kõrvale ÜKT tundide tegemisest. Ta ei täitnud
ajakava augustis, ei ilmunud ajakava koostamiseks kriminaalhooldusesse septembris ja
oktoobris.

ÜKT hoiatusest (tl 88 pöördel) nähtub, et Mati Roosenile on 08.12.2015.a tehtud hoiatus
üldkasuliku töö korraldamise juhendi § 17 kohaselt. Rikkumise kirjelduse kohaselt hoidub
kõrvale ÜKT tundide tegemisest, ei täida ajakava novembris ja detsembris.

Mati Roosenil on 716 ÜKT tunnist tehtud vaid 43 tundi ning tegemata on 673 ÜKT tundi. Tartu
Maakohtu 12.11.2014.a otsusega määrati üldkasuliku töö sooritamise tähtajaks 2 aastat, mis on
seaduses ettenähtud maksimaalne tähtaeg ning seega ka piisavalt pikk aeg ÜKT tundide
sooritamiseks. Hoolimata süüdlasele määratud töö tegemise piisavalt pikast tähtajast, on Mati
Roosen teinud vaid 43 tundi. Kohtule esitatud materjalidest ei nähtu ühtegi mõjuvat põhjust,
miks süüdlane ei ole täitnud talle koostatud ajakava ning on hoidnud kõrvale ÜKT tundide
sooritamisest. Kriminaalhooldajale ega kohtule ei ole esitatud tõendeid, mis kinnitaksid, et Mati


                                               4 (5)
                                                                                      1-14-8631

Rooseni tervislik seisund takistab tal töö tegemist, seega kohtu hinnangul on süüdlane teadlikult
ja pahatahtlikult ilma mõjuva põhjuseta hoidnud kõrvale tundide tegemisest.

Kuna Mati Rooseni kriminaalhoolduse lõpptähtaeg on 27.11.2016.a ning süüdlane on alates
28.11.2014.a sooritanud vaid 43 ÜKT tundi, siis puudub kohtul veendumus, et süüdlane
suudaks enne kriminaalhoolduse lõppu, so enne 27.11.2016.a ära teha ülejäänud 673 ÜKT tundi
täies mahus. Kohtu jaoks on kõnekas ka see asjaolu, et Mati Rooseni kohta tegi
kriminaalhooldaja erakorralise ettekande ja esitas selle kohtul 25.05.2016, so täpselt nädal
tagasi, kuid Mati Roosen ei ole ka selle aja jooksul ühtegi tundi juurde teinud.

Eeltoodu alusel kuulub erakorraline ettekanne rahuldamisele ja Mati Roosenile Tartu Maakohtu
12.11.2014.a otsusega nr 1-14-8631 mõistetud ning ärakandmata karistus tuleb pöörata
täitmisele. Kohtul puuduvad andmed selle kohta, et Mati Rooseni tervis ei võimalda temal
vangistust kinnipidamisasutuses kanda.

Riigikohtu 16. märtsi 2015.a määruse nr 3-1-1-18-15 punkti 22 kohaselt saab üldkasuliku tööga
asendatud vangistuse täitmisele pööramisel KarS § 69 lg 6 uue redaktsiooni teises lauses toodud
vangistuse ja üldkasuliku töö asendussuhtest (1 : 1) lähtuda vaid juhul, kui tegemist on
süüdlasega, kelle vangistus või arest asendati üldkasuliku tööga 1. jaanuaril 2015 jõustunud
KarS § 69 lg 1 redaktsiooni alusel. Seega kui süüdlasele mõistetud vangistus on asendatud
üldkasuliku tööga enne 1. jaanuari 2015 jõustunud kohtulahendiga, ei saa vangistuse täitmisele
pööramisel lähtuda KarS § 69 lg 6 uue redaktsiooni teises lauses toodud asendussuhtest isegi
siis, kui süüdlane hoidus üldkasulikust tööst kõrvale, rikkus kontrollnõudeid või kohtu
määratud kohustusi aastal 2015 või hiljem.

Seega tuleb Mati Rooseni poolt kandmata karistuse arvestamisel lähtuda enne 01.01.2015.a
kehtinud KarS § 69 lg 6 redaktsioonist, s.o vangistuse täitmisele pööramisel arvestatakse
karistusest kantuks süüdlase või süüdimõistetu tehtud üldkasulik töö, mille kaks tundi võrdub
ühe päeva aresti või vangistusega.

Mati Roosenile Tartu Maakohtu 12.11.2014.a otsusega mõistetud vangistus asendati 716 tunni
üldkasuliku tööga, millest on sooritamata 673 tundi. Tulenevalt eeltoodust on süüdlase poolt
kandmata karistuseks 11 kuud ja 6 päeva vangistust (673 ÜKT tundi / 2 = 336 päeva = 11 kuud
ja 6 päeva vangistust).

KrMS § 414 lg 1 kohaselt, kui süüdimõistetut ei ole võetud kohtumenetluse ajaks vahi alla,
saadab kohtulahendit täitmisele pöörav maakohus süüdimõistetule täitmisplaani järgi koostatud
teatise selle kohta, mis ajaks ja millisesse vanglasse ta peab karistuse kandmiseks ilmuma.
KrMS § 414 lg 2 kohaselt karistuse kandmise aja algust tuleb arvestada päevast, millal
süüdimõistetu saabub vanglasse vangistust kandma.

KrMS § 414 lg 3 kohaselt, kui süüdimõistetu ei ilmu määratud ajaks vanglasse vangistust
kandma, edastab vangla Politsei- ja Piirivalveametile sundtoomise taotluse.

Tulenevalt eeltoodust tuleb karistuse kandmise aja algust arvestada päevast, millal Mati Roosen
saabub vanglasse karistust kandma.



/allkirjastatud digitaalselt/
Marju Persidskaja
kohtunik
                                              5 (5)

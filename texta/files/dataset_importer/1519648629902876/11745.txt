                           KOHTUOTSUS
                               EESTI VABARIIGI NIMEL


 Kohus                           Tartu Ringkonnakohus
 Otsuse tegemise aeg ja koht     27. juuni 2016 Tartu
 Kriminaalasja number            1-15-9915
 Kohtukoosseis                   Mati Kartau, Aarne Sarjas, Maarika Kuusk
 Kohtuistungi sekretär           Mailika Ilisson
 Kohtuistungi toimumise aeg      19. mai 2016
                                 Eve Tammekivi süüdistuses KarS § 299 lg 1 ja § 294 lg 1 järgi
 Kriminaalasi
                                 üldmenetluse korras
 Apelleeritud kohtuotsus         Tartu Maakohtu (Tartu kohtumaja) 4. märtsi 2016 otsus

 Apellatsiooni esitaja           Süüdistatava Eve Tammekivi kaitsja advokaat Marko
                                 Paabumets
 Kohtuistungil osalesid          Lõuna Ringkonnaprokuratuuri ringkonnaprokurör Allar Nisu
                                 Süüdistatav Eve Tammekivi ja tema kaitsja advokaat Marko
                                 Paabumets

                                 Eve Tammekivi
                                 isikukood: 45609175726;
 Süüdistatav
                                 elukoht: XXX;
                                 töökoht: ei tööta;
                                 karistatus: varem kriminaalkorras karistamata.




RESOLUTSIOON

1.   Tartu Maakohtu 4. märtsi 2016 otsus jätta muutmata.
2.   Eve Tammekivi kaitsja advokaat Marko Paabumetsa esitatud apellatsioon jätta
     rahuldamata.
3.   Maksta riigieelarvest eraldatud vahendite arvelt Advokaadibüroo In Jure kasuks 600
     eurot, sealhulgas käibemaks 100 eurot, advokaat Marko Paabumetsa poolt
     süüdistatavale Eve Tammekivile apellatsioonimenetluses määratud korras kaitse
     teostamise eest.
4.   Mõista Eve Tammekivilt välja riigituludesse 600 eurot riigi õigusabi eest.
5.   Eve Tammekivilt väljamõistetud summa tuleb tasuda ühele järgnevatest Maksu- ja
     Tolliameti       arvelduskontodest:    EE351010052031000004            SEB  Pank,
     EE502200221014193355 Swedbank, EE873300333499990003 Danske Bank AS Eesti
       filiaal või EE401700017002872300 Nordea Bank Finland PLC Eesti filiaal. Tasumisel
       märkida viitenumber 99916700016538 ja selgitus: „Eve Tammekivi, 1-15-9915,
       menetluskulud“.
6.     Menetluskulud tuleb tasuda 30 päeva jooksul käesoleva otsuse jõustumisest. Kui
       rahalised nõuded pole täies ulatuses tähtaegselt tasutud, suunatakse nõuded
       täitemenetluse läbiviimiseks kohtutäiturile täitemenetluse seadustikus sätestatud
       korras.

Edasikaebamise kord

Kohtuotsus tehakse teatavaks ringkonnakohtu kantselei kaudu 27. juunil 2016 ja samast kuupäevast
on kohtumenetluse pooltel sellega võimalik tutvuda.

Kassatsiooniõiguse kasutamisel tuleb kassatsioon esitada Riigikohtule kirjalikult 30 päeva jooksul
alates 28. juunist 2016.

Süüdistataval on kassatsiooni esitamise õigus üksnes advokaadi vahendusel.


Esimese astme kohtu otsuse sisu

1.     Tartu Maakohus arutas Eve Tammekivile esitatud järgmisi süüdistusi.

1.1 Eve Tammekivi Veterinaar- ja Toiduameti Tartumaa Veterinaarkeskuse Toidubüroo
peaspetsialistina ehk ametiisikuna KarS § 288 lg 1 mõttes, kellel on ametiseisund riigiasutuses ja
kellele on pandud ametijuhendi kohaselt riikliku järelevalve planeerimise, korraldamise ja
teostamise kohustus kalakäitlemiseettevõtetes, tehaslaevadel ja kaldaletoomise kohtades,
munakäitlemiseettevõtetes, toitu käitlevates ettevõtetes ja jaekaubanduses Tartu linnas ja
maakonnas ning kelle pädevuses on muuhulgas ka veterinaarsertifikaatide väljastamine, võltsis
ning andis välja võltsitud dokumendid alljärgnevalt:
     − Eve Tammekivi allkirjastas ning kinnitas 06.12.2013 Tartu linnas Veterinaar- ja
       Toiduameti peaspetsialistina tervisesertifikaadi nr AA032074, mille kohaselt BBB OÜ
       transportis 1445 kasti ehk 25 015 kg külmutatud lõhe päid Tartust Turu 39 asuvast BBB
       OÜ-st Taiwanisse. Tervisesertifikaati allkirjastades kinnitas Eve Tammekivi, et on
       06.12.2013 Tartu linnas nimetatud produktid üle vaadanud ja need pärinevad
       nakkushaiguste vabast piirkonnast; produktid on saadud tervetelt loomadelt ja vastavad
       veterinaar-sanitaarsetele tingimustele; keemiliste ja bioloogiliste ainete sisaldus ning
       radioaktiivsus ei ületa importiva maa poolt kehtestatud piirnorme. Tegelikkuses väljastati
       produktid 06.12.2013 Tallinnast Paljassaare tee 43G asuvast OÜ-st OOO ning Eve
       Tammekivi produkte enne transportimist üle ei kontrollinud, mistõttu Eve Tammekivi
       koostas ning väljastas sisult vale dokumendi.
     − Eve Tammekivi allkirjastas ning kinnitas 06.12.2013 Tartu linnas Veterinaar- ja
       Toiduameti peaspetsialistina tervisesertifikaadi nr AA032075, mille kohaselt BBB OÜ
       transportis 840 kasti ehk 14 280 kg külmutatud lõhe päid ja 596 kasti ehk 10 728 kg
       külmutatud lõhe selgroogu Tartust Turu 39 asuvast BBB                     OÜ-st Hongkongi.
       Tervisesertifikaati allkirjastades kinnitas Eve Tammekivi, et on 06.12.2013 Tartu linnas
       nimetatud produktid üle vaadanud ja need pärinevad nakkushaiguste vabast piirkonnast;
       produktid on saadud tervetelt loomadelt ja vastavad veterinaar-sanitaarsetele tingimustele;
       keemiliste ja bioloogiliste ainete sisaldus ning radioaktiivsus ei ületa importiva maa poolt
       kehtestatud piirnorme. Tegelikkuses väljastati produktid 06.12.2013 Tallinnast Paljassaare
       tee 43G asuvast OÜ-st OOO ning Eve Tammekivi produkte enne transportimist üle ei
       kontrollinud, mistõttu Eve Tammekivi koostas ning väljastas sisult vale dokumendi.
                                                 2
     − Eve Tammekivi allkirjastas ning kinnitas 21.01.2014 Tartu linnas Veterinaar- ja
       Toiduameti peaspetsialistina tervisesertifikaadi nr AA032206, mille kohaselt BBB OÜ
       transportis 840 kasti ehk 14 280 kg külmutatud lõhe päid ning 596 kasti ehk 10 728 kg
       külmutatud lõhe selgroogu Tartust Turu 39 asuvast BBB                 OÜ-st Hongkongi.
       Tervisesertifikaati allkirjastades kinnitas Eve Tammekivi, et on nimetatud produktid üle
       vaadanud ja need pärinevad nakkushaiguste vabast piirkonnast; produkt on saadud
       tervetelt loomadelt ja vastab veterinaar-sanitaarsetele tingimustele; keemiliste ja
       bioloogiliste ainete sisaldus ning radioaktiivsus ei ületa importiva maa poolt kehtestatud
       piirnorme. Tegelikkuses väljastati produktid Eesti Vabariigist 11.01.2014 ning Eve
       Tammekivi produkte enne transportimist üle ei kontrollinud, vaid andis tervisesertifikaadi
       välja hiljem ehk 21.01.2014, mistõttu Eve Tammekivi koostas ning väljastas sisult vale
       dokumendi.
Eve Tammekivi rikkus eelkirjeldatud tegudega loomade ja loomsete saadustega kauplemise ning
nende impordi ja ekspordi seaduse (edaspidi LKVetJS) § 48 lõigetest 1 ja 2 tulenevaid kohustusi.
Lõike 1 kohaselt ei tohi tõendav ametnik tõendada andmeid, mille kohta tal endal ei ole teadmisi
või mida tal ei ole võimalik kindlaks teha. Lõike 2 kohaselt ei tohi tõendav ametnik muuhulgas
allkirjastada sertifikaati loomade ja loomsete saaduste kohta, mida ta ei ole kontrollinud.
Ametiisiku poolt dokumendi võltsimise ning võltsitud dokumendi väljaandmisega pani Eve
Tammekivi toime KarS § 299 lg 1 järgi kvalifitseeritava kuriteo.
1.2 Eve Tammekivi Veterinaar- ja Toiduameti Tartumaa Veterinaarkeskuse Toidubüroo
peaspetsialistina ehk ametiisikuna KarS § 288 lg 1 mõttes, kellel on ametiseisund riigiasutuses ja
kellele on pandud ametijuhendi kohaselt riikliku järelevalve planeerimise, korraldamise ja
teostamise kohustus kalakäitlemiseettevõtetes, tehaslaevadel ja kaldaletoomise kohtades,
munakäitlemiseettevõtetes, toitu käitlevates ettevõtetes ja jaekaubanduses Tartu linnas ja
maakonnas ning kelle pädevuses on muuhulgas ka veterinaarsertifikaatide väljastamine, võttis
12.02.2014 kell 16.42 Tartu linnas XXX i 3 asuva maja läheduses vastu OÜ BBB esindaja A.L. i
poolt üle antud kilekoti, milles olid neli suitsutatud tuurakala koguväärtusega 40 eurot (kalade
kogukaal 4 kg, ühe kg väärtus 10 eurot) vastutasuna selle eest, et Eve Tammekivi allkirjastas ning
kinnitas 21.01.2014 Tartu linnas Veterinaar- ja Toiduameti peaspetsialistina tervisesertifikaadi nr
AA032206, mille kohaselt BBB OÜ transportis 840 kasti ehk 14 280 kg külmutatud lõhe päid
ning 596 kasti ehk 10 728 kg külmutatud lõhe selgroogu Tartust Turu 39 asuvast BBB OÜ-st
Hongkongi. Tervisesertifikaati allkirjastades kinnitas Eve Tammekivi, et on nimetatud produktid
üle vaadanud ja need pärinevad nakkushaiguste vabast piirkonnast; produkt on saadud tervetelt
loomadelt ja vastab veterinaar-sanitaarsetele tingimustele; keemiliste ja bioloogiliste ainete
sisaldus ning radioaktiivsus ei ületa importiva maa poolt kehtestatud piirnorme. Tegelikkuses
väljastati produktid Eesti Vabariigist 11.01.2014 ning Eve Tammekivi produkte enne
transportimist üle ei kontrollinud, vaid andis tervisesertifikaadi välja hiljem ehk 21.01.2014,
mistõttu Eve Tammekivi koostas ja väljastas sisult vale dokumendi. Eve Tammekivi rikkus sellega
loomade ja loomsete saadustega kauplemise ning nende impordi ja ekspordi seaduse § 48 lõigetest
1 ja 2 tulenevaid kohustusi ehk pani ametiisikuna ametiseisundit kasutades toime seadusega
mittelubatud teo.
Ametiisiku poolt vara vastuvõtmise eest vastutasuna selle eest, et ametiisik on oma
ametiseisundit kasutades toime pannud seadusega mittelubatud teo, pani Eve Tammekivi
toime KarS § 294 lg 1 järgi kvalifitseeritava kuriteo. Eve Tammekivi poolt toimepandud tegu
vastab ka alates 01.01.2015 jõustunud KarS § 294 lg 1 sätestatud kuriteokoosseisule.

2.     Tartu Maakohtu 04.03.2016 otsusega Eve Tammekivile mõistetud karistus.

2.1 Maakohus tunnistas Eve Tammekivi süüdi ja karistas teda KarS § 299 lg 1 järgi 9 kuu ning
KarS § 294 lg 1 järgi 6 kuu pikkuste vangistustega. KarS § 64 lg 1 alusel suurendas kohus
karistustest raskemat ning mõistis Eve Tammekivile liitkaristuseks 1 aasta vangistust. KarS § 73
                                                 3
lg 1 alusel määras maakohus, et mõistetud vangistust ei pöörata täielikult täitmisele, kui Eve
Tammekivi ei pane 1 aasta 6 kuu pikkuse katseaja kestel toime uut tahtlikku kuritegu.

3.    Maakohtu põhjendused Eve Tammekivi süüditunnistamises süüdistuse esimese ja teise
episoodi järgi, s.o 06.12.2013 tervisesertifikaatide nr AA032074 ja nr AA032075 võltsimises ning
võltsitud dokumentide väljaandmises.

Maakohus hindas tõenditena tunnistajate T.S. u, A.L. i ja M.V. a ütlusi, süüdistatava Eve
Tammekivi ütlusi, Maksu- ja Tolliameti vastust (tl 106-118), autotranspordi saatelehti nr 7196 ja
nr 7195 ning jälitustoiminu protokolli. Kohus avas tõendite sisu.

Maakohus luges tunnistajate A.L. i ja M.V. a ütlusetega tõendatuks, et kaupa, millele Eve
Tammekivi sertifikaadid väljastas, ta füüsiliselt ei näinud, kuna 06.12.2013 koostatud ja väljastatud
sertifikaatidega seotud kaup asus ning väljastati 06.12.2013 Tallinnast aadressilt Paljassaare tee
43G OÜ-st OOO , kuid Eve Tammekivi asus ise samal ajal Tartus. See tähendab, et Eve Tammekivi
kontrollprotsessi nõuetekohaselt läbi ei viinud ja andis välja võltsitud dokumendi, mille kohaselt
ta on sertifikaatidel märgitud produktid üle vaadanud.
Eve Tammekivi ütluste kohaselt ei pidanud tema visuaalselt kaupa nägema. Kohus luges
süüdistatava sellised ütlused ümberlükatuiks jälitustoiminu protokollis kajastatud asjaoludega,
mille kohaselt on Eve Tammekivi ise kinnitanud, et kui produkte pole kohal, ei saa tema teha ka
kontrolli ja sertifikaadi taotlus tuleb esitada kauba pealelaadimiskoha järgi (tl 26, 97). Seega ei ole
asjakohane ka kaitsja väide, et LKVetJS-st ei tulene sõnaselgelt, et ametnik peab kaupa kontrollima
visuaalselt, vaid kontrolli võib teostada ka andmebaaside kaudu ja olemasolevate dokumentaalsete
tõendite kaudu. Samuti tõendavad kohtu hinnangul ka tunnistajate ütlused seda, et kõik saadetised
peavad enne tervisesertifikaatide väljastamist olema üle kontrollitud füüsiliselt ning see tähendab
ka saadetiste visuaalset kontrolli kohapeal ja plommi paigaldamist.

4.    Maakohtu põhjendused Eve Tammekivi süüditunnistamisel süüdistuses 21.01.2014
tervisesertifikaadi nr AA032206 võltsimises ja väljaandmises.

Kohus hindas tõenditena tunnistajate T.S. u, A.L. i ja N.J. i ütlusi, Eve Tammekivi ütlusi,
Veterinaar- ja Toiduameti 21.01.2014 kontrollakti, jälitustoiminu protokolli ning märkis järgmist.
Kohus luges tõendatuks, et 21.01.2014 sertifikaadi väljastamisel ei kontrollinud Eve Tammekivi
produkte enne transportimist üle ja lisaks väljastas ta sertifikaadi kaubale, mis oli Eesti Vabariigist
lahkunud 11.01.2014. See on tõendatud Veterinaar- ja Toiduameti 21.01.2014 kontrollaktiga nr
129014010, mille kohaselt tervisesertifikaat nr AA032206 väljastati produktidele, mis Maksu- ja
Tolliameti vanemspetsialisti e-kirja väljatrüki kohaselt saadeti Eestist välja 11.01.2014. Eelnev on
kooskõlas ka tunnistajate A.L. i ja N.J. i ütlusetega, mille kohaselt kaupa, millele Eve Tammekivi
sertifikaadid väljastas, ta füüsiliselt ei näinud. 21.01.2014 koostatud ja väljastatud sertifikaatidega
seotud kaup saadeti Eesti Vabariigist välja juba 11.01.2014.
Eve Tammekivi ka selle sertifikaadi võltsimist ja väljastamist omaks ei võtnud. Tema ütluste
kohaselt täitis ta kõik kohustused, kuna kõne all oleva ettevõtte käitlemine oli tal kontrolli all ning
tal oli piisavalt andmeid kontrolli teostamiseks.
Kohus leidis, et süüdistatava sellised ütlused on ümber lükatud jälitustoiminu protokollis kajastatud
asjaoludega, mille kohaselt on Eve Tammekivi kinnitanud, et väljastas 21.01.2014 sertifikaadi
tagantjärele kauba kohta, mis oli Eestist lahkunud ja mida ta ei näinud (tl 97, 98, 100, 103).
Tunnistaja T.S. u kohtus antud ütlustega on tõendatud, et kõik saadetised peavad enne
tervisesertifikaatide väljastamist olema üle kontrollitud füüsiliselt ning see tähendab ka saadetiste
visuaalset kontrolli kohapeal ja plommi paigaldamist.



                                                  4
Kohus möönis, et tõene on kaitsja väide, mille kohaselt selle eest, kas, kuidas ja kuna saadetis välja
läheb, vastutab kauba saatja, mitte veterinaarametnik, ent see ei saa toimuda enne ametniku poolt
LKVetJS § 48 lg-s 1 sätestatud kontrolli teostamist ja sertifikaadi väljastamist.

5.     Eve Tammekivile KarS § 299 lg 1 järgi esitatud kõiki süüdistusepisoode silmas pidades
märkis maakohus veel, et tegemist on olnud intellektuaalse võltsimisega ehk siis süüdistatav on
kandnud dokumenti andmed, mis ei ole sisult õiged. Täpsemalt seisnes võltsimine selles, et Eve
Tammekivi on sertifikaate koostades ja väljastades kinnitanud, et on sertifikaatidel märgitud
produktid enne sertifikaadi koostamist ja väljastamist üle vaadanud ehk siis neid nõuetekohaselt
kontrollinud. Ametialase võltsimise puhul ei ole aga oluline, et võltsitav dokument oleks kohane
õiguse omandamiseks. Ametiisiku poolt toimepandava võltsimisega on kaitstavaks õigushüveks
riigi haldustegevus ja ametialase tegevuse õiguspärasus.

6.   Maakohtu seisukohad Eve Tammekivi süüditunnistamises temale ametiisikuna altkäemaksu
võtmise süüdistuses.

Kohus käsitles siin tõenditena tunnistajate A.L. i ja N.J. i ütlusi, süüdisatava ütlusi ja
jälitustoimingu protokolli.

Kohus asus seisukohale, et Eve Tammekivile tema maja läheduses toimunud kalade üleandmist
saab käsitleda altkäemaksu võtmisena eelneva tegevuse eest BBB OÜ-le sertifikaatide
vormistamisel. See on kooskõlas ka tunnistajate A.L. i ja N.J. i kohtus antud ütlustega, et kalad anti
vastutasuna Eve Tammekivi poolt osutatud teenete eest, samuti jälitustoimingu protokollis (tl 89,
105) kajastatuga. Jälitustoimingu protokollist (tl 90) nähtub Eve Tammekivi ütluste
ebausaldusväärsus selle kohta, et Eve Tammekivi oleks kala kuidagi unarusse jätnud või et ta ei
söö kala.

Apellatsioonis esitatud taotluste sisu

7.    Kohtuotsuse peale esitas apellatsiooni süüdistatava kaitsja advokaat Marko Paabumets. Ta
palub tühistada Tartu Maakohtu otsuse täielikult ja teha uue otsuse, millega mõista Eve Tammekivi
KarS § 299 lg 1 ja § 294 lg 1 järgi esitatud süüdistustes õigeks. Kaitsja hinnangul toovad tema
taotluse rahuldamise kaasa kohtu poolne menetlusõigusnormide rikkumine, materiaalõiguse väär
kohaldamine ning tõendite hindamisel tehtud vead. Eelmärgitud minetusi näeb advokaat järgmises.

8.    Maakohus ei ole põhjendanud, miks ei kuulu kohaldamisele Eve Tammekivile ette
heidetavate tegude ajal kehtinud loomade ja loomsete saadustega kauplemise ning nende impordi
ja ekspordi veterinaarjärelevalve seadus. Nimelt on süüdistusaktis tehtud viide loomade ja
loomsete saadustega kauplemise ning nende impordi ja ekspordi seadusele, mis sellises
redaktsioonis jõustus alles 01.07.2014. Kaitsja peab süüdistust seega põhjendamatuks, leiab, et
maakohus on rikkunud kriminaalmenetlusõigust KrMS § 306 lg 1 p 3 ja KrMS § 339 lg 1 p 7
tähenduses ning märgib kohtuotsuse tühistamise alusena ära § 338 p 3.

9.    Maakohtu järeldus, et Eve Tammekivi pidi enne tervisesertifikaatide allkirjastamist
kontrollitavat kaupa visuaalselt nägema, on väär. Samuti ei viita kohus õigusnormile, mis sellise
kohustuse ette näeks ega käsitle otsuses küsimust, millised olid sihtkohamaa Taiwan ja Hongkong
veterinaarnõuded, s.o kas süüdistatava poolt välja antud sertifikaadid vastasid sihtkohamaa
tingimustele.

Vaadeldavate tegude ajal kehtinud LKVetJS § 48 lg 3 andis Eve Tammekivile õiguse teostada
kontrolli vaid läbi programmide ja dokumentide. Seda Eve Tammekivi tegi, veendudes nende
põhjal kaupade vastavuses sihtkohamaa veterinaarnõuetele. Seega ei ole süüdistatav rikkunud
veterinaarkontrolli nõudeid.

                                                  5
10. 21.01.2014 episoodis tervisesertifikaadi nr AA032206 võltsimises ja väljaandmises on
oluline ka järgmine.

Sertifikaat koostatakse tulenevalt kehtinud LKVetJS § 46 lg-test 4 ja 5 tehtud taotluse alusel.
Veterinaarkontroll teostab kontrolli, kuid ei vastuta saadetise väljasaatmise eest. Vastavalt kehtinud
LKVetJS § 22 lg-le 3 toimub loomade ja loomsete saaduste eksportimisel nende vedu
tollijärelevalve all kaubasaadetise suhtes ekspordi tolliprotseduuri kohaldamisest arvates kuni
Euroopa Liidu territooriumilt väljumise kohani, välja arvatud juhul, kui vedu on katkestatud
veterinaarjärelevalve ametniku otsuse alusel looma heaolu tagamise eesmärgil kiireloomulistel
juhtudel. Antud juhul on Eve Tammekivi sertifikaadi nr AA032206 väljastanud ekspordiks
21.01.2014 Hongkongi. Eve Tammekivile ei olnud ega pidanud olema teada, et nimetatud
konteiner HLXU 674884-0 on koos kaubaga juba ära saadetud ja seda hoopis Taiwani. Kui kauba
saatja saatis selle Taiwani, siis pidi tal ju ka vastav sertifikaat olemas olema, arvestades
tollijärelevalve nõudeid kauba lubamisel ekspordiks. Järeldada saab, et Eve Tammekivi poolt
väljastatud sertifikaati ei kasutatud kauba ekspordiks. Kontrollakt, mille koostas Eve Tammekivi,
käsitleb kontrolli käiku ja on selgesti jälgitav, kuidas ning mida kontrolliti. Eve Tammekivil puudus
igasugune vajadus kauba visuaalseks kontrollimiseks, kuivõrd tuvastatav oli kauba päritolu ka
elektrooniliste andmebaaside kaudu ja läbi taotleja esitatud dokumentatsiooni.

Eve Tammekivi ütlused ei ole ümber lükatud jälitustoimingu protokollidega.

11.   Kaitsja ei nõustu Eve Tammekivi süüditunnistamisega ka KarS § 294 lg 1 järgi.

Kuna maakohus on Eve Tammekivi ebaõigesti süüdi mõistnud tervisesertifikaadi nr AA032206
võltsimises ja väljastamises, siis on ka süüdistus altkäemaksu võtmises alusetu.

Kuivõrd sertifikaati nr AA032206 ei saanud kasutada kauba ekspordil, sest see oli koostatud kauba
ekspordiks Hongkongi, kuid sertifikaadil märgitud konteiner saadeti Taiwani 11.01.2014, on kohus
vääralt hinnanud tõendeid, lugedes kalu altkäemaksuks sertifikaadi nr AA032206 väljastamise eest.
Eve Tammekivi käitumises puudus ekvivalentsussuhte tunnetus. Tegemist oli ametiisiku üldise
vastutulelikkuse ja heatahtlikkusega klientide teenindamisel.

Ringkonnakohtu poolt tuvastatud asjaolud ja järeldused

12. Tartu Ringkonnakohtu istungil 19.05.2016 jäid Eve Tammekivi ja tema kaitsja apellatsiooni
juurde, taotlesid maakohtu otsuse tühistamist ning süüdistatava suhtes õigeksmõistva otsuse
langetamist. Prokurör leidis, et kohtuotsus on seaduslik ja põhjendatud ning palus jätta
edasikaebuse rahuldamata.

13. Kriminaalkolleegium, tutvunud kohtutoimiku materjalide ja apellatsiooni väidetega ning
kuulanud kohtuistungil ära menetlusosaliste arvamused, leiab, et maakohtu otsus Eve Tammekivi
süüdi tunnistamises KarS § 299 lg 1 ja § 294 lg 1 järgi on õiguslikult veatu ning tuleb jätta
muutmata. Esitatud apellatsioon jääb täielikult tagajärjetuks.

14. Apellatsiooni puudutavalt tahab ringkonnakohus kõigepealt ära märkida, et mingeid uusi ja
esimese kohtuastme poolt käsitlemata asjaolusid selles välja ei tooda. Samuti ei kõlanud varasemast
erinevaid argumente apellatsioonikohtu istungil. See tähendab, et süüdistatav ja tema kaitsja
taotlevad maakohtu otsuse tegemisel aluseks olnud tõendite ümberhindamist ringkonnakohtu poolt
ning sama tõendikogumi pinnalt esimese astme kohtust kardinaalselt erineva, s.o Eve Tammekivi
õigeksmõistva otsuse tegemist.


                                                  6
15. Ringkonnakohus maakohtu otsuses käsitletud tõendite pinnalt süüdistavale ja tema kaitsjale
meelepärase otsuse tegemise võimalust aga ei näe, s.o nende väited vaidlustatud kohtuotsuses
sisalduvate seisukohtade ümberhindamiseks alust ei anna. Enne omapoolsete vastavate
põhjenduste esitamist juhib kolleegium aga apellatsioonimenetluse erisuse paremaks mõistmiseks
tähelepanu menetluspraktikas kinnistunud järgmisele arusaamale.

Apellatsioonimenetlus ei ole sama asja teistkordne käsitlemine teises kohtukoosseisus, vaid
eelkõige esimese astme kohtu tegevuse kontrollimine apellatsioonkaebuse piires. Ehk siis erinevalt
menetlusest esimese astme kohtus, kus kohtuliku arutamise vahetuse ja suulisuse põhimõtte
järgimisest saab rääkida üksnes juhul, kui kohtulahend tugineb vaid nendele tõenditele, mida on
kohtulikul arutamisel suuliselt esitatud ja vahetult uuritud ning mis on protokollitud, võib
ringkonnakohtu kohtulahend KrMS § 15 lg 2 p 2 kohaselt tugineda ka sellistele tõenditele, mida
on maakohus vahetult uurinud ja mis on apellatsioonimenetluses avaldatud (RKKKo 3-1-1-115-04
p 10 ja 3-1-1-70-10 p 12).

16. Järgnevalt käsitleb ringkonnakohus esimesena Eve Tammekivile KarS § 299 lg 1 järgi
esitatud süüdistust, täpsemalt selle 06.12.2013 ja 21.01.2014 episoode, mis puudutavad tema kui
Veterinaar- ja Toiduameti peaspetsialisti poolt tervisesertifikaatide nr AA032074, nr AA032074 ja
nr AA032206 võltsimist, märkides siin järgmist.

Ringkonnakohtu hinnangul ei ole vaidlust selles, et Eve Tammekivi allkirjastas ja kinnitas
tervisesertifikaadid nr AA032074, nr AA032074 ja nr AA032206, mille alusel BBB OÜ
Transportis külmutatud lõhe päid ning selgroogu Taiwani ja Hongkongi, ilma nimetatud kaupa
eelnevalt üle vaatamata.

Süüdistatava ja tema kaitsja keskseks kaitseteesiks, mida apellatsioonis ja ringkonnakohtu istungil
ikka jälle korrati, on seisukoht, et Eve Tammekivi ei pidanudki transportimisele kuuluvat kaupa
üle vaatama, vaid võis kontrolli teostada ning tervisesertifikaadid kinnitada ka vastavatest
andmebaasidest saadava teabe ja olemasolevate dokumentide põhjal. Nimelt toonitab süüdistatav
just sellisel viisil toimimist, pidades seda enda ütluste kohaselt igati korrektseks. Eelmärgitud
õiguse andvat tõendavale ametnikule väidetavalt kuriteosündmuse ajahetkel kehtinud loomade ja
loomsete saadustega kauplemise ning nende impordi ja ekspordi veterinaarjärelevalve seaduse
(edaspidi LKVetJS) § 48 lg 3.

Apellatsioonikohus kaebepoole eelmärgitud seisukohaga ei nõustu. Kõigepealt, s.o enne vastavate
põhistuste lisamist, käsitleb kolleegium aga kaitsja etteheidet selles, et Eve Tammekivile esitatud
süüdistuse tekst sisaldab rikkumise n-ö alusena viidet mitte kuriteosündmuse ajal kehtinud
LKVetJS seadusredaktsioonile, vaid alates 01.07.2014 jõustunule.

Eelmärgitud väitega ringkonnakohus nõustub. Samas selgub seaduse kahe redaktsiooni
võrdlemisel, et süüdistuse tekstis osundatud § 48 lg-d 1 ja 2 kajastuvad ka uues versioonis täielikult
muutmatul kujul. Ehk siis kaitsja soovitud järelmit - tühistada kohtuotsus kriminaalmenetlusõiguse
olulise rikkumise tõttu - see asjaolu kindlasti kaasa ei too.

Järgmiseks leiab apellatsioonikohus, et LKVetJS § 48 ei näinud (ja ei näe ka käesoleval ajal)
üheselt ette veterinaarjärelevalve ametniku õigust tõendada tervisesertifikaadil märgitud andmeid
ainult erinevate kontrollprogrammide, loomatauditõrje programmi ja dokumentide põhjal.
Vastupidi, osundatava normi lõige 3 annab tõendavale ametnikule küll sertifikaadi koostamisel
õiguse viidatud viisil saadavate andmete kasutamiseks, kuid samas näevad selle paragrahvi lõiked
1 ja 2 ette selge keelu kinnitada oma allkirjaga andmeid, mida ametnikul ei ole võimalik kindlaks
teha või mida ta ei ole kontrollinud.


                                                  7
Tunnistaja T.S. k on maakohtu istungil kindlasõnaliselt väitnud, et LKVetJS §-s 48 nimetatud
kontrollkohustus tähendab veterinaarjärelevalve ametniku jaoks nõuet tervisesertifikaadi
tõestamisel ja väljastamisel vaadata eksporditavad tooted ise üle (II kd lk 110 jj).

Eve Tammekivi on ringkonnakohtu istungil püüdnud T.S. u ütluste usaldusväärsust kõigutada
argumendiga, et toodete eksport kolmandatesse riikidesse ei ole tunnistaja pädevusvaldkond ehk
siis T.S. k justkui andis maakohtus ütlusi asjaolude kohta, mida ta ei tea.

Kriminaalkolleegium sellisele kaitseväitele tähendust aga ei omista. T.S. k on oma vastused andnud
selgesõnaliselt ning läbivalt ühetaoliselt, s.o nagu seda teeb inimene, kes omab asjassepuutuvat
teavet. Samuti tuleb ära märkida, et süüdistuse kolmandas episoodis käsitletava tervisesertifikaadi
nr AA032206 väljastamisega seonduvalt on Eve Tammekivilt 30.04.2014 kirja teel ja ka
telefonikõne vahendusel (I kd lk 223 jj) aru nõudnud just T.S. k ning süüdistatav on talle ka
vastanud, s.o pidanud vajalikuks või tundnud kohustust talle vastata (II kd lk 75 jj).

Tegelikult on käesolevas küsimuses kõige olulisemateks, s.o kandvateks tõenditeks aga
tervisesertifikaadid nr AA032074, nr AA032075 ja nr AA032206. Nimelt nähtub neilt
üheseltmõistetav tekst: „Mina, allakirjutanud riiklik veterinaarinspektor kinnitan, et nimetatud
produktid on üle vaadatud ja pärinevad nakkushaiguste vabast piirkonnast“ (I kd lk 24-26). Ehk
siis tunnistaja T.S. u ütlused üksnes kinnitavad tervisesertifikaatidel fikseeritud nõuet, et
veterinaarjärelevalve ametnik vaataks eksporditavad tooted üle vahetult ise. Selline tingimus on ka
igati arusaadav, kuivõrd vastavaid sertifikaate vajavad kaubad võivad osutuda ohuks inimeste
tervisele.

Veelgi enam, s.o ametniku vahetule kontrollkohustusele osundab kaudselt ka LKVetJS § 46 lg 3,
mis nägi ette, et sertifikaadi koostas Veterinaar- ja Toiduameti veterinaarjärelevalve ametnik, kelle
järelevalve alla kuulus ettevõte, põllumajandusettevõte, keskus või organisatsioon, kust pärineb
loom või loomne saadus, mille nõuetekohasust tõendati. Sõnastuselt teine, kuid mõttelt sama
regulatsioon sisaldub ka käesoleval ajal kehtivas LKVetJS redaktsioonis (s.o „Sertifikaadi koostab
Ameti veterinaarjärelevalve ametnik, kelle järelevalvealasel territooriumil asub ettevõte,
põllumajandusettevõte, keskus või organisatsioon, kust pärineb loom või loomne saadus, mille
nõuetekohasust tõendatakse“). Ehk siis, kuivõrd järelevalveametnikud tegutsevad kindlaks
määratud tööpiirkonnas, siis puudub neil õigus tervisesertifikaatide koostamiseks n-ö oma
pädevuspiirkonna väliselt. Märgitud lähenemist on kinnitanud ka T.S. k, kes on öelnud, et Tartus
töötav veterinaarametnik ei või väljastada sertifikaati kaubale, mis asub Harjumaal (II kd lk 109).
Kui nüüd siinkohal oletada Eve Tammekivi ja tema kaitsja seisukoha õigsust, siis puuduks
ringkonnakohtu hinnangul vajadus siduda ametniku töökohustusi vaid kindla piirkonnaga, st teatud
sihtriikide puhul saaks kontrolli läbi viia ju ka distantsilt.

Eeltoodud asjaolud annavad apellatsioonikohtu hinnangul aluse seisukohaks, et Eve Tammekivi
ütlused, nagu ta oleks võinud eksporditavate kalatoodete kontrolli teostada ka vaid vastavate
programmide ja dokumentide kaudu, on üksnes väljamõeldud kaitseväide, mis tõeväärtust ei evi.
Süüdistatav pidigi hindama kauba kohta käivat dokumentatsiooni ning kahtlemata võis ta kasutada
erinevates programmides kajastuvaid andmeid, kuid ta pidi tooted ka vahetult üle vaatama.

16.1 KarS § 299 lg 1 järgi Eve Tammekivile inkrimineeritavas kolmandas, s.o tervisesertifikaati
nr AA032206 puudutavas episoodis, vajab eraldi käsitlemist ka asjaolu, et siin allkirjastas ja
väljastas süüdistatav 21.01.2014 sertifikaadi kalatoodete ekspordiks n-ö tagantjärele, s.o kaup oli
Eestist välja saadetud juba 11.01.2014.

Esmalt asub kriminaalkolleegium seisukohale, mille kohaselt oli Eve Tammekivi teadlik, et
sertifikaadi nr AA032206 nn esemeks olnud kalatooted olid Eestist tema poolt kontrolli teostamise

                                                 8
hetkeks juba välja saadetud. Sellele viitab üheselt jälitusprotokollis nr 13221000120/1322100058
talletatud teave (I kd lk 122 jj).

Nimelt on Eve Tammekivi 15.01.2014 kl 14:47:40-14:49:01 kõnes H.K. ile öelnud, et kaupa, mille
osas käis varasem arutelu seoses sertifikaadi väljastamise vajadusega, laos enam ei ole. Süüdistatav
ütleb veel: „See on juba laeva peal ja sõidab Hongkongi, nad tahavad serti tagantjärele saada, et
DHL-iga saata …“ Veel selgub samast kõnekatkest H.K. i lausung, et kaupa peab nägema, muidu
serti ei anta, ning Eve Tammekivi nõusolek: „Just täpselt nii.“ (I kd lk 174). Ka 16.01.2014 kell
15:31:57-16:36:31 peetud vestluses räägib Eve Tammekivi N.J. iga serti saatmisest DHL-ga tagant
järele (I kd lk 188). Edasi on Eve Tammekivi ja N.J. i vahel üks vestlus 21.01.2014 kell 14:57:34-
14:59:40, kus on teemaks küsimus, kas sihtriigiks on Taiwan või Hongkong (I kd lk202-203)
(ringkonnakohus lisab siin vahemärkusena, et kõnealune konteiner nr HLXU 674884-0 saadeti
tegelikkuses Taiwani). Samal päeval kell 15:08:42 alanud kõnes nimetab Eve Tammekivi, et jääb
ikkagi Hongkong (I kd lk 203) (kolleegium nimetab jällegi, et sertifikaadile nr AA032206 märgitigi
sihtriigiks Hongkong). 16.04.2014 algusega kell 13:15:02 tehtud kõnes räägivad Eve Tammekivi
ja N.J. taas koormast, millele sertifikaat väljastati ja saadeti järele hiljem. Süüdistatava poolt kõlab
ka lause: „Sadamast lahkus laev juba vaata kui palju ennem“ (I kd lk 221) Viimasena saab välja
toodud veel Eve Tammekivi kõne N.J. ile 22.04.2014 kell 18:20:37-18:22:29, kus süüdistatav ütleb
vestluspartnerile: „Väljastasin sertifikaadi tagantjärele … koormat läbi vaatamata“ (I kd lk 223).

Ringkonnakohtu hinnangul osundavad eelmärgitud vestlused üheselt asjaolule, et telefonikõnede
pooled rääkisid sertifikaadi andmisest n-ö tagantjärele ning Eve Tammekivi teadis, et selle
dokumendi esemeks olnud kaup on lahkunud Eestist. Veel selgub siit seegi, et 21.01.2014
sertifikaati koostades ei olnud Eve Tammekivil kindlust isegi mitte kauba sihtkohariigis, s.o oli
kahtlus, kas selleks on Taiwan või Hongkong ning lõpuks saigi kirja viimati mainitud riik, mis oli
aga vale. Asjaolu, et konteiner HLXU 674884-0, mis nimetatakse ära tervisesertifikaadil nr
AA032206, saadeti hoopis Taiwani, vaidluse all ei ole. Olgu siinkohal tehtud viide veel ühele
jälitustoimingu protokollist nähtuvale telefonikõnele, millest selgub, et 30.04.2014 ütleb Eve
Tammekivi N.J. ile, et kaup läks hoopis Taiwani, aga kakskümmend üks võeti sert Hongkongi (I
kd lk 225).

Kaitsja on jälitustoimingu protokollis kajastuvaid vestlusi silmas pidades leidnud, et neist ei selgu,
millisest kaubast pooled rääkisid. Ringkonnakohus seda kaitseväidet aga oluliseks ei hinda.
Tuvastatud asjaolude pinnalt saab järeldada, et telefonikõnede pooled rääkisid just
tervisesertifikaadil nr AA032206 märgitud kaubast. Samuti kerkiks vastasel juhul üles küsimus
teemal, kas selliseid Eve Tammekivi poolt tagantjärele vormistatud sertifikaate oli siis teisigi.

Kui nüüd vaadata apellatsiooni ja ringkonnakohtu istungil kõlanud kaitseväiteid, siis peetakse neis
Eve Tammekivi süüd välistavaks asjaoluks sedagi, et kuivõrd kaup oli 21.01.2014 juba teel
Taiwani, siis järelikult Eve Tammekivi väljastatud sertifikaati üldse ei kasutatudki.

Ringkonnakohtu hinnangul asjaolul, kas sertifikaati nr AA032206 kasutati, mingitki tähtsust ei ole.
Nimelt tuleb võltsitud dokumendi väljaandmise all KarS § 299 tähenduses mõelda selle andmist
ametiisiku poolt õiguskäibesse ehtsa dokumendi pähe. Väljaandmine ei hõlma aga selle dokumendi
kasutamist.

16.2 Kokkuvõtvalt asub kriminaalkolleegium seisukohale, et Eve Tammekivi, jättes üle vaatamata
kalatooted, mille nõuetele vastavust tervisesertifikaatidega nr AA032074, nr AA032075 ja nr
AA032206 tõendada taheti ning väljastades viimase neist ka tagantjärele, pani toime ametialase
võltsimise. Tegemist oli nn intellektuaalse võltsimisega, kuivõrd süüdistatav kinnitas kauba
ülevaatamist ja selle käigus tuvastamist, et: need pärinevad nakkushaiguste vabast piirkonnast;
produktid on saadud tervetelt loomadelt ja vastavad veterinaar-sanitaarsetele tingimustele;
keemiliste ja bioloogiliste ainete sisaldus ning radioaktiivsus ei ületa importiva maa poolt
                                                   9
kehtestatud piirnorme. Tegelikkuses see nii aga ei olnud, s.o oma kontrollkohustuse oli Eve
Tammekivi jätnud täitmata.

16.3 Apellatsioonikohus leiab, et Eve Tammekivi realiseeris KarS § 299 kuriteokoosseisu
tahtlikult. Seejuures tuleb siin vajalikuna tuvastada teo toimepanemine vähemalt kaudse tahtlusega
(KarS § 16 lg 4), s.o isik peab võimalikuks süüteokoosseisule vastava asjaolu saabumist ja möönab
seda.

Sellel kohal tuleb kõigepealt ära märkida, et Eve Tammekivil oli juba ametikohast tingituna
kohustus teada, millised on tema poolt kontrollitavate andmete tõendamise tingimused, s.o
vajalikud teadmised pidid tal olemas olema.

Teiseks viitab Eve Tammekivi teadmisele ka see, et eelkäsitletud jälitustoimingu protokollis
kajastub selgelt Eve Tammekivi mure seoses kolme BBB OÜ-le väljastatud tervisesertifikaadiga.
See väljendub nt 16.04.2014 kell 11:24:58-11:26:03 ja 22.04.2014 kell 18:20:37-18:22:29
toimunud Eve Tammekivi ja N.J. i kõnedes, milles süüdistatav nimetab probleemi üles kerkimist
ja oma hirmu seoses sellega, et ta ei ole iga koormat üle vaadanud ja on väljastanud sertifikaadi ka
tagantjärele (I kd lk 219, 223).

17. Järgmiseks lahendab apellatsioonikohus Eve Tammekivi süüküsimuse KarS § 294 järgi talle
esitatud süüdistuses.

Esmalt peab märkima, et vaidlusteta on tuvastatud Eve Tammekivi poolt 12.02.2014 OÜ BBB
esindajalt A.L. ilt talle antud 4 suitsutatud tuurakala vastuvõtmine. Samas ei saa üksnes selle
asjaolu pinnalt KarS § 294 koosseisu siiski veel sisustada. Nimelt on altkäemaksu võtmise
koosseisu vajalikuks ja samas ka küllaldaseks tingimuseks altkäemaksu andja ja võtja vahelise
ekvivalentsussuhte (quid pro quid ehk altkäemaksukokkuleppe) olemasolu. Ekvivalentsussuhe
tähendab sellist pooltevahelist sidet, mille raames on altkäemaksu võtja selle andjaga ühel meelel,
et tasu on vastuteene tehtud või tulevikus tehtava ametialase teo eest (RKKKo 3-1-1-68-11 p 9.3,
3-1-1-22-10 p 13.1, 3-1-1-95-12 p 14.3, 3-1-1-31-14 p 15).

Ringkonnakohus leiab, et käesolevas kohtukaasuses tuleb ekvivalentsussuhte olemasolu igal juhul
jaatada.

Vaidlustatud kohtuotsuses on tuvastatud, et A.L. i ütluste kohaselt tuli talle 2014 esimesel poolel
korraldus leida suitsukala ja tänada veterinaartöötajat vastutasuks jaanuarikuise sertifikaadi
väljastamise eest. Ta ostis 4 tuurakala. Üleandmine toimus XXX i tänaval Eve Tammekivi kodu
lähedal. Üleandmise juures viibis ka E.V. . Üleandmise aja ja koha leppis Eve Tammekiviga kokku
N.J. .

Lisaks selgub jälitusprotokollist sündmuste järgmine käik. 11.02.2014 algusega kell 14:14:34 oli
telefonikõne, milles N.J. andis A.L. ile korralduse leppida kokku kohtumise aeg Evega (I kd lk
208 jj). Edasi, 12.02.2014 kell 14:59:46 helistas N.J. Eve Tammekivile ja ütles, et naisele tahetakse
tuua ühte asja. Eve Tammekivi nimetas ajaks pool viis (I kd lk 212). Samal päeval kell 16:35:14
helistas E.V. ( tema oli 2014. aastal OÜ BBB juhatuse liige) süüdistatavale ja ütles, et on nüüd
kohal (I kd lk 213).

Järgnevalt nähtub jälitustoimingu protokollist nr 13221000120/1322100058, et 12.02.2014 XXX i
tn 3 maja vastas parkinud Toyota Land Cruiserist väljub kell 16:37 juhi kohalt A.L. iga sarnanev
meesterahvas ja juhi kõrvalistmelt tuleb samuti välja meesterahvas. Kell 16:37 väljub Eve
Tammekivi XXX i tn 3 tagahoovist ja suundub auto juurde, kus kallistab eelnevalt Toyota
kõrvalistmelt väljunud meesterahvast. A.L. , kilekott käes, jälgib tegevust kõrvalt. Kell 16:38 Eve

                                                 10
Tammekivi vestleb mõlema meesterahvaga. Kell 16:42 avab A.L. kilekoti. Kõik kolm vaatavad
kotti sisse, seejärel ulatab A.L. kilekoti Eve Tammekivile. Kell 16:42 sõidavad mehed ära.

Eelmärgitud tõenditest, rõhutades seejuures A.L. i ütlusi ja asjaolu, et 12.02.2014 käis Eve
Tammekivile kalu andmas ka OÜ BBB i juhatuse liige, tuleb ringkonnakohtu hinnangul järeldada
suitsukalade üleandmist süüdistatavale just vastutasuna tervisesertifikaadi nr AA032206
allkirjastamise ja kinnitamise eest. Samuti seda, et temale kalade üleandmist tasuna tehtud
ametialase teo eest pidi mõistma ka Eve Tammekivi. Süüdistatava ütlused, mille kohaselt ta ei tea,
miks talle kalad toodi ning need võisid olla kingituseks vabariigi aastapäevaks või armee
aastapäevaks (II kd lk 131 jj), ei ole käesolevas otsuses kajastatud sündmuste taustal usutavad.

Nimelt selgub juba jälitustoimingu protokollist, et A.L. ja E.V. ei tulnud Eve Tammekivile külla,
vaid kohtumisele kulus vaid 5 minutit ning selle eesmärgiks oli kalade üleandmine süüdistatavale.
Samuti nähtub ajaliselt natuke rohkem tagasi minnes, et kui N.J. 12.02.2014 kell 14:59 Eve
Tammekivile helistas ja ütles, et talle tahetakse ühte asja tuua, siis ei esitanud süüdistatav ühtegi
küsimust selle kohta, mida ja miks talle üle anda tahetakse. Järelikult oli ta eesseisva kohtumise
sisust teadlik ning seetõttu ei tekkinud tal ka mingeid küsitavusi. Samal ajal ei pidanud ka N.J.
vajalikuks enda öeldut kuidagi selgitada või põhjendada.

Veel selgub jälitustoimingu protokollist, et kohtumisel A.L. iga ja E.V. iga vaatasid kõik kolm
asjaosalist kilekoti sisse ning seejärel vahetas kott omanikku. Ehk siis Eve Tammekivi teadis, mis
oli kotis ja võttis temale toodud tasu ka vastu. Süüdistatav on taolise toimimisviisi tähendust
püüdnud pisendada väitega, et tema kala üldse söö, isegi selle lõhna ei talu ning kala jäi jupiks
ajaks seisma (II kd lk 131 jj).

Ringkonnakohus märgib, et Eve Tammekivi eelkirjeldatud ütlused on ümber lükatud tema enda
telefonikõnedega, mis on talletatud jälitustoimingu protokollile. Nimelt helistas süüdistatav kalade
saamise järgselt samal päeval Taavi Tammekivile ja Terje Tammekivile, kutsus neid kala sööma
ja rääkis, et sõi ise ka. Samuti kiitis ta, kui head need on (Eve Tammekivi: „Jah, super hea, igatahes
parem kui angerjas“ (II kd lk 213 jj).

Kolleegium leiab, et asjaolu, mida Eve Tammekivi nende kaladega tegi ei oma tema
kuriteokoosseisu tõendamise seisukohalt mitte mingisugust tähendust. Küll annavad süüdistatava
sellised tõde väänavad ütlused aluse kahelda tema kui tõendiallika usaldusväärsuses ka laiemalt.

Kohtuotsuse selle punkti juures tahab ringkonnakohus kaitsjale vastates öelda veel seda, et
kolleegium ei pea Eve Tammekivile inkrimineeritava altkäemaksu võtmise süüdistuse juures
oluliseks asjaolu, kas tervisesertifikaati nr AA032206 tegelikkuses ka kasutati või osutus see
võimatuks süüdistatava vea, s.o vale sihtriigi märkimise tõttu (või ka muudel põhjustel). Seisukoht,
et suitsukalad olid Eve Tammekivile antud just seoses Eve Tammekivi ebaseadusliku tegevusega
seoses sertifikaadi nr AA032206 allkirjastamise ja väljastamisega, on kinnitust leidnud.

18. Viimasena lahendab ringkonnakohus apellatsioonimenetluse kuludega seonduva ning võtab
kokku apellatsioonimenetluse tulemused.

Kaitsjatasu kindlaksmääramist reguleerib Eesti Advokatuuri juhatuse 15.12.2009 otsusega
kehtestatud „Riigi õigusabi osutamise eest makstava tasu arvestamise alused, maksmise kord ja
tasumäärad ning riigi õigusabi osutamisega kaasnevate kulude hüvitamise ulatus ja kord“ (Kord).
Korra p 2 näeb ette, et kui riigi õigusabi osutav advokaat osutab õigusteenust advokaadibüroo
kaudu, mille pidaja on käibemaksukohustuslane, lisandub riigi õigusabi tasule ja riigi õigusabi
osutamisega seonduvatele kuludele käibemaks.


                                                 11
Korra p 16 kohaselt on määratud kaitsja tasu kriminaalasja apellatsioonimenetluseks
ettevalmistamise eest 20 eurot iga poole tunni kohta, kuid kokku mitte rohkem kui 240 eurot igas
astmes.
Korra p 18 sätestab, et määratud kaitsja tasu kriminaalasja kohtuliku üld- või lihtmenetluse istungil
osalemise eest on 20 eurot iga poole tunni kohta.
Korra p 19 nimetab, et tasu arvestamine kohtuistungil osalemise eest toimub kohtuistungi
protokollis märgitud istungi alguse ja lõpu kellaaegade järgi ning lähima pooltunnini ümardamise
põhimõttel.

Süüdistatava kaitsja advokaat Marko Paabumets on esitanud kaks taotlust temale riigi õigusabi tasu
suuruse ja riigi õigusabi kulude hüvitamise ulatuse kindlaksmääramiseks. Esimese taotluse esitas
ta koos apellatsiooniga ning selle kohaselt teostas ta järgmised toimingud: kohtuotsuse ja asja
materjalidega tutvumine, apellatsiooni koostamine. Kokku oli kaitsja ajakulu 6 tundi, mille eest ta
soovib tasu 288 eurot (sh käibemaks 48 eurot). Teise taotluse esitas advokaat Tartu
Ringkonnakohtu istungil, soovides tasu menetluseks ettevalmistamise eest 6 tunni ulatuses ja
kohtuistungil osalemise eest 2 tunni ulatuses, s.o kokku 384 eurot (sh käibemaks 64 eurot).

Ringkonnakohus, käsitledes esimest taotlust, leiab, et tegemist on olnud reaalse ajakuluga ja sellest
johtuvalt tuleb see täielikult rahuldada. Teise taotluse rahuldab apellatsioonikohus aga osaliselt,
kuivõrd kohtuistung, millel viibimise eest Marko Paabumets tasu soovib, kestis 40 minutit (istung
avati kell 10.00 ja lõppes kell 10.40), mistõttu juhindudes Korra p-st 19 on kaitsja põhjendatud
tasuks 24 eurot (sh käibemaks 4 eurot). Menetluseks ettevalmistamisele läinud aja 6 tunni ulatuses
ja selle eest soovitava tasu hindab kolleegium põhjendatuks.

Kokku kuulub väljamõistmisele kahe taotluse peale 600 eurot (sh käibemaks 100 eurot).

KrMS § 185 lg-st 2 tulenevalt jääb menetluskulu süüdistatava kanda, sest apellatsioonimenetluses
tehakse KrMS § 337 lg 1 p-s 1 nimetatud lahend.

18.1 Ringkonnakohus, võttes kokku apellatsioonimenetluse tulemused, märgib, et juhindudes
KrMS § 337 lg 1 p-st 1 jätab Tartu Maakohtu otsuse muutmata ja apellatsiooni rahuldamata.


  /allkirjastatud digitaalselt/     /allkirjastatud digitaalselt/      /allkirjastatud digitaalselt/

  Mati Kartau                              Aarne Sarjas                            Maarika Kuusk




                                                 12

                                  KOHTUOTSUS
                              EESTI VABARIIGI NIMEL

Kohus                           Pärnu Maakohus

Kohtunik                        Ingrid Niinemägi

Otsuse tegemise aeg ja koht     06.detsembril 2016.a. Paide kohtumajas

Tsiviilasja number              2-16-11508

Tsiviilasi                      KP`i hagi MP`i vastu elatise nõudes

Menetlusosalised ja nende Hageja: KP, isikukood xxxxxxxxxxx, elukoht xxxxxxx xxxxx
esindajad                 xxxx xxxx xxxx xxxx xxxxx xxxxxxx
                          Hageja seaduslik esindaja KP, isikukood xxxxxxxxxxx, elukoht
                          xxxxxxx xxxxx xxxx xxxx xxxx xxxx xxxxx xxxxxxx, e-post: x
                          Kostja: MP, isikukood xxxxxxxxxxx, elukoht xxxxxx xxx
                          xxxxxxx, e-post: x

Hagihind                        1935 eurot

Kohtuistungi aeg                16.11.2016

RESOLUTSIOON
1. Rahuldada hagi.
2. Välja mõista MP`ilt KP`i ülalpidamiseks elatis igakuiselt 215 eurot, kuid mitte vähem kui
pool Vabariigi Valitsuse kehtestatud kuupalga alammäära, alates 01.12.2016 kuni K P
täisealiseks saamiseni xx.xx.xxxx.
4. Elatis kanda KS pangakontole nr xxxxxxxxxxxxxxx

MENETLUSKULUDE JAOTUS
Menetluskulud tsiviilasjas nr 2-16-11508 jätta kummagi poolte endi kanda.


EDASIKAEBAMISE KORD
Kohtuotsust võib vaidlustada apellatsiooni korras Tallinna Ringkonnakohtus, esitades
apellatsioonkaebuse 30 päeva jooksul alates otsuse apellandile kättetoimetamisest, kuid mitte
hiljem kui viie kuu möödumisel esimese astme kohtu otsuse avalikult teatavakstegemisest.
Ringkonnakohus võib apellatsioonikaebuse lahendada kirjalikus menetluses, kui kaebaja ei taotle
selle lahendamist istungil.
Kohus selgitab, et menetlusabi taotlemise korral peab menetlusabi taotleja seaduses sätestatud
tähtaja järgimiseks tegema tähtaja kestel ka menetlustoimingu, mille tegemiseks ta menetlusabi
taotleb, eelkõige esitama kaebuse. Kaebuse põhjendamiseks või riigilõivu tasumiseks või kaebuses
                                                                                  2-16-11508


esineva sellise puuduse kõrvaldamiseks, mis on seotud menetlusabi taotlemisega, annab kohus
sellisel juhul mõistliku tähtaja pärast menetlusabi andmise taotluse lahendamist, kui nimetatud
taotlus ei olnud esitatud põhjendamatult või tähtaja pikendamise eesmärgil. See ei välista
menetlustähtaja ennistamist.

Hageja nõue
Hagiavalduse kohaselt palub hageja kostjalt välja mõista elatis seaduses sätestatud
miinimummääras, kuna poolte ühine laps KP elab koos emaga ja on täielikult ema ülalpidamisel.
Kostja ei ole oma tütart materiaalselt toetanud, pöördumised kostja poole on lõppenud selgitustega,
et tal on raske ja ta maksab lapsele, kui tekib võimalus.

Kostja vastuväited
Kostja vaidleb vastuses eelmenetlusteatele hagile vastu. Kostja soovis lapse emaga kooselu ja last
koos kasvatada, kuid KP kooselu ei soovinud ning kinnitas, et ei hakka nõudma kostjalt mingeid
rahasid. Kostja kinnitab, et on töötu ega oma kindlat sissetulekut. Lisaks elab temaga koos x
aastane poeg, kelle ülalpidamine on kostja kanda. Väide, et kostja pole hagejat üldse toetanud, on
vale, kuna kostja on toetanud nii rahaliselt kui ka riietega.

Menetluse käik
Eelmenetluses on kostja lisaks vastuväidetele avaldanud soovi kompromissi sõlmimiseks, kuid et
pooled kompromissilepingut kohtule kinnitamiseks ei esitanud, määras kohus tsiviilasjas
eelistungi, kuna nii oli rohkem väljavaateid lõpetada menetlus kompromissiga.
Kostja 16.11.2016 planeeritud eelistungile ei ilmunud, põhjendades eelistungile mitteilmumist
rahaliste vahendite puudumisega ning taotles istungi edasilükkamist. Kostja edasilükkamisega ei
nõustunud ning kohus ei tuvastanud kostja mõjuvat põhjust kohtuistungilt puudumiseks TsMS §
422 lg 1 alusel. TsMS § 410 kohaselt, kui kostja ei ilmu kohtuistungile, muu hulgas eelistungile,
võib kohus kohaloleva poole taotlusel lahendada tsiviilasja sisuliselt. Hageja on vastava taotluse
esitanud, seega lahendab kohus asja sisuliselt.

Kohtu seisukoht ja põhjendused
1. Perekonnaseaduse (PKS) § 96 kohaselt on ülalpidamist kohustatud andma täisealised esimese ja
teise astme ülenejad ja alanejad sugulased. Tulenevalt PKS § 97 p-dest 1 ja 2 on ülalpidamist
õigustatud saama alaealine laps ning laps, kes täisealiseks saanuna jätkab põhi- või kutsehariduse
omandamist põhikoolis, gümnaasiumis või kutseõppeasutuses. Vastavalt PKS § 99 lg-le 1
määratakse ülalpidamise ulatus kindlaks ülalpidamist saama õigustatud isiku vajadusest ja tema
tavalisest elulaadist lähtudes, kusjuures ülalpidamise kindlaksmääramisel arvestatakse õigustatud
isiku kõiki eluvajadusi, sealhulgas tema võimete ja kalduvuste kohase hariduse ja kutsealase
ettevalmistusega seotud kulutusi, alaealise ülalpeetava puhul ka tema kasvatamise kulutusi.

2. Perekonnaseaduse (PKS) § 101 lg 1 kohaselt ei või igakuine elatis ühele lapsele olla väiksem kui
pool Vabariigi Valitsuse kehtestatud kuupalga alammäära, mis alates 01.01.2016 on 215 eurot.
Riigikohtu lahendi 3-2-1-78-13 p 15 kohaselt ei tule selles ulatuses lapse vajaduste rahuldamise
kulusid tõendada. Antud juhul nõuab hageja kostjalt elatist PKS § 101 lg-s 1 sätestatud määras.

3. PKS § 102 kohaselt võib kohus mõjuval põhjusel vähendada elatist alla käesoleva seaduse § 101
lg-s 1 sätestatud määra. Mõjuvaks põhjuseks võib olla muu hulgas vanema töövõimetus või
olukord, kus vanemal on teine laps, kes elatise väljamõistmisel käesoleva seaduse § 101 lõikes 1
sätestatud määras osutuks varaliselt vähem kindlustatuks kui elatist saav laps. Kostja on küll
väitnud, et on töötu, kuid puuduvad kostja väiteid kinnitavad tõendid. Puuduvad ka tõendid, et
kostja oleks töövõimetu. Kostja ei ole üldse esitanud tõendid oma varalise seisundi kohta, kuigi

                                                                                           2
                                                                                     2-16-11508


kohus on kostjalt neid kahel korral (06.09 ja 31.10.2016) küsinud. Seega ei ole kostja oma
vastuväiteid tõendanud, kuigi see kohustus tuleneb TsMS § 230 lg-st 1. Kohtul puudub võimalus
hinnata, kas olukorras, kus vanemal on teine laps, jääks see laps vähemkindlustatuks kui elatist
saav laps.
Hageja seaduslik esindaja ei eita, et kostja on lapse ülalpidamisel osalenud, kuid on teinud seda
minimaalselt (20 eurot ja mittesobivad riided), mistõttu ei nõua hageja elatist tagasiulatuvalt ega ka
alates elatisehagi esitamisest, vaid alates 01.12.2016.

Tulenevalt Riigikohtu lahendi nr 3-2-1-118-12 p-st 14 on vanemal kohustus hankida nii enda kui
ka oma laste vajaduste rahuldamiseks vajalikud vahendid. Eelkõige peab vanem täitma lapse
ülalpidamise kohustust oma sissetulekute arvel, piisava sissetuleku puudumisel aga ka muu vara
arvel. Vanemal on lapse ülalpidamise kohustusest tulenevalt kohustus teenida sissetulekut ning
vanem ei vabane lapse ülalpidamise kohustusest üksnes selle tõttu, et tal ei ole sissetulekut või et
tema sissetulek on liiga väike.
Kuigi kostja on väitnud, et lapse ema lubas kooselu lõppemisel elatist mitte nõuda, viimane seda ei
kinnita ning see ei ole ka lapse huvides.

Seega leiab kohus, et hagi on põhjendatud ja kuulub rahuldamisele. Nõutud elatise suurus vastab
igal juhul lapse vajadustele ega ole kohtu arvates ülemäära suur.

Menetluskulud
Riigilõivuseaduse § 22 lg 1 p 2 kohaselt ei võeta riigilõivu elatise nõudmise hagi eest.
Pooled ei ole menetluskulude väljamõistmist vastaspoolelt taotlenud.
Seega jäävad poolte kantud menetluskulud nende endi kanda.




/allkirjastatud digitaalselt

Ingrid Niinemägi
Kohtunik




                                                                                              3

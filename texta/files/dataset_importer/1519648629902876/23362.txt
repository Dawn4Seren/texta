                                                                             Kohtuasi 1-14-613




                             KOHTUMÄÄRUS
Rakveres, 17.02.2016 Viru Maakohtu
täitmiskohtunik                       Tiit Kullerkupp
prokurör                              Elle Karm
sekretär                              Merle Kaegas                          juuresolekul,
vaatas kohtuistungil läbi Viru vangla kriminaalhooldusosakonna 05.02.2016 esitatud
erakorralise ettekande Aare Nälgi kohta. Kohtuistungil osales kriminaalhooldusametnik
Carmen Kond.
Viru Maakohtu 23.01.2014 otsusega tunnistati Aare Nälk süüdi KarS § 424 järgi ja
karistuseks mõisteti 1 aasta vangistust. KarS § 69 alusel asendati vangistus 730 tunni
üldkasuliku tööga, mille tegemise tähtajaks määrati 18 kuud. Aare Nälk allutati
käitumiskontrollile, KarS § 75 lg 2 p 2 alusel kohustati teda üldkasuliku töö tegemise ajal
mitte tarvitama alkoholi ja narkootikume.
Erakorraline ettekanne esitati seoses sellega, et Aare Nälk hoiab kõrvale ükt tegemisest,
taotletakse karistuse täitmisele pööramist.
Ettekandest ja kriminaalhooldusametniku kohtus antud ütlustest nähtub, et Aare Nälgi
üldkasuliku töö tegemise tähtaeg lõppes 07.02.2016, tegemata jäi 16 tundi üldkasulikku tööd.
Kohtuistungil Aare Nälk tunnistas, et veebruaris jäi 16 tundi ükt-d tegemata. Ta põhjendab
seda tervisliku seisundiga ja vajadusega teha juhutöid enda elatamiseks. Väidab, et 3.02 läks
tööle, kuid lahkus tervisliku olukorra tõttu. Lootis, et paraneb ja arsti juurde ei läinud, 05.02
tegi paar tundi ka juhutöid, tervis ei paranenud ja alates 08. kuni tänaseni on kõhugripiga
haiguslehel, 08.02. informeeris haigusest ka kriminaalhooldusametnikku. Ta ei oska
põhjendada, miks ta ei teatanud haigusest õigeaegselt kriminaalhooldusametnikule.
Prokurör leidis, et kandmata karistus 8 päeva vangistust tuleb pöörata täitmisele.
Kohus leiab, et mahajäämus ükt ajakavast Aare Nälgi poolt on kohtus tõendamist leidnud.
Samas ei pea kohus võimalikuks kandmata karistuse täitmisele pööramist. Aare Nälk on oma
rikkumist tunnistanud, ta pole üldkasuliku töö tegemise ajal toimepannud süütegusid, ta on
teinud ära valdava osa ükt tundidest. Kohus leiab, et karistuse eesmärgid on suures osas
täidetud, karistuse täitmisele pööramine 8 päeva vangistuse näol oleks ebaotstarbekas.
Arvestades eeltoodut ja asjaolu, et viimastel kuudel on Aare Nälk sooritanud rohkem kui 100
ükt tundi kuus, leiab kohus, et Aare Nälgile tuleb anda võimalus karistuse lõpuni kandmiseks
vabaduses ja pikendada temale määratud ükt tundide tegemise aega ühe kuu võrra.
Arvestades eeltoodut ja juhindudes KarS § 69 lg 6 ja KrMS § 428, 432 kohus
m ä ä r a s:
Kriminaalhooldusosakonna erakorralises ettekandes esitatud taotlus Aare Nälgile (ik
3781225229 eluk. xxxx) 23.01.2014 Viru Maakohtu otsusega mõistetud vangistuse kandmata
osa täitmisele pööramiseks jätta rahuldamata.
Pikendada Aare Nälgile määratud üldkasuliku töö tegemise tähtaega ühe kuu võrra alates
kohtumääruse jõustumisest.
 Määruse peale on õigus esitada määruskaebus Viru Maakohtule 15 päeva jooksul alates
määruse kuulutamisele järgnevast päevast.

Kohtunik                      (allkirjastatud digitaalselt)                Tiit Kullerkupp

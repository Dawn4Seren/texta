                          KOHTUOTSUS
                                  Eesti Vabariigi nimel

Kohus                                Tallinna Ringkonnakohus

Kohtukoosseis                        Ulvi Loonurm, Imbi Sidok – Toomsalu, Indrek Soots

Otsuse tegemise aeg ja koht          31.03.2016, Tallinn

Tsiviilasja number                   2-11-58942

Tsiviilasi                           Eesti Vabariigi (Maa-ameti kaudu) hagi Aktsiaseltsi
                                     Amhold, Aktsiaseltsi Remet ja aktsiaseltsi Pristis vastu
                                     kahju hüvitamiseks ja dokumentidega tutvumise
                                     võimaldamise kohustamiseks

Vaidlustatud kohtulahend             Harju Maakohtu 25.04.2014 otsus

Tsiviilasja hind                     316 158 eurot
apellatsioonimenetluses

Kaebuse esitaja ja kaebuse liik      Eesti Vabariigi (Maa-ameti kaudu) apellatsioonkaebus

Menetlusosalised     ja    nende Hageja Eesti Vabariik (Maa-ameti kaudu, rk 70003098),
esindajad                        esindajad vandeadvokaat Arne Ots ja vandeadvokaat
                                 Sandra- Kristin Noot
                                     Kostja I Aktsiaselts Amhold (rk 10496858), esindaja
                                     vandeadvokaat Peeter Ploom
                                     Kostja II Aktsiaselts Remet (rk 10078687), esindaja
                                     vandeadvokaat Katri Tomson
                                     Kostja III aktsiaselts Pristis (rk 10004826), esindaja
                                     vandeadvokaat Senny Pello
                                     Kolmas isik     Osaühing    KUSTUTUSPROJEKT            (rk
                                     10702045)

Kohtuistungi toimumise aeg           10.03.2016


RESOLUTSIOON:
  1. Harju Maakohtu 25.04.2014 otsus tühistada ja teha asjas uus otsus, millega hagi
     rahuldada osaliselt.
   2. Välja mõista Aktsiaseltsilt Amhold, Aktsiaseltsilt Remet ja aktsiaseltsilt Pristis
      solidaarselt kahju hüvitis 316 158 eurot Eesti Vabariigi (Maa-ameti kaudu)
      kasuks.
   3. Välja mõista Aktsiaseltsilt Amhold, Aktsiaseltsilt Remet ja aktsiaseltsilt Pristis
      solidaarselt viivis põhivõlalt 307 134 eurot alates hagi esitamisest 1.12.2011 Eesti
      Vabariigi (Maa-ameti kaudu) kasuks VÕS § 113 lg 1 teises lauses nimetatud
      määras kuni kohustuse täitmiseni.
   4. Välja mõista Aktsiaseltsilt Remet täiendavalt viivis VÕS § 113 lg 1 teises lauses
      nimetatud määra ületavas osas, kuid mitte rohkem kui 0,05% päevas põhivõlalt
      307 134 eurot alates hagi esitamisest 1.12.2011 kuni põhinõude kohase täitmiseni
      Eesti Vabariigi (Maa-ameti kaudu) kasuks.
   5. Jätta Eesti Vabariigi (Maa-ameti kaudu) hagi Aktsiaseltsi Amhold vastu
      leppetrahvi 37 941 eurot saamiseks rahuldamata.
   6. Apellatsioonkaebus rahuldada osaliselt.

   Menetluskulud
   7. Jätta kostjate Aktsiaselts Remet ja aktsiaselts Pristis maa - ja ringkonnakohtus
      kantud menetluskulud nende endi kanda.
   8. Jätta kostja Aktsiaseltsi Amhold maa- ja ringkonnakohtus kantud menetluskulud
      91% ulatuses tema enda kanda ja 9% ulatuses hageja Eesti Vabariik (Maa-ameti
      kaudu) kanda.
   9. Jätta hageja Eesti Vabariik (Maa-ameti kaudu) maa- ja ringkonnakohtus kantud
      menetluskulud solidaarselt Aktsiaseltsi Remet ja aktsiaseltsi Pristis kanda 100%
      ulatuses ja 91% ulatuses kannab solidaarselt hageja menetluskulud ka Aktsiaselts
      Amhold.

Edasikaebamise kord
Otsusele võivad pooled vandeadvokaadi vahendusel esitada kassatsioonkaebuse otse
Riigikohtule 30 päeva jooksul otsuse kättetoimetamisest arvates. Vastust kassatsioonkaebusele
ja menetluslikke taotlusi võib menetlusosaline Riigikohtule esitada ilma vandeadvokaadi
vahenduseta. Menetlusosaline võib nõuda asja lahendanud esimese astme kohtult
menetluskulude rahalist kindlaksmääramist lahendis sisalduva kulude jaotuse alusel 30 päeva
jooksul, alates kulude jaotuse kohta tehtud kohtuotsuse jõustumisest.

Asjaolud ja menetluse käik
1. Eesti Vabariik (Maa-ameti kaudu) (hageja) esitas Harju Maakohtule hagi Aktsiaseltsi
Amhold (kostja I), Aktsiaseltsi Remet (kostja II) ja aktsiaseltsi Pristis (kostja III) vastu.
3.10.2012 muudetud hagi kohaselt palus hageja mõista kostjatelt solidaarselt või osadena
hageja kasuks välja kahjuhüvitise 316 158 eurot, põhivõlalt alates 1.12.2011 kuni võla
tasumiseni viivise VÕS § 113 lg-s 1 ette nähtud suuruses kostjatelt I ja III, 0,05% päevas kostjalt
II ning leppetrahvi 37 941 eurot kostjalt I (V kd, lk 131).

Hagiavalduse kohaselt sõlmis hageja kostjaga I 12.10.2006 projekteerimislepingu Tallinnas
Mustamäe tee 51 asuva Maa-ameti hoone juurdeehituse projekteerimistööde tegemiseks,
kostjaga II 26.05.2008 hankelepingu ehitustööde tegemiseks ning kostjaga III 16.06.2009
hooldusteenuse lepingu tulekahjusignalisatsiooni ja gaaskustutussüsteemi hooldustööde
tegemiseks. 15.12.2009 anti hoone juurdeehituse lõpetatud tööd hagejale üle. 21.08.2010
toimus hoone kahes ruumis gaaskustutussüsteemi ebanormaalne käivitumine. Avarii käigus
gaaskustutussüsteemist eraldunud gaasist tekkis hoones ohtlikult kõrge ülerõhk, mille tagajärjel
deformeerusid ruumide metallist uksed. Avarii tekkimisele aitasid kaasa puudused kõikide

                                                                                                 2
kostjate tegevuses. Avariiga tekkis hagejal kahju, mis koosneb avariiga hoonele tekitatud
kahjustuste kõrvaldamise kuludest, gaaskustutussüsteemi uuesti gaasiga täitmise kuludest,
gaaskustutussüsteemi auditeerimise kuludest ja eksperdiarvamuse tellimise kuludest.

Kostja I rikkus projekteerimislepingut, sest projekti järgi ei olnud gaaskustutussüsteemi
kasutamisel vaja kasutada ülerõhuklappe, kuid tootja oli need ette näinud. Projekteerimise
alusena märgitud siseministri määrus oli enne projekteerimise alustamist kehtivuse kaotanud.
Aluseks võetud ruumide pindalad ei vastanud tegelikkusele ja jäeti arvesse võtmata, et ruumide
sihtotstarbelisel kasutamisel väheneb nende ruumala. Kostja II paigaldatud
gaaskustutussüsteem ei vastanud projektile. Projektis ettenähtud andurid olid asendatud ainult
optiliste suitsuanduritega, mis vähendas süsteemi töökindlust. Teostusjoonis ei kajastanud
ruumide ruumalade muutusi. Paigaldamata jäid üherõhuklapid, mida nägi ette tootja juhend.
Kostja II jättis süsteemis tehtud muudatused kooskõlastamata ega andnud hagejale üle
asjakohast dokumentatsiooni. Kostja III ei juhtinud hageja tähelepanu ülerõhuklappide
puudumisele ning jättis pärast avariid fikseerimata süsteemis rakendunud andurite ja
keskseadmete olekud, hävitades seeläbi olulist informatsiooni. Kostja III ei koostanud piisavalt
detailseid hooldusprotseduure. Andurite puhastamine oli ebapiisav.

Kostjate seisukohad
2. Kostjad palusid jätta hagi rahuldamata ja menetluskulud hageja kanda.
Kostja I leidis, et tehnilisest juhendist ei tulene vajadust igal juhul ülerõhuklappe paigaldada.
Asjatundja arvamuse lisaks on kostjaga I ja kolmanda isikuga kooskõlastamata projekt.
Ehitatud gaaskustutussüsteemi autor on kostja III. Hageja kaldus kostja I projektist kõrvale.
Kostja I vastutus on lepingu kohaselt piiratud 24 kuuga.

Kostja II vastuväidete kohaselt on gaaskustutussüsteemi käivitumise põhjus teadmata. Kostjal
II ei olnud kohustust ülerõhuklappe paigaldada, sest projekt seda ette ei näinud. Hageja on
ehitustööd pretensioonideta vastu võtnud. Väidetavad puudused oleksid pidanud hagejale
ilmnema juba ehitise ülevaatuse akti allkirjastamisel, sest need ei ole varjatud iseloomuga.
Hageja ei ole õigel ajal väidetavatest puudustest teavitanud. Kahju on tõendamata.

Kostja III leidis, et on tõendamata, et tegemist oli gaaskustutussüsteemi ebanormaalse
käivitumisega, st avariiga. Jääb ebaselgeks, kuidas tingisid kostjale III ette heidetud puudused
väidetava avarii ja selle tagajärjed. Paigaldatud andurite kasutamine arhiiviruumis oli
õigustatud ja kooskõlas kehtiva regulatsiooniga. Ülerõhuklappide puudumisele tähelepanu
juhtimine ei olnud kostja III kohustus, kuid kostja III juhtis sellele tähelepanu. Ülerõhuklappide
puudumine ei olnud ka väidetava avarii põhjuseks. Hooldussagedus üks kord aastas oli kokku
lepitud hoolduslepingus. Kostja III ei saanud lepingu sõlmimisel viidatud kahju ette näha.

Maakohtu otsus
3. Harju Maakohus jättis 25.04.2014 otsusega hagi rahuldamata ja menetluskulud hageja kanda.

Maakohtu otsuse põhjenduste kohaselt ei ole hageja tõendanud, et mõni kostjale I ette heidetav
rikkumine oleks põhjustanud gaaskustutussüsteemi rakendumise. AR arvamus ei ole
usaldusväärne tõend süsteemi käivitumise põhjuste tuvastamisel ega projektis esinevate
puuduste tuvastamisel. Seisukoht süsteemi käivitumise põhjuse kohta ei ole loogiline. Ei ole
tuvastatav, et gaaskustutussüsteemi käivitumine oli tingitud valehäirest. Olukorras, kus
ruumides leidus suitsu, võis süsteemi käivitumine olla põhjendatud. GE ja EP arvamuse
seisukohad süsteemi käivitumise kohta on põhjendamatud. Süsteemi käivitumisel ei saanud olla
seoseid ülerõhuklappide puudumisega või ainult üht tüüpi andurite kasutamisega.

                                                                                                3
Ülerõhuklappide puudumine projektis ei kujutanud endast ühegi normi rikkumist. Kostja I
lepingurikkumine ei ole tõendatud. Hageja ei ole esitanud nõuet ka õigel ajal, sest lepingu järgi
vastutas kostja I projekti eest 24 kuu jooksul alates ehitusprojekti eesmärgipärasest kasutusele
võtmisest, välja arvatud juhul, kui tegemist oli varjatud puuduste või kostja tahtlikust tegevusest
tulenevate puudustega. Nõuet kostja I vastu ei ole võimalik rahuldada ka VÕS § 138 alusel. Ei
ole kindlaks tehtud, et kahju võis põhjustada kostja I. Eelneva tõttu jääb rahuldamata ka
leppetrahvi nõue kostja I vastu.

Nõue kostja II vastu ei ole põhjendatud ega tõendatud. Kostja II ei rikkunud lepingut, kui ei
paigaldanud ülerõhuklappe ja kaht erinevat tüüpi andureid. Hageja ei ole selgitanud, millise
dokumentatsiooni jättis kostja II üle andmata ja kuidas see võis põhjustada süsteemi
käivitumise. Üheski arvamuses ei ole hinnatud, kas või kuidas oli süsteem ebaõigesti
seadistatud ja millise mõjuga võis see olla süsteemi käivitumisele. Uste osas tehtud muudatused
olid hagejaga kooskõlastatud. Hageja ei ole ühegi rikkumise puhul tõendanud, et see tõi kaasa
gaaskustutussüsteemi käivitumise. Automaatsete sulgemisseadmete ja kummist
põrandatappide paigaldamata jätmine ei ole varjatud puudusteks ning need oleksid pidanud
olema hagejale teada juba ehitise vastuvõtmisel. Viidates kõigile puudustele esimest korda alles
4.01.2013 menetlusdokumendis, on hageja minetanud oma õiguse puudustele tugineda (VÕS §
644 lg 3). Hageja ei teavitanud puudustest õigel ajal ja nõuetekohaselt. Nõuet ei saa rahuldada
ka VÕS § 138 alusel.

Tõendamata on väited kostja III lepingurikkumise kohta ning väidetava rikkumise ja süsteemi
käivitumise põhjusliku seose kohta. Hageja spetsialistid ei tuvastanud süsteemi käivitumise
tegelikku põhjust. AS Optimus Systems arvamuses ei ole põhistatud, kas või milline seos on
kostja III väljastatud vastavusdeklaratsiooni ja süsteemi käivitumise vahel. Etteheited
hooldusprotseduuride puudulikkuse kohta on üldsõnalised ja oletuslikud. Välistada ei saa
süsteemi õiget käivitumist ruumides esinenud suitsu tõttu. Hageja ei ole põhistanud ega
tõendanud, milliseid märkusi oleks kostja III pidanud lisaks hoolduspäevikutesse tegema ja
kuidas see oleks vältinud süsteemi käivitumist. Kostja III teavitas hagejat ülerõhuklappide
paigaldamise küsimusest. Ustel automaatsete sulgemisseadmete ja kummist põrandatappide
puudumisest ei teatanud hageja õigel ajal, kui võttis ehitise vastu juba 15.06.2009. Need ei
olnud varjatud puudused.

Isegi kui nõue oleks põhimõtteliselt õigustatud mõne kostja suhtes, ei oleks seda võimalik
rahuldada, sest nõude suurus ei ole tõendatud ning hageja jättis tegemata vajalikud toimingud
kahju ärahoidmiseks (VÕS § 139 lg 2). Viivise nõue on esitatud ebamõistlikult hilja (VÕS §
159 lg 2).

Apellatsioonkaebus
4. Hageja esitas maakohtu otsuse peale apellatsioonkaebuse, milles palus maakohtu otsuse
tühistada ja hagi rahuldada, mõista hageja kasuks välja kahju hüvitis kokku 316 158 eurot
kostjatelt solidaarselt või osadena, viivis põhivõlalt alates 1.12.2011 kuni võla tasumiseni VÕS
§ 113 lg-s 1 ette nähtud suuruses kostjalt I ja kostjalt III ja 0,05% päevas kostjalt II ning
leppetrahv 37 941 eurot kostjalt I või saata asi uueks läbivaatamiseks maakohtule ning jätta
menetluskulud kostjate kanda.

Maakohus on ebaõigesti kohaldanud materiaalõigust, rikkunud menetlusõiguse norme ja
ebaõigesti hinnanud tõendeid. Maakohus on alusetult jätnud arvestamata eriteadmistega isikute
nelja arvamusega, mis tõendavad puudusi kostjate tegevuses. TsMS § 294 lg 2 kohaselt tuleb
riiklikult tunnustatud ekspertide arvamust käsitleda usaldusväärseimana. Maakohus oleks

                                                                                                 4
pidanud lähtuma eelkõige GE ja EP poolt ühiselt koostatud arvamusest (V kd, tl 98-113).
Maakohus on AR arvamust pidanud ebausaldusväärseks ebaõigetel põhjendustel. Puudus
vajadus küsida AR-lt, kas ülerõhk tekkis. Ülerõhu tekkimine oli teada. AR ei pidanud hindama
ka seda, miks ülejäänud ruumides gaaskustutussüsteem samal ööl ei rakendunud. Gaas võib
ülerõhu korral levida kaugele, kui selleks on tee. Gaaskustutussüsteemid ei või olla ohtlikud ka
tulenevalt ehitusseaduse § 3 lg-test 3, 4 ja 5. AR arvamuses on põhjendatult märgitud, et
eritüübiliste andurite kasutamine oleks võimaldanud valehäiret vältida. AR on hinnanud, et
ruumis tekkis lubamatult kõrge ülerõhk. Oht inimestele ei tekkinud sellest, et taolised
gaaskustutussüsteemid peavadki olema inimestele eluohtlikud, vaid sellest, et süsteem rajati
antud juhul ebaõigesti.

Maakohus on GE ja EP arvamust pidanud ebausaldusväärseks ekslike hinnangute põhjal. Kuna
kohe pärast avariid tuvastati kohapeal, et ruumides ei esine tulekahju jälgi, on võimalik
järeldada, et tulekahju ruumides ei olnud. Süsteemi rakendamine ei saanud olla põhjendatud.
Viide kuskilt väljastpoolt ruumi sattunud suitsule on alusetu. Asjatundjate seisukoht, et lühikese
ajavahemiku järel ei saanud tekkida süsteemis kaks valehäiret, on loogiline. Arvamusest on
järeldatav, et erinevat tüüpi andurite kasutamine koos aitab vältida valehäireid. Asjatundjad on
andnud hinnangud oma erialastele teadmistele ja kogemustele tuginedes. Arvamuse aluseks on
tootja juhend, mille kohaselt rõhutasandus on kohustuslik. Maakohtu kaalutlused seoses uste
avamisega on vastuolus tuleohutuse põhimõtetega. Asjatundjad on selgitanud, et ruumide
projekteerimisel tuleb lähtuda õigest kubatuurist. Asjatundjad ei pidanudki käsitlema, milline
seos on ruumide ruumala väidetaval ebaõigel arvestamisel süsteemi käivitumisega.

Maakohus on ebaõigesti pidanud tunnistaja VH ütlusi usaldusväärsemaks kui AR, EP ja GE
ütlusi. VH oli Päästeameti inspektor, kes vaatas vaidlusalused gaaskustutussüsteemid üle (kd II
tl 155). Puuduste tuvastamine kajastaks negatiivselt tema tegevust.

Maakohus on jätnud arvestamata asjatundja arvamusega, aga jättis samas ka kohtuliku
ekspertiisi määramata. Selline tegevus ei ole kooskõlas TsMS §-ga 2. Maakohus on alusetult
jätnud arvestamata kostja III tehniku kirjaliku kinnitusega, mille kohaselt
gaaskustutussüsteemides esinevad puudused. Ruumide 02-013 ja 02-202 hooldusaktides (VII
kd, tl 136, 137) on kostja III tehnik puudusi kirjeldanud. Asudes asjatundjate asemel ise
gaaskustutussüsteemide tehnilist toimimist hindama, on maakohus ületanud oma pädevust ja
eksinud süsteemide tööpõhimõtetes. Maakohtul ei olnud alust asuda seisukohale, et ülerõhku ei
saanud tekkida seetõttu, et gaasi kontsentratsioon pidi olema 16,5%.

Maakohus on ebaõigesti leidnud, et hageja 28.10.2013 dokumendis on hagi muudetud, ja
alusetult jätnud arvestamata dokumendis esitatu. Tegemist ei olnud hagi aluse muutmisega,
vaid hageja üksnes selgitas gaaskustutussüsteemide puudusi.

Maakohus on ebaõigesti hinnanud kahju hüvitamise eeldusi. Projekteerimislepingu p 5.9
reguleeris vastutust teisiti kui üldtingimuste p 3.3.1, s.t kostja I kannab „täielikku ja
tingimusteta“ varalist vastutust materiaalse kahju eest. Hageja ei kaotanud nõuet kostjate II ja
III vastu. Kostjad II ja III said gaaskustutussüsteemis puuduste esinemisest teada hiljemalt siis,
kui kostjad II ja III allkirjastasid dokumendi avarii sündmuskohaga tutvumise kohta ( II kd, tl
26). Hageja töötaja VV kinnitas 3.03.2014 kohtuistungil (protokolli lk 6 lg 5), et temale ei
edastatud teavet ülerõhuklappide paigaldamise vajalikkuse kohta. Hageja valvetöötaja ülesanne
ei saa põhimõtteliselt olla automaatse kustutussüsteemi väljalülitamine.



                                                                                                5
Tekkinud on kahju: gaaskustutussüsteemi puuduste kõrvaldamise kulud 305 856 eurot (sh
käibemaks), siseviimistluse parandamise kulude hüvitamata omavastutuse osa 1278 eurot ja
ekspertidele makstud tasud 9024 eurot (sh käibemaks).

Kostjad on rikkunud oma kohustusi. Lepingute olemusest tulenevalt on mõeldamatu, et poolte
tahe oleks olnud luua ebaturvalised ja mittetöökorras süsteemid. Lisaks lepingutele on kostjad
rikkunud ka ehitusseaduse § 3 lg-d 1, 3, 4 ja 5, mis on ehitusettevõtjale kohustuslikud tellijatega
sõlmitavatest lepingutest sõltumata. Esineb põhjuslik seos kahju ja kohustuste rikkumise vahel.
Maakohtu põhjendused, mille kohaselt kahju nõue ei ole tõendatud, on ekslikud.

Vastused apellatsioonkaebusele
5. Kostjad vaidlesid apellatsioonkaebusele vastu, palusid jätta selle rahuldamata ja
menetluskulud hageja kanda.

Menetluse käik
6. Tallinna Ringkonnakohus jättis 19.12.2014 otsusega hageja apellatsioonkaebuse
rahuldamata ja maakohtu otsuse muutmata.
7. Riigikohus tühistas 10.06.2015 otsusega ringkonnakohtu lahendi ja saatis asja uueks
läbivaatamiseks samale ringkonnakohtule.
8. TsMS § 693 lg 2 järgi on Riigikohtu otsuses esitatud seisukohad õigusnormi tõlgendamisel
ja kohaldamisel sama asja uuesti läbi vaatavale kohtule kohustuslikud.

Ringkonnakohtu seisukoht
9. Ringkonnakohus, kuulanud kohtuistungil ära poolte esindajate seisukohad ja tutvunud
tsiviilasja materjalidega, leiab, et TsMS § 657 lg 1 p 2 alusel tuleb maakohtu otsus tühistada ja
teha asjas uus otsus, millega hagi rahuldada osaliselt. Maakohtu otsus on lõppjärelduses õige
osas, milles maakohus jättis hagi leppetrahvi saamiseks kostja I vastu rahuldamata. Maakohus
on ülejäänud osas asja lahendamisel oluliselt rikkunud menetlusõigust ja kohaldanud ebaõigesti
materiaalõiguse norme, mis tõi kaasa ebaõige lahendi tegemise kostjate II ja III suhtes ning
osaliselt kostja I suhtes.

Pooled ei vaielnud järgmiste oluliste asjaolude üle:
   1. 12.10.2006 sõlmis hageja kostjaga I projekteerimislepingu, mille kohaselt kohustus
       kostja I koostama Maa-ameti hoone juurdeehituse projekti, mh pidi projekti kuuluma
       kustutussüsteem;
   2. 26.05.2008 sõlmis hageja kostjaga II hankelepingu juurdeehituse tegemiseks; lepingu
       järgi pidid pooled juhinduma mh AS Amhold koostatud tööprojektist ja selle lisadest;
   3. kostja III paigaldas kostja II alltöövõtjana juurdeehituses gaaskustutussüsteemi;
   4. 16.06.2009 sõlmis hageja kostjaga III tulekahjusignalisatsiooni ja gaaskustutussüsteemi
       hooldusteenuse lepingu;
   5. 15.12.2009 andis kostja II hagejale üle juurdeehituse lõpetatud tööd;
   6. 21.08.2010 käivitus hoones gaaskustutussüsteem (avarii), põlengut hoones ei
       tuvastatud;
   7. 23.08.2010 toimus avariijärgse olukorra fikseerimine ruumides, kus avarii toimus, ja
       millest võtsid osa kostjate II ja III esindajad;
   8. 7.10.2010 teatas hageja kõigile kostjatele, et avarii põhjuste väljaselgitamiseks on
       hageja tellinud ekspertiisi ning palunud selleks esitada vajalikud materjalid ja anda
       omapoolne hinnang juhtunu põhjustele;
   9. augustist 2010 kuni märtsini 2011 koostas AS Optimus Systems eksperdiarvamuse
       automaatse gaaskustutussüsteemi käivitumise põhjuste kohta;

                                                                                                 6
   10. 4.08.2011 saatis hageja kostjatele kirjad, milles nõudis töödes esinevate puuduste
       kõrvaldamist ja kahju hüvitamist.

Maakohus jättis hagi kostjate vastu rahuldamata, leides, et kostjatele etteheidetava teo ja
gaaskustutussüsteemi rakendamise ja tekkinud kahju vahel puudus põhjuslik seos, puudus alus
kohaldada VÕS § 138 ja nõue ei olnud esitatud õigeaegselt. Maakohus leidis, et kostjad ei olnud
nende poolt hagejaga sõlmitud lepinguid rikkunud, st kostjate töös ei esinenud
lepingutingimustele mittevastavusi. Ringkonnakohus maakohtu seisukohaga ei nõustu. Hageja
huviks oli saada töökorras gaaskustutussüsteem, st mis käivitub vaid põlengu korral.

Riigikohus on käesolevas asjas tehtud otsuse nr 3-2-1-60-15 p-s 12 selgitanud, et kohus ei ole
nõuetekohaselt välja selgitanud töö lepingutingimustele mittevastavust VÕS § 641 tähenduses
kui hageja nõude esmast eeldust. Kohus ei ole selgeks teinud, milline tulemus tuli igal kostjal
hagejaga sõlmitud lepingu alusel saavutada, st milline oli lepingutingimustele vastav töö iga
kostja osas. Alles kokkulepitud tulemuse kindlaksmääramisel on võimalik hinnata, kas ja
millised puudused iga kostja töös esinesid.

Eeltoodust lähtuvalt käsitleb ringkonnakohus esmalt kostjatega sõlmitud lepinguid,
tuvastamaks, milline tulemus tuli igal kostjal hagejaga sõlmitud lepinguga saavutada. Kahtlust
ei ole, et hageja huvi oli saada töökorras gaaskustutussüsteem.

Hageja sõlmis 12.10.2006 kostjaga I projekteerimislepingu nr 109/2006 (I kd, lk 26-30), mille
objektiks oli Maa-ameti riigihanke „Tallinn Mustamäe tee 51 juurdeehituse projekteerimine“
alusel hangitav juurdeehituse projekt, lepingu mahtu kuulus ka kustutussüsteemi
projekteerimine. Pakkumise kutse dokumentide kohaselt (I kd, lk 34) pidid teostatavad tööd
vastama kehtivate seaduste, standardi, normide, ametkondlike eeskirjade ja määruste nõuetele.
Eesti Vabariigi normide puudumisel tuli lähtuda Soome Vabariigi vastavatest normidest.
Lepingu p 1.1 kohaselt kuulus teenuse hulka ka nende ülesannete täitmine ja nende tööde
tegemine või teenuste osutamine, mis ei ole lepingu dokumentides otseselt toodud, kuid mille
tegemine on tavapäraselt vajalik lepingu eesmärgi saavutamiseks ning teenuse teostamiseks.
Lepingus ei olnud ette nähtud gaaskustutussüsteemi tehnilist lahendust. EhS § 11 lg 1 kohaselt
peab ehitis vastama kogu oma kasutusea vältel selle kasutamise nõuetele ja keskmisele
kvaliteedile. VÕS § 641 lg 2 p 2 kohaselt peab töö sobima otstarbeks, milleks tellija seda vajab
ja mida töövõtja lepingu sõlmimise ajal teadis või pidi teadma, kui tellija võis mõistlikult
tugineda töövõtja erialastele oskustele või teadmistele, muul juhul aga otstarbeks, milleks seda
liiki tööd tavaliselt kasutatakse. Seega pidi kostja I esitama tulekustutussüsteemi osas hagejale
projekti, mille alusel rajatav tulekustutussüsteem oleks vastanud kogu kohalduvale õigusele,
olnud ohutu, vastanud vähemalt keskmisele kvaliteedile, olnud kasutatav arhiiviruumis
tulekahju kustutamiseks. See tähendab, et tulekustutussüsteem oleks pidanud käivituma üksnes
tulekahju korral ning toimima sealjuures ohutult.

Hageja sõlmis 26.05.2008 kostjaga II hankelepingu nr 0708/85 (I kd, lk 52, koos muudatustega
kuni lk 63), mille objektiks oli lepingu p 1.1 kohaselt hankedokumentides kirjeldatud
ehitustööde teostamine lähtuvalt hankedokumentides ja selle lisades toodust. Lepingu p-de 6.1-
6.3 kohaselt pidi töö vastama projektdokumentatsioonile, lepingule ja selle lisadele, ETÜ 2005
nõuetele ning kogu kehtivale seadusandlusele. Töö kvaliteet pidi vastama RYL 2000 klass 2-le
ning lepingus sätestamata osas pidi töö vastama tavaliselt sarnasele tegevusele esitatavatele
nõuetele ja/või võimaldama tellija jaoks lepinguga eeldatava eesmärgi saavutamist ning olema
asjaolusid arvestades mõistlik, kuid mitte väiksema kui keskmise kvaliteediga. Seega pidi
kostja II töö tagama töökorras ja ohutu tulekustutussüsteemi valmimise, mis oleks reageerinud

                                                                                               7
ainult tulekahjudele ning toiminud ohutult. Ehituslepingus ei olnud ette nähtud
gaaskustutussüsteemi tehnilist lahendust.

Hageja sõlmis kostjaga III hoolduslepingu (I kd, lk 64-67, lisad 1 ja 2 lk 68-70), mille p 2.1
kohaselt olid hoolduslepingu objektiks tellija turvasüsteemide hooldustööd hageja
turvasüsteemidele Tallinnas, Mustamäe tee 51. Kostja III kohustuste hulka kuulusid
hoolduslepingu p 3 kohaselt muu hulgas süsteemide rikete parandamine, süsteemide regulaarne
hooldus, hoolduspäeviku pidamine, tehniliste rikete väljaselgitamine ning tellija teavitamine
neist jne. Lepingu lisa 2 kohaselt oli kostjal III kohustus kontrollida kord kuus
gaaskustutussüsteemi komponente vastavalt tootja juhendile ja gaasiballoonide kaalu ja rõhku
vastavalt tootja juhendile.

Järgnevalt käsitleb ringkonnakohus kostjate töös esinevate puudustega seonduvat, tuvastamaks,
kas ja millised puudused iga kostja töös esinesid. Ringkonnakohus ei nõustu maakohtu
järeldusega, mille kohaselt kostjate töös ei esinenud lepingutingimustele mittevastavusi.
Maakohtu otsuse põhjendus ei ole kooskõlas asja materjalidega.

Riigikohus on eelnimetatud otsuse p-s 12 märkinud, et kolleegiumi arvates saab
tulekustutussüsteemi tavalisele kasutusotstarbele vastavaks pidada, kui see käivitub vaid
põlengu korral. Tulekahju ehk põlengut hoones 21.08.2010 ei toimunud, kuid
gaaskustutussüsteem käivitus, mis viis liigsest ülerõhust tingitud plahvatuseni. Nõustuda saab
hagejaga, kes väidab, et avarii toimumise fakt iseenesest tähendab, et kostjate töö ei vastanud
nendega sõlmitud lepingutele, et kas gaaskustutussüsteem ei sobinud otstarbekohaseks
kasutamiseks, kuna käivitus olukorras, kus tulekahju ei esinenud või ei olnud
gaaskustutussüsteem ohutu, kuna tekitas ohtliku ülerõhu, mis tekitas kahju hageja varale ning
ohu hoones viibinud isikute tervisele. Mõlemal põhjusel ei olnud gaaskustutussüsteem vastav
ka vähemalt keskmisele kvaliteedile.

Järgnevalt analüüsib kohus puudusi kostjate töös. Olukorras, kus gaaskustutussüsteem käivitus
iseeneslikult ja põhjuseta ning tekitas lisaks kahju ja ohu varale ja inimestele, ei saanud
maakohus leida, et nii süsteemi projekteerija (kostja I), ehitaja (kostja II) kui ka hooldaja (kostja
III) on oma lepingulisi kohustusi korrektselt täitnud. Ringkonnakohus ei nõustu maakohtu poolt
tõenditele antud hinnanguga.

TsMS § 230 lg 1 kohaselt peab kumbki pool hagimenetluses tõendama neid asjaolusid, millele
tuginevad tema nõuded ja vastuväited, kui seadusest ei tulene teisiti. Hageja kohustuseks oli
tõendada avarii põhjused ja tõendada puudused kostjate töös. AS Optimus Systems
eksperdiarvamuses (edaspidi AR arvamus) seoses avariiga (I kd, lk 76) tuvastati puudusi kõigi
kostjate töös ning leiti, et avarii toimumisele ja selle tagajärgedele aitas kaasa kõigi kostjate
tegevus. Lisaks esitas hageja GE ja EP arvamuse (V kd, lk 98-118), milles eksperdid leidsid, et
gaaskustutussüsteemid rakendusid valehäire tõttu ja valehäire tekkimise tegid võimalikuks
puudused kõigi kostjate poolt teostatud töödes. Eksperdid on selgitanud, et igal juhul ei ole
mõeldav et korrektselt projekteeritud, ehitatud ja hooldatud gaaskustutussüsteemis võiks
korraga esineda 2 valehäiret. See, et antud juhul nii juhtus, oli ekspertide arvates ilmne märk
sellest, et gaaskustutussüsteemi ehitamisel ja projekteerimisel esinesid tõsised puudused (V kd,
lk 104).

Eksperdid pidasid puuduseks kostja I töös, et projektis oli peetud lubatavaks ainult ühte tüüpi
andurite kasutamist (AR arvamus). Mõlemas ekspertiisiaktis peeti valehäirete vältimiseks
vajalikuks kasutada erinevat tüüpi andureid. (AR arvamuse lk 20, V kd, lk 92, GE ja EP

                                                                                                   8
arvamuse lk 9). Eksperdid tuvastasid, et kostja I ei pidanud projekti kohaselt vajalikuks
kasutada ülerõhuklappe. Projekt on selles osas puudulik. Eksperdid märkisid aktis, et tootja ise
nägi antud toote puhul ette ülerõhuklapid ilma gaasi kontsentratsiooni protsenti arvestamata.
Eksperdid tuvastasid veel, et projekteerimisel aluseks võetud ruumide ruumalad ei vastanud
tegelikkusele ning kostja I oli jätnud arvesse võtmata, et ruumide sihtotstarbelisse kasutusse
võtmisel väheneb nendes olev vaba ruumala. Eksperdid tuvastasid, et projektis oli automaatse
tulekahjusignalisatsiooni projekteerimise ja paigaldamise aluseks märgitud „Nõuded
tulekahjusignalisatsioonisüsteemidele (siseministri 1.07.1998 määrus nr 24)“. See määrus oli
juba enne projekteerimistööde alustamist kehtivuse kaotanud.

Et projektis lubati ainult ühte tüüpi andureid, oli põhjuslikus seoses tulekustutussüsteemi vale
käivitumisega, sest kui süsteemil oleksid olnud kahte tüüpi andurid, oleks iseenesliku
käivitumise tõenäosus olnud palju väiksem. Et projekteerimisel aluseks võetud ruumalad ei
vastanud tegelikkusele ja et puudusid ülerõhuklapid, oli põhjuslikus seoses ohtliku ülerõhu
tekkimise ning plahvatuse toimumisega. Kui ruumide ruumala oleks määratud õigesti, ei oleks
gaasi kogus olnud nii suur, et oleks tekkinud ohtlik ülerõhk ning kui ülerõhu klapid oleksid
olnud paigaldatud, oleksid klapid liigse ülerõhu tekkimisel selle likvideerinud ning ohtu ei oleks
tekkinud.

Kostja II töös oli rida puudusi. Eksperdid tuvastasid, et optiliste suitsuandurite ja
ionisatsiooniandurite asemel on kasutatud ainult optilisi suitsuandureid, mis vähendas süsteemi
töökindlust ja suurendas valehäirete ohtu ning põhjustas kustutussüsteemi ebaõige käivitumise.
Antud juhul jäeti ülerõhuklapid paigaldamata, kuigi gaaskustutussüsteemide tootjapoolne
paigaldusjuhend nägi ette ülerõhuklappide paigaldamise, teostusjoonistel ei ole ära toodud
ruumide ruumalade muutused, mis põhjustas ülerõhu tekke. Veel tuvastasid eksperdid, et kostja
II oli ehitanud ruumid selliselt, et ruumid ei olnud õhutihedad ning esines avasid, mis projekti
järgi olid lubamatud. See võimaldas ruumis nr 2-202 tekkinud ülerõhul paisata ebatiheduste ja
avade kaudu ruumi nr 2-013 tolmu, mis vallandas ka selles ruumis gaaskustutussüsteemi.
Tuvastamist leidis, et kostja II ehitas ruumid selliselt, et gaaskustutussüsteemi rakendumisel ei
sulgunud kõik ruumides olevad ventilatsiooniavad, kuna neil puudusid motoriseeritud ajamiga
klapid. Nimetatud puudused võimaldasid valehäire levimise ühest ruumist teise, nii et ühes
ruumis kustutussüsteemi käivitumine käivitas süsteemi ilma põhjuseta ka teises ruumis,
tekitades hagejale täiendavat kahju. Et kostja II ei järginud tootja juhendit, viitas kostja III
kohtumenetluses, et kostja II ei paigaldanud gaaskustutussüsteemidele nõutavaid „hold“ ja
„abort“ nuppe. Asjaolu, et kostja II jättis ehitamise käigus võrreldes projektiga tehtud
muudatused kooskõlastamata nii hagejaga, kostjaga I kui ka Põhja-Eesti Päästekeskusega,
tõendavad mh AR arvamus ja Põhja-Eesti Päästekeskuse paikvaatluse protokoll (II kd, lk 155).
Eksperdid tuvastasid, et gaaskustutussüsteemide paigaldus ei vastanud projektile (muuhulgas
keskseadmete ja avastavate andurite asendamine, muudatused tulenevalt ruumide ruumalast ja
kujust, kustutusgaasi koguse ja torustiku ning torustiku isomeetria muudatused jne). Ehitamise
käigus oli tehtud projektis muudatusi selliselt, et ei viidud ülejäänud teostusdokumentatsiooni
kehtivate nõuetega vastavusse. Eksperdid tuvastasid, et kostja II väljastas
gaaskustutussüsteemidele vastavusdeklaratsiooni, mida ta ei oleks tohtinud teha, kuna
gaaskustutussüsteemid ei vastanud kõikidele nõuetele (AR arvamuse lk 22, GE ja EP arvamuse
lk 10).

Kostja III kohustuste oluline rikkumine väljendus selles, ta ei teavitanud hagejat
gaaskustutussüsteemi puudustest, mis hiljem põhjustasid nii süsteemi ebaõige käivitumise kui
ka ohtliku ülerõhu tekkimise. Tuvastamist leidis, et kostja III, olles teadlik üherõhuklappide
puudumisest, ei juhtinud sellele hageja tähelepanu. Ülerõhuklappide paigaldamise vajadust

                                                                                                9
tunnistas oma ütlustes kohtuistungil ülekuulatud tunnistaja TA, kes oli kostja III töötajana tööde
teostamise ajal vastutav lepingu täitmise eest (VIII kd, lk 196-197). Samal istungil ütlusi
andnud hageja töötaja VV kinnitusel keegi kostjatest enne avariid teda ülerõhuklappide
paigaldamise vajadusest ei teavitanud. Ekspert AR arvamuses on märgitud, et kostja III oli
probleemist teadlik. Lisaks ei teavitanud kostja III hagejat, et erinevat tüüpi andurite asemel
kasutatakse ühte tüüpi andureid ja seega suureneb valehäirete oht, kuigi ka sellest oli kostja III
teadlik.

Ekspert AR arvamuse kohaselt ei fikseerinud kostja III hooldustehnik kustutussüsteemi
taastamisel pärast avariid süsteemis rakendunud andurite ja keskseadmete olekuid, mistõttu
hävis kostja III süsteemi taastamise protseduuriga keskseadmetelt olulist informatsiooni, mille
põhjal oleks saanud tuvastada häire algsed tekkekohad (I kd, lk 97).

Kostjal III ei koostanud piisavalt detailseid hooldusprotseduure, st hooldusprotseduuridest ei
nähtunud tingimused, millal on vaja andureid puhastada. Eksperdi arvamuse kohaselt oli
gaaskustutussüsteemi paigaldaja ja hooldaja kostja III, s.o sama isik. Ekspert on selgitanud, et
süsteemi paigaldav ettevõte peab hoone kasutajale üle andma dokumentatsiooni, mille
terviklikkust ja vastavust peab süsteemi hooldaja hoolduslepingu sõlmimisel kontrollima. Kuna
paigaldaja ja hooldaja on sama isik, s.o kostja III, siis reaalset kontrolli ei ole toimunud ning
samuti ei ole toimunud süsteemi vastavuse kontrolli seadusest tulenevatele nõuetele, tootja
poolt esitatud projekteerimise ja paigaldusnõuetele ega standardile. Kostja III ei kontrollinud
gaaskustutussüsteemide ja asjassepuutuva dokumentatsiooni terviklikkust ja vastavust
seadusest tulenevatele nõuetele, tootja poolt esitatud nõuetele ega asjakohastele standarditele.
Kuna hageja hoone kustutussüsteemid on muuhulgas paigaldatud arhiiviruumidesse, tuleb
lähtuvalt ruumide kasutusotstarbest hinnata ka ruumis paiknevate andurite hooldusvajadust.
Kuna arhiiviruumides käideldakse paberit, mis eritab tolmu, siis tuleb kindlasti käsitleda
andurite saastumise suuremat tõenäosust ning lähtuvalt sellest ka sagedasemat hooldust. Seda
kostja III ei teinud. Hooldusprotseduurid näevad ette vaid vajadusel korra aastas andurite
puhastamise, kuid ruumide sihtotstarvet silmas pidades oli eksperdi arvates see ebapiisav.
Andurite ebapiisav hooldus aitas kaasa süsteemi valekäivitumisele.

Praeguse vaidluse lahendamisel on keskseks lähtekohaks asjaolu, et kõik
gaaskustutussüsteemide rajamise ja hooldamisega seonduvad tööd teostati kostjate poolt. Seega
on teada, et gaaskustutussüsteemides ilmnenud puudused pidid tulenema kostjate tegevusest.
Ringkonnakohus on tuvastanud puudusi kõigi kostjate töödes ja iga kostjaga seonduvad
puudused võisid kahju põhjustada.

Riigikohus on lahendis nr 3-2-160-15 p-s 13 kohustanud ringkonnakohut selgitama, kas hageja
on lepingule mittevastavusest kostjaid teavitanud õigel ajal VÕS § 644 lg 1 tähenduses.

VÕS § 644 lg 1 esimese lause kohaselt peab tellija teatama töö lepingutingimustele
mittevastavusest töövõtjale mõistliku aja jooksul pärast seda, kui ta töö lepingutingimustele
mittevastavusest teada sai või pidi teada saama. Hagejal oli kohustus tehtud töö üle vaadata või
lasta see üle vaadata. Seega üldreegli kohaselt hakkab töö lepingutingimustele mittevastavusest
teatamise mõistlik aeg kulgema alates töö ülevaatamisest. Samas ei hakka teavitamise mõistlik
tähtaeg kulgema töö ülevaatamisest juhul, kui tegemist on varjatud puudustega.

Ringkonnakohus ei nõustu maakohtuga selles, et hageja pidi avastama puudused kostjate töös
juba tööde vastuvõtmisel, kuna vaatas need üle ning lasi need üle kontrollida ka eriala
spetsialistil. Riigikohus on eelnimetatud otsuse p-s 13 märkinud, et puudusest teavitamise

                                                                                               10
mõistlik tähtaeg ei hakka kulgema töö ülevaatamisest juhul, kui tegemist on varjatud
puudustega. Hagejalt sai pärast töö ülevaatamist oodata vaid käibes vajalikku hoolsust järgides
välisel vaatlusel avastatud puudustest teavitamist. Juhul, kui töö vaatab üle asjatundja, tuleb
tellijal siiski töövõtjat teavitada üksnes välisel vaatlusel äratuntavatest puudustest. Ka
majandustegevuses tegutsev tellija ei pea eeldama, et talle tarnitav asi on puudusega ning tellijal
puudub kohustus lasta asi asjatundjal üle vaadata. Kui tellija siiski täidab asja ülevaatamise
kohustuse seaduses sätestatust suurema hoolsusega, ei vabasta see töövõtjat vastutusest
lepingutingimustele mittevastava asja üleandmise eest.

Ringkonnakohus nõustub apellandiga, et avarii põhjustanud puuduste näol oli tegemist varjatud
puudustega, mida ta ei saanud asja ülevaatamisel tavapärast hoolsust rakendades tuvastada.
Riigikohus on 12.06.2006 otsuses nr 3-2-1-50-06 p-s 19 märkinud, et ülevaatusel on tellijal
võimalik avastada väliselt äratuntavad lepingutingimustele mittevastavused ehk sellised
puudused, mille tellija oleks tavalist hoolsust rakendades võinud töö ülevaatamisel avastada.
Varjatud puuduste mitteavastamine ei anna reeglina tunnistust ülevaatuse mittenõuetekohasest
läbiviimisest.

Praegusel juhul lasi hageja objekti vastuvõtmisel selle üle vaadata eriteadmisi omavatel isikutel.
Riigikohus on seisukohal, et asjaolu, et hageja lasi objekti üle vaadata ka spetsialistil, ei muuda
„varjatud puuduse“ definitsiooni ega hageja õigust tugineda puuduste varjatusele. Seega täitis
hageja ülevaatamiskohustuse, kuid objekti üle vaadanud eriteadmistega isikud ei suutnud
tuvastada puudusi, mis hiljem ilmnesid. Asjaolu, et puudusi ei tuvastanud objekti ülevaatusel
eriteadmistega isikud, tõendab ja kinnitab, et tegemist oli varjatud puudustega, mida ei olnud
võimalik töö ülevaatamise kohustust täites tuvastada. Hageja, kes on ilma eriteadmisteta isik,
ei saanud objekti ülevaatusel tuvastada, et kustutussüsteemil peaksid olema ülerõhuklapid ja
kahte sorti andurid ning et gaasi oli balloonides ruumi ruumalaga võrreldes liiga palju. Ükski
avarii põhjustanud puudustest ei olnud selline, millest eriteadmisteta isik oleks pidanud asja
ülevaatamisel aru saama. Seega tuleb pidada puudusi varjatud puudusteks.

VÕS § 645 lg 1 punkti 2 kohaselt võib tellija lepingutingimustele mittevastavusele tugineda,
sõltumata sellest, et ta tööd üle ei vaadanud ja selle lepingutingimustele mittevastavusest
õigeaegselt ei teatanud, kui lepingutingimustele mittevastavus on tekkinud töövõtja tahtluse või
raske hooletuse tõttu või kui töövõtja teadis või pidi teadma lepingutingimustele
mittevastavusest või sellega seotud asjaoludest ja ei teatanud sellest tellijale.

Ringkonnakohtu hinnangul pidi kostjad olema puudustest töös teadlikud. Tõendeid hinnates
saab ringkonnakohus teha järelduse, et kostjad I ja II jätsid teadlikult projekteerimata ning
ehitamata kahte sorti andurid ning ülerõhuklapid. Kostja III pidi olema regulaarselt süsteemi
osi kontrollides teadlik, et süsteemil puuduvad kahte sorti andurid ning ülerõhuklapid, millest
kostja III jättis hageja teadlikult teavitamata. Kostjad eriala asjatundjatena pidid olema
teadlikud, et kahte tüüpi andurite ja ülerõhuklappide olemasolu on kustutussüsteemi ohutuks ja
eesmärgipäraseks kasutamiseks vajalik. Tegemist ei olnud puudustega, millest kostjad ei oleks
olnud teadlikud.

Riigikohus on praeguses asjas tehtud otsuses nr 3-2-1-60-15 p-s 14 selgitanud, et VÕS § 644
lg 2 järgi ei ole vajalik puuduse põhjuse väljatoomine, vaid selle iseloomu kirjeldamine
ulatuses, milles see on võimalik pärast eriteadmisi mitte eeldavat töö välist ülevaatust. Ka
majandus- ja kutsetegevuses tegutsev tellija ei pea puuduste kirjeldamiseks tegema ekspertiisi,
st ka professionaalselt tellijalt saab eeldada puuduste kirjeldamist vaid üldiselt.


                                                                                                11
Kuivõrd kostjate töös esinevate puuduste näol oli tegemist varjatud puudustega, ei saanud
hageja avastada neid tööde vastuvõtmisel. Hageja avastas, et gaaskustutussüsteem on defektne
– aktiveerub valehäire peale ning on ohtlik - avarii toimumisel ning konkreetsed puudused iga
kostja töös, mis gaaskustutussüsteemi defektsuse põhjustasid, sai hageja teada AR arvamuse
kättesaamisel. Vaidlust ei ole, et kostja III esindaja käis avariiga tutvumas avarii toimumise
päeval vahetult pärast avarii toimumist ning kostjate II ja III esindajad käisid koos hageja
esindajaga sündmuskohal olukorda fikseerimas ülejärgmisel päeval peale avarii toimumist.
Hageja teavitas kostjaid ekspertiisi tellimise faktist ning hiljem, saanud ekspertiisi tulemused
teada, teavitas kostjaid ekspertiisi tulemustest.

Maakohus on vastuoluliselt leidnud, et hageja sai puudustest teada avarii toimumise hetkel ja
sellest ajast hakkas kulgema ka teavitamise mõistlik tähtaeg, kuid puuduste kirjeldamine pidi
sisaldama avarii põhjuste kirjeldamist. Ringkonnakohus sellise käsitlusega ei nõustu.
Ringkonnakohus leiab, et hageja teavitas kostjaid puudustest tähtaegselt. Maakohus on segi
ajanud avariist teadasaamise ja avarii põhjustest teadasaamise. VÕS § 644 lg 2 järgi ei ole
vajalik puuduste põhjuse väljatoomine, vaid selle iseloomu kirjeldamine ulatuses, milles see on
võimalik pärast eriteadmisi mitte eeldavat töö välist ülevaatamist. Ka majandus- ja
kutsetegevuses tegutsev tellija ei pea puuduste kirjeldamiseks tegema ekspertiisi, st ka
professionaalselt tellijalt saab eeldada puuduste kirjeldamist vaid üldiselt. Olukorra
sündmuskohal, st et gaaskustutussüsteem on põhjustanud kahjustusi ja läinud tööle valehäire
peale, fikseerisid hageja koos kostjatega II ja III ühiselt ning sellest teavitati ka 24.08.2010
kostjat I. Ringkonnakohus leiab, et puudustest teavitamiskohustuse saab lugeda täidetuks
kostjate teavitamisega toimunud avariist. Avarii põhjustest ja spetsiifilistest puudustest iga
kostja töös sai hageja teada eksperdi AR arvamusest, millest ta teavitas kostjaid.

Järgnevalt käsitleb ringkonnakohus hageja kahju hüvitise nõuet. Hageja esitas kostjate vastu
kahju hüvitamise nõude summas 316 158 eurot, mis koosnes gaaskustutussüsteemi
parandamise kulust 305 856 eurot, ekspertiisikulust 9024 eurot ja avariiga põhjustatud
siseviimistluse kahjustuste parandamise kulust 1279 eurot.

VÕS § 127 lg-st 1 tulenevalt on lepingu rikkumise korral kahju hüvitamise eesmärgiks kahju
kandnud isiku asetamine olukorda, milles ta oleks olnud, kui lepingut ei oleks rikutud. Kuna
pooled leppisid kokku toimiva kustutussüsteemi üleandmises, siis tuleb kostjatel hüvitada
kulud, mis on vajalikud toimiva kustutussüsteemi rajamiseks. Hageja ja kostjate vahel sõlmitud
lepingud ei näinud ette konkreetset tehnilist lahendust, milline kustutussüsteem tuleb hoonesse
rajada, vaid kostjatel I ja II oli kohustus projekteerida ja ehitada sihipäraselt kasutatav, vähemalt
keskmisele kvaliteedile vastav ning ohutu kustutussüsteem ning kostjal III lasus kohustus
kontrollida regulaarselt kustutussüsteemi nõuetekohasust ning tagada selle nõuetekohane
seisukord. Seega on kahju hüvitamisel lähtekohaks lepinguga kokkulepitud tulemus.
Ringkonnakohtu hinnangul saab hageja nõuda kostjatelt gaaskustutussüsteemi rajamise kulu,
mis sisaldab muuhulgas ülerõhuklappide paigaldamise maksumust. Kuigi lepingu sõlmimise
ajal ei näinud kehtivad eeskirjad ette ülerõhuklappide projekteerimise ja paigaldamise
kohustust, siis on need nõutavad praegusel ajal. Kostjatel tuleb hüvitada ka ülerõhuklappidega
seotud kulu, kuna kostjate projekteeritud ja ehitatud gaaskustutussüsteem ei saa asjas tõendeid
hinnates otstarbekohaselt toimida ülerõhuklappideta. Riigikohus on otsuse nr 3-2-1-60-15 p-s
16 selgitanud, et tuleb arvestada, et kahju tekitajat ei vabasta hüvitamiskohustusest see, et sama
tulemust ei ole võimalik samal viisil enam saavutada. Riigikohus on 3.04.2013 otsuse nr 3-2-
1-19-13 p-s 13 leidnud, et VÕS § 132 lg-st 1 tulenev hüvitis peab olema nii suur, et kannatanul
oleks võimalik kahju hüvitamise hetkel soetada samaväärne asi, st kohtumenetluses tuleb
lähtuda uue samaväärse asja soetamise kuludest võimalikult kohtuotsuse tegemise aja seisuga.

                                                                                                  12
Ekspertide GE ja EP eksperdiarvamuses on märgitud, suur ülerõhk tekkis seetõttu, et ei olnud
kasutatud rõhutasandusklappe, milliste olemasolu nägi ette kohustuslikult tootja juhend. Seega
leidis piisavalt tõendamist, et ka tööde teostamise ajal oli kostjatel kohustus tagada
ülerõhuklappide olemasolu kustutussüsteemis.

Hageja esitas kahju hüvitise nõude kostjatelt välja mõistmiseks kas võrdsete osadena või
solidaarselt, tuginedes nii VÕS §-le 137 kui ka VÕS §-le 138. Kui ringkonnakohus on välja
selgitanud, millised puudused iga kostja töös esinesid, kuid kohtule esitatud asjaoludel ei ole
võimalik välja selgitada, millise konkreetse kostja tegevus tõi kaasa hagejale kahju tekkimise,
on kohtul vajadusel võimalik kohaldada VÕS § 138, mille kohaselt vastutaksid kostjad ühiselt
ning kahju hüvitamist võiks nõuda kõigilt.

VÕS § 137 lg 1 näeb ette, et kui mitu isikut vastutavad samal või erinevatel alustel kolmanda
isiku suhtes viimasele tekitatud sama kahju eest, vastutavad nad hüvitise maksmise eest
solidaarselt. Kuna on tuvastatud, et kõigi kolme kostja töös esines lepingutingimustele
mittevastavusi, mis aitasid kaasa avarii toimumisele ja selle tagajärgedele, on antud sättele
tuginemine põhjendatud. Antud nõude puhul mõistab ringkonnakohus hageja kogu avarii
tagajärjel tekkinud kahju kostjatelt välja solidaarselt. Samas jaguneb kostjate omavahelises
suhtes VÕS § 137 lg 2 järgi vastutus, võttes arvesse kõiki asjaolusid, eelkõige kohustuse
rikkumise raskust või muu käitumise õiguslikku laadi, mille eest iga isik vastutab (Riigikohtu
2.10.2010 otsus nr 3-2-1-93-10, p 17).

Hageja leppetrahvinõue
Hageja on nõudnud kostjalt I leppetrahvi 15% projekteerimislepingu hinnast 252 944 eurost.
Projekteerimislepingu p 7.2 kohaselt, kui kostja I ei ole projekteerimislepingus sätestatud
teenust või selle osa tähtaegselt hagejale üle andnud, on ta kohustatud maksma hagejale
leppetrahvi 0,5% projekteerimislepingu hinnast ehk 1264,72 eurot iga viivitatud päeva eest,
kuid mitte rohkem kui 37 941 eurot. Hageja leidis, et kostja I ei ole kõrvaldanud
projekteerimislepingu alusel teostatud töödes esinevaid puudusi ja ega hüvitanud hagejale
puuduste kõrvaldamisest tulenevat kahju. Hageja leiab, et tal ei saanud tekkida leppetrahvi
nõude esitamise kohustust enne maksimumsumma täitumist

Maakohus jättis nõude rahuldamata, leides, et kostjate töös ei esinenud lepingutingimustele
mittevastavusi ja et hageja on minetanud mittevastavustele tuginemise õiguse puudustest hilise
teavitamise tõttu. Hageja, esitades leppetrahvi nõude hagiavalduses, teavitas ka kostjat I
leppetrahvinõude esitamisest mõistliku aja jooksul.

Apellatsioonkaebuses kordas hageja maakohtu menetluses esitatud väiteid. Ringkonnakohus
leiab, et hageja nõue leppetrahvi saamiseks on maakohtu poolt õigesti jäetud rahuldamata.
Muuta tuleb aga selles osas otsuse motiive, sest ringkonnakohus nõustub kostjaga I selles, et
projekteerimislepingu p-s 7.2 sätestatud leppetrahvi nõue ei ole kohaldatav keeldumisele
projektis väidetavate puuduste kõrvaldamiseks ja sellest tulenevalt hageja poolt ühepoolselt
määratud tähtajaks parandatud projekti üleandmata jätmisele.

Lisaks nõustub ringkonnakohus kostjaga I ka selles, et hageja teatas nõudest hilinenult, nõudes
leppetrahvi esmakordselt hagiavalduses. Kostja I andis hagejale projekti üle 15.03.2007.
Hageja esitas leppetrahvi nõude hagiavalduses 30.11.2011. Ringkonnakohus nõustub kostjaga
I, et leppetrahv tagas projekti tähtaegse üleandmise kohustust 15.03.2007.



                                                                                            13
Hageja viivisenõue
Hageja esitas kostjate vastu ka viivise nõude alates hagi esitamisest 30.11.2011 kuni põhinõude
307 134 eurot täitmiseni. Hageja palus kostjatelt I ja III välja mõista viivis seadusjärgses määras
ja kostjalt II määras 0,05% päevas ehituslepingu p 8.3 alusel.

VÕS § 76 lg 1 sätestab, et kohustus tuleb täita vastavalt lepingule või seadusele. VÕS § 100
alusel on kohustuse rikkumine võlasuhtest tuleneva kohustuse täitmata jätmine või mittekohane
täitmine, sealhulgas täitmisega viivitamine. VÕS § 108 lg 1 kohaselt kui võlgnik rikub raha
maksmise kohustust, võib võlausaldaja nõuda selle täitmist.

VÕS § 113 lg 1 kohaselt võib rahalise kohustuse täitmisega viivitamise korral võlausaldaja
nõuda võlgnikult viivitusintressi (viivis), arvates kohustuse sissenõutavaks muutumisest kuni
kohase täitmiseni. Viivise määraks loetakse käesoleva seaduse §-s 94 sätestatud intressimäär,
millele lisandub kaheksa protsenti aastas. Kui lepinguga on ette nähtud kõrgem intressimäär
kui seadusjärgne viivisemäär, loetakse viivise määraks lepinguga ettenähtud intressimäär.

Ringkonnakohus rahuldab hageja viivise nõude alates hagi esitamisest kuni kohase täitmiseni
ja mõistab kostjatelt solidaarselt välja viivise põhinõudelt VÕS § 113 la 1 teises lauses
nimetatud määras kuni kohase täitmiseni ja täiendavalt kostjalt II seadusjärgset viivise määra
ületavas osas, kuid mitte rohkem kui 0,05% päevas põhivõlalt hageja kasuks.

Menetluskuludest
Hageja apellatsioonkaebuse osalisel rahuldamisel ja maakohtu otsuse osalisel tühistamisel tuleb
teha uus menetluskulude jaotus TsMS § 163 lg 1 alusel. Kohus jätab kostja II ja kostja III maa
- ja ringkonnakohtus kantud menetluskulud nende endi kanda. Kostja I maa - ja
ringkonnakohtus kantud menetluskulud, lähtudes hagi rahuldatud põhivõla ja viivise osast, jätta
91% ulatuses tema enda kanda ja 9% ulatuses hageja kanda.

Hageja maa- ja ringkonnakohtus kantud menetluskulud jätta solidaarselt kostja II ja kostja III
kanda 100% ulatuses ja 91% ulatuses kannab solidaarselt hageja menetluskulud ka kostja I.

TsMS § 174 lg 4 tulenevalt ringkonnakohus menetluskulude rahalist suurust kindlaks ei määra.
Tulenevalt Riigikohtu 11.02.2015 lahendi nr 3-2-1-147-14 p-s 22 toodud seisukohtadest
määrab käesolevas tsiviilasjas kogu asja menetluskulud kindlaks maakohus määrusega pärast
tsiviilasja sisulise lahendamise kohta tehtud kohtuotsuse või menetlust lõpetava määruse
jõustumist (TsMS § 177 lg 1 p 2 ja lg 2), andes õigustatud menetlusosalisele mõistliku tähtaja
menetluskulude nimekirja ja vajadusel neid tõendavate dokumentide esitamiseks ning
kohustatud menetlusosalisele vastuväite esitamiseks.


/allkirjastatud digitaalselt/         /allkirjastatud digitaalselt/          /allkirjastatud digitaalselt/
Ulvi Loonurm                          Imbi Sidok-Toomsalu                    Indrek Soots


Tühistatud osaliselt Riigikohtu 08.12.2016 otsusega


RESOLUTSIOON



                                                                                                 14
1. Tühistada Tallinna Ringkonnakohtu 31. märtsi 2016. a otsus tsiviilasjas nr 2-11-58942
osas, milles ringkonnakohus tühistas maakohtu otsuse ja rahuldas hagi, samuti
menetluskulude jaotuse osas.

2. Jätta läbi vaatamata Eesti Vabariigi haginõue 9024 euro saamiseks asjatundjate
arvamuste koostamise kulude hüvitamiseks.

3. Ülejäänud osas saata asi uueks läbivaatamiseks samale ringkonnakohtule.

4. Kohtuotsus on jõustunud osas, milles on jäetud läbi vaatamata Eesti Vabariigi
haginõue Aktsiaseltsilt Amhold (pankrotis), Aktsiaseltsilt Remet ja aktsiaseltsilt Pristis
solidaarselt 9024 euro saamiseks asjatundja arvamuste kulutuste hüvitamiseks ning
rahuldamata haginõue Aktsiaseltsi Amhold (pankrotis) vastu leppetrahvi 37 941 euro
saamiseks ning Aktsiaseltsilt Amhold (pankrotis), Aktsiaseltsilt Remet ja aktsiaseltsilt
Pristis solidaarselt viivise saamiseks 307 134 eurot ületavas osas.

5. Kassatsioonkaebused rahuldada osaliselt.

6. Tagastada Aktsiaseltsile Amhold (pankrotis), Aktsiaseltsile Remet ja aktsiaseltsile
Pristis kassatsioonkaebustelt tasutud kautsjonid.




                                                                                         15

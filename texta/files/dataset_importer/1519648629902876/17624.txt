                                                             Tsiviilasi nr 2-14-2090




                           KOHTUOTSUS
                                Eesti Vabariigi nimel

Kohus                         Tallinna Ringkonnakohus

Kohtukoosseis                 Vallo Kariler, Ulvi Loonurm, Kaupo Paal

Otsuse tegemise aeg ja koht   21.04.2016.a, Tallinn

Tsiviilasja number            2-14-2090

Tsiviilasi                    AE hagi Catmet AS (pankrotis) vastu Catmet OÜ osanike
                              21.02.2013.a osakapitali suurendamise otsuse tühisuse
                              tuvastamiseks

Vaidlustatud kohtulahend      Harju Maakohtu 05.10.2015.a otsus

Tsiviilasja hind              3500 eurot
apellatsioonimenetluses

Kaebuse esitaja ja kaebuse    AE apellatsioonkaebus
liik

Menetlusosalised ja nende     Hageja (apellatsioonimenetluses apellant): AE (isikukood
esindajad                     XXXXXXXXXXX), tehinguline esindaja vandeadvokaadi abi
                              Henrik Kirsimäe

                              Kostja (apellatsioonimenetluses vastustaja): Catmet AS
                              (pankrotis, registrikood 11983951), esindaja pankrotihaldur
                              vandeadvokaat Maire Arm

Kohtuistungi toimumise aeg    01.04.2016.a

Istungil osalenud isikud      Kostja esindaja Maire Arm

RESOLUTSIOON:
  1. Harju Maakohtu 05.10.2015.a otsus jätta muutmata.
  2. AE apellatsioonkaebus jätta rahuldamata.
  3. Jätta maakohtu ja ringkonnakohtu menetluskulud AE kanda.
  4. Otsuse peale võib kassatsiooni korras edasi kaevata, esitades kaebuse vahetult
     Riigikohtule 30 päeva jooksul otsuse kassaatorile kättetoimetamisest, kuid mitte
     pärast viie kuu möödumist otsuse avalikult teatavaks tegemisest. Hagimenetluses
     Riigikohtus võib menetlusosaline menetlustoiminguid teha ning avaldusi ja
     taotlusi esitada üksnes vandeadvokaadi vahendusel. Menetlusosaline võib ise


                                                                                   1(6)
                                                                      Tsiviilasi nr 2-14-2090

       esitada Riigikohtule menetlusabi saamise taotluse, samuti esitada teise
       menetlusosalise kaebuse või muu taotluse kohta seisukohti ja vastuväiteid.
       Menetlusabi andmise taotlus ei peata seaduses sätestatud ega kohtu poolt
       määratud tähtaja kulgemist. Seaduses sätestatud tähtaja järgimiseks peab
       menetlusabi taotleja tegema tähtaja kestel ka menetlustoimingu, mille tegemiseks
       ta menetlusabi taotleb.

Hagi ja selle aluseks olevad asjaolud
1.       15.01.2014.a esitas hageja maakohtusse hagi, milles palus tuvastada Catmet OÜ
(registrikood 11983951) 21.02.2013.a osanike otsuse, millega otsustati osaühingu osakapitali
suurendamine, tühisus. Hageja palus menetluskulud jätta kostja kanda. Hagiavalduse kohaselt
omandas 30.01.2013.a hageja Catmet OÜ osad. 21.02.2013.a otsustati Catmet OÜ osanike
otsusega suurendada Catmet OÜ osakapitali, mis kanti 28.03.2013.a äriregistrisse. Catmet OÜ
21.02.2013.a osanike erakorralise üldkoosoleku otsuse tegemisel on rikutud äriseadustiku (ÄS)
§ 172 lg 1 ja ÄS § 173 lg 1 sätestatud üldkoosoleku kokkukutsumise korda, kuna vaidlusalune
osanike otsus võeti vastu koosolekut kokku kutsumata. Hagejale, kui kostja osanikule ei
toimetatud kätte kirjalikku taasesitamist võimaldavas vormis osanike otsuse eelnõusid. Hageja
ei olnud teadlik 21.02.2013.a Catmet OÜ osanike hääletusprotokollist. Hageja ei saanud
vaidlusaluste otsuste vastuvõtmisel osaleda ega seisukohta avaldada, kuna teda ei oldud
nõuetekohaselt selle otsuse vastuvõtmisest teavitatud. Hagejal on õigus nõuda Catmet OÜ
21.02.2013.a osanike otsuste tühisuse tuvastamist, kuna vaidlusaluse otsuse alusel tehti kanne
28.03.2013.a – seega vähem kui kaks aastat tagasi. Vaidlusaluste otsustega muutus
enamusosaniku (aktsionäri) suhe hageja osade (aktsiate) suhtes, mille kaudu on teine äriühingu
osanik omandanud suurema kontrolli äriühingu üle. Seeläbi on kahjustatud hageja seadusega
kaitstud huve ning hagejal ei ole äriühingu osalusest tulenevaid õigusi võimalik teostada algsel
viisil. Hageja õiguslik huvi seisneb selles, et taastada esialge õiguslik olukord kostja juhtimise
üle, et oleks tagatud tema, kui kostja osaniku õigused ja huvid ning äriühingu omanike vaheline
tasakaal ja hääleõigus vastavalt osa suurusele. Hageja õiguslik huvi on ka selles, et kostja kohta
tehtud kanded oleks seadusega kooskõlas. Samuti leiab hageja, et kostja kasutas teise osaniku
hääleõigust vaidlusaluse otsuse tegemisel, mille tulemusel teine osanik omandas hageja ees
enda kasuks eeliseid kostja juhtimisel. Õigusliku huvina märkis hageja, et vaidlusalune otsus
mõjutab otseselt hageja õigust kasumile. Seega on hagejal õigus nõuda kõnealuse kostja osanike
otsuse kehtetuks tunnistamist. Sõltumata asjaolust, et kostja on pankrotis, ei ole välistatud
kostja tervenemine. Käesoleval juhul on Harju Maakohtu menetluses tsiviilasi 2-13-53582,
Catmet AS (pankrotis) hagi OÜ Loorent vastu ettevõtte müügilepingu ja nõude loovutamise
lepingu tühisuse tuvastamise nõudes. Kuna nimetatud kohtuvaidlus on pooleli ja kostja
esindajast pankrotihaldur on hinnanud nimetatud tagasivõitmise hagi perspektiivikaks, ei ole
välistatud kostja pankrotist väljatulemine ja majandustegevuse jätkumine. Seda silmas pidades
on hagejale õiguslik huvi kostjas osalusest/aktsiatest tuleneva hääleõiguse suhtes.

Edasine menetluse käik
2.     Harju Maakohus tegi 05.02.2014.a hagi õigeksvõtul põhineva otsuse, rahuldades hagi
ning tuvastades Catmet OÜ osanike 21.02.2013.a osaühingu osakapitali suurendamise otsuse
tühisuse. Kostja esitas Harju Maakohtu 05.02.2014.a otsuse peale apellatsioonkaebuse, paludes
see tühistada ning jätta hagi läbivaatamata või alternatiivselt saata asi uueks arutamiseks
maakohtule. Tallinna Ringkonnakohus tühistas 28.11.2014.a otsusega Harju Maakohtu
05.02.2014.a otsuse ja saatis asja uueks läbivaatamiseks Harju Maakohtule.




                                                                                             2(6)
                                                                    Tsiviilasi nr 2-14-2090

Kostja vastuväited
3.      Kostja vaidles hagile vastu ja palus jätta selle rahuldamata. Kostja arvates ei saa ÄS §
487 lg-test 1 ja 4 tulenevalt pärast äriühingu ümberkujundamist vaidlustada selle registrisse
kandmist. Kuna osaühing Catmet on kujundatud ümber aktsiaseltsiks, ei saa registris taastada
osakapitali suurust ja enne osakapitali suurendamist kehtinud olukorda. Seega ei võimalda
kehtiv õigus taastada esialgset õiguslikku olukorda kostja juhtimise üle, tagamaks hageja
osaniku õigused, huvid ja Catmet AS (pankrotis) omanike vaheline tasakaal, mistõttu ei saavuta
hageja tuvastushagi rahuldamisega soovitud eesmärki. Kostja arvates ei piisa tuvastushuvi
põhistamiseks üksnes väitest, et 21.02.2013.a osanike otsuse tegemine oli seadusega vastuolus.
Kostja on ka seisukohal, et 21.02.2013.a osanike otsuse tegemisel ei rikutud osanike koosoleku
kokkukutsumise korda. 12.02.2013.a kell 14.30 on Catmet OÜ töötaja JV edastanud hagejale
Catmet OÜ juhatuse liikme EP poolt allkirjastatud 21.02.2013.a otsuse eelnõu, põhikirja ja
osaniku kirjaliku seisukoha projekti. Dokument on edastatud hageja e-posti aadressile XXX.
Hagejal olid kõik võimalused 12.02.2013.a edastatud dokumentidega tutvuda. Asjaolu, et
mainitud e-posti aadressi kasutab hageja igapäevaselt, tõendab ka Catmet OÜ töötaja JV poolt
14.08.2013.a saadetud e-kiri koos 22.08.2013.a osanike otsuse eelnõu ja osaniku kirjaliku
seisukoha projektiga. Nimetatud kirja on hageja samal päeval edastanud nii oma advokaadist
esindajale kui ka aadressil XXX, mis tõendab dokumendi kättesaamist. Seega on kostja
seisukohal, et hageja väited osanike koosoleku kokkukutsumise korra rikkumise kohta on
alusetud. Tuginemine Catmet OÜ 21.02.2013.a osanike otsuse tühisusele on kostja arvates
vastuolus hea usu põhimõttega, kuna hageja pidi pärast osanike 21.02.2013.a osaühingu
osakapitali suurendamise otsust olema teadlik talle kuulunud osa nimiväärtuse vähenemisest.
Hageja on 25.10.2013.a allkirjastanud Catmet AS (pankrotis) aktsionäride koosoleku
protokolli, millest nähtuvalt kuuluvad hagejale aktsiaid summas 639 eurot, mis moodustavad
0,17 protsenti häältest. Hageja ei ole esitanud tähtaegselt hagi 21.02.2013.a otsuse kehtetuks
tunnistamiseks. Hageja tegevuse hea usu põhimõtte vastasust tõendab käesoleva kohtuvaidluse
tegelik eesmärk, milleks on kohtuvaidluse abil tekitada VS-le pankrotimenetluses nõue Catmet
AS (pankrotis) vastu. 21.02.2013.a otsuse tühistamise tagajärjel tekkis VSl teoreetiline õigus
taganeda 25.02.2013.a mitterahalise sissemakse eseme üleandmise lepingust ning samuti tegi
otsuse tühistamine võimalikuks otsuse p-s 2.3 märgitud nõude tagasiloovutamise VS-le
05.02.2014.a. Võlgnik ja VS kinnitavad 05.02.2014.a dokumendis käesoleva kohtuvaidluse
puutumust pankrotivaraga märkides, et Catmet AS (pankrotis) tagastab VS-le 25.02.2013.a
sõlmitud rahalise sissemakse eseme üleandmise lepingu alusel antud nõude, kuna osakapitali
suurendamise osanike otsus on tühiseks tunnistatud, mille alusel on osakapitali suurendamisele
suunatud tehingud tühised.

Esimese astme kohtu otsus
4.      Harju Maakohus tegi 05.10.2015.a otsuse, millega jättis hagi rahuldamata. Otsuse
kohaselt vaidlevad pooled selle üle, kas 21.02.2013.a Catmet OÜ osanike otsus on tühine ning
kas äriregistris saab taastada enne osakapitali suurendamist kehtinud olukorda ja kostja
osakapitali suurust. 21.02.2013.a Catmet OÜ osanike hääletusprotokollist nähtuvalt on otsused
vastu võetud vastavalt ÄS § 173 lõikele 1 osanike koosolekut kokku kutsumata. Sellisel juhul
saadab juhatus vastavalt ÄS § 173 lõikele 2 kõikidele osanikele otsuse eelnõu kirjalikku
taasesitamist võimaldavas vormis, määrates tähtaja, mille jooksul osanik peab esitama selle
kohta oma seisukoha kirjalikku taasesitamist võimaldavas vormis. Kostja ei ole tõendanud, et
hagejale oleks 21.02.2013.a otsuse allkirjastatud eelnõu, põhikiri ja osaniku kirjalik seisukoht
edastatud postiaadressile xxx, Tallinnas. Kohus leidis, et kohtule esitatud 12.02.2013.a e-kirja
ja selle lisadega on tõendatud, et 12.02.2013.a kell 2:30 on Catmet OÜ töötaja JV edastanud
hagejale Catmet OÜ juhatuse liikme EP poolt 21.02.2013.a otsuse allkirjastatud eelnõu,
põhikirja ja osaniku kirjaliku seisukoha projekti. Dokument on edastatud hageja e-posti


                                                                                           3(6)
                                                                      Tsiviilasi nr 2-14-2090

aadressile XXX. Asjaolu, et hageja kasutab antud e-posti aadressi igapäevaselt, tõendas JV
poolt 14.08.2013.a saadetud e-kiri koos 22.08.2013.a osanike otsuse eelnõu ja osaniku kirjaliku
seisukoha projektiga. Nimetatud e-kirja on hageja samal päeval edastanud aadressidele XXX
ja XXX, mis tõendas dokumendi kättesaamist. Järelikult oli hagejal võimalus ka 12.02.2013.a
e-kirjaga edastatud dokumentidega tutvuda. Kostja ei ole põhistanud, et hageja antud e-kirja ja
selle manuses olevaid dokumente kätte ei saanud. Seega asus kohus seisukohale, et kostja on
tõendanud, et hagejale edastati 21.02.2013.a otsuse allkirjastatud eelnõu, põhikiri ja osaniku
kirjalik seisukoht kooskõlas ÄS § 173 lg-ga 2, et ta oli teadlik vastuvõetavast otsusest ning tal
oli võimalik oma õiguste rikkumise kõrvaldamiseks pöörduda kohtu poole juba 2013.a esimesel
poolaastal. Järelikult ei ole Catmet OÜ 21.02.2013.a osanike erakorralise üldkoosoleku otsused
tühised.

Kohus leidis, et hagi tuleb jätta rahuldamata ka seetõttu, et Catmet OÜ on kujundatud ümber
aktsiaseltsiks, mistõttu ei saa registris taastada osakapitali suurust ja enne osakapitali
suurendamist kehtinud olukorda. ÄS § 487 lg 1 kohaselt loetakse ühing ümberkujundatuks
ümberkujundamise registrisse kandmisest. ÄS § 487 lg 4 kohaselt ei saa ümberkujundamist
pärast selle registrisse kandmist vaidlustada. Kostja registrikaardi väljavõttega on tõendatud, et
Catmet OÜ on ümberkujundatud 06.06.2013.a otsuse alusel aktsiaseltsiks. Harju Maakohtu
registriosakond jättis hageja kandeavalduse, millega taotleti Harju Maakohtu 05.02.2014.a
kohtuotsuse alusel muuta Catmet AS-i (pankrotis) registrikannet ja taastada olukord, mis oli
registris enne 28.03.2013.a osakapitali suurendamise kannet, rahuldamata samadele
äriseadustiku sätetele tuginedes. ÄS § 487 lg 2 esimene lause sätestab, et ümberkujundamise
äriregistrisse kandmisega saavad ümberkujundatava ühingu osanikud või aktsionärid uue
ühingu osanikeks või aktsionärideks ning nende osad või aktsiad asendatakse uue ühingu osade
või aktsiatega. Catmet AS-i (pankrotis) aktsionäride 25.10.2013.a üldkoosoleku protokolliga
on tõendatud, et hagejale kuulub pärast ühingu ümberkujundamist kostja aktsiaid summas 639
eurot, mis moodustab 0,17% aktsiakapitalist ning annab talle 639 häält. Kuivõrd antud
koosolekut juhtis hageja, kes nimetati ka samal kuupäeval Catmet AS-i (pankrotis) nõukogu
liikmeks, siis oli ta teadlik nii ühingu ümberkujundamisest kui ka oma aktsiakapitali suurusest.
Seega ei ole hageja kostja suhtes hagiavalduses toodud asjaoludel kohtuvaidlust algatades
käitunud heas usus tsiviilseadustiku üldosa seaduse (TsÜS) § 138 lg 1 mõttes.

Apellatsioonkaebus
5.      Maakohtu otsuse peale esitas hageja apellatsioonkaebuse, milles palub tühistada
maakohtu otsuse täies ulatuses ning jätta menetluskulud kostja kanda. Maakohtu otsus on
arusaamatu ning vastuoluline, kuna see on jäetud loogiliselt ja veenvalt põhistamata.
Vaidlusaluses lahendis tuvastatud asjaolud ei põhine täielikult tõenditel ning maakohus on
hinnanud tõendeid vääralt. Maakohtu põhjendused nõude loovutamise lepingu olemuse ja sisu,
võlatunnistuse olemuse, kostja esindusõiguse ja tehingu heakskiitmise osas ei ole asjakohased.
Catmet OÜ 21.02.2013.a osanike erakorralise üldkoosoleku otsuse tegemisel on rikutud
üldkoosoleku kokkukutsumise korda ÄS § 173 mõistes. 21.02.2013.a Catmet OÜ osanike
hääletusprotokollist nähtub, et vaidlusalune osanike otsus võeti vastu koosolekut kokku
kutsumata ÄS § 173 lg 1 mõistes. Hagejale, kui kostja osanikule ei ole kätte toimetatud
kirjalikku taasesitamist võimaldavas vormis osanike otsuse eelnõud. Hageja ei olnud teadlik
21.02.2013.a Catmet OÜ osanike hääletusprotokollist.

Kohtule esitatud 12.02.2013.a e-kirja ja selle lisadega ei ole tõendatud, et Catmet OÜ juhatus
oleks 21.02.2013.a otsuse allkirjastatud eelnõu, põhikirja ja osaniku kirjaliku seisukoha
projekti, ning et dokument on edastatud hageja e-posti aadressile XXX kohale jõudnud. Selline
maakohtu järeldus on põhjendamata ning meelevaldne. Kohus on vääralt tõlgendanud


                                                                                             4(6)
                                                                    Tsiviilasi nr 2-14-2090

eeltoodud äriseadustiku sätteid. Kokkukutsumise teate või otsuse eelnõu tulevad osanikule kätte
toimetada. Ka ei piisa sellest, kui nendega tutvumise võimalus on tagatud. Kättetoimetamise
kohustus ja selle tõendamise kohustus lasub koosoleku kokkukutsujal või eelnõu koostajal –
antud juhul äriühingul Catmet kui kostjal. Viimane aga ei ole tõendanud, et oleks otsuse eelnõu
koos lisadega hagejale kätte toimetanud. Ei ole tõendatud asjaolu, et hageja kasutas e-posti
aadressi XXX igapäevaselt. JV poolt 14.08.2013.a saadetud e-kiri koos 22.08.2013.a osanike
otsuse eelnõu ja osaniku kirjaliku seisukoha projektiga kättesaamine ja edastamine nimetatud
kuupäeval ei tõenda väidet, et hageja kasutas eelmärgitud e-posti aadressi igapäevaselt, ega ka
väidet, et viimane sai kätte kostja 12.02.2013.a e-kirja. Eeltoodud põhjustel on asjakohatu
maakohtu järeldus ja väide, et hagejal oli võimalus 12.02.2013 e-kirjaga edastatud
dokumentidega tutvuda, asjakohane, kuna tühisuse aluseks on määrav asjaolu, kas otsuse
eelnõu dokumendid toimetati kätte. Maakohtu väide, et hageja ei ole vaielnud vastu otsuse
eelnõude 12.02.2013.a e-kirjaga kättesaamisele, on väär. Asjaolu, et hagejal võis olla võimalik
oma õiguste rikkumise kõrvaldamiseks pöörduda kohtu poole juba 2013.a esimesel poolaastal,
ei ole antud juhul asjakohane. Hageja on esitanud oma nõude ÄS § 1771 lg-s 3 sätestatud
kaheaastase tähtaja sees. Seadus ei piira sellist kaebeõigust mingil moel. Seega on maakohus
antud materiaalõigusnormi vääralt kohaldanud.

Arvestades, et 21.02.2013.a osanike erakorralise üldkoosoleku otsuste vastuvõtmisel rikuti ÄS
§ 172 lg-st 1 ja § 173 lg-t 2 koostoimes, on oluliselt rikutud seaduses sätestatud osanike
koosoleku kokkukutsumise korda, ja vastavalt ÄS §-le 1721, ei olnud osanike koosolek
õigustatud äriühingu osakapitali tõstma. Hageja ei saanud vaidlusaluste otsuste vastuvõtmisel
osaleda ega seisukohta avaldada, kuna teda ei teavitatud nõuetekohaselt selle otsuse
vastuvõtmisest, mistõttu on vaidlusalune juhtorgani otsus õigustühine. Maakohus on vääralt
kohaldanud ka ÄS §-i 487. Hageja on vaidlustanud Catmet OÜ osanike 21.02.2013.a osaühingu
osakapitali suurendamise otsuse. Äriühingu ümberkujundamine ja kapitali suurendamine on
erinevad instituudid. ÄS § 487 ei laiene kapitali suurendamisele. Kapitali suurendamise otsuse
ja selle kande osas kohaldub ÄS § 66, mille kohaselt, kui kohus on tunnistanud kehtetuks
ühingu organi otsuse, mille alusel on äriregistrisse tehtud kanne, tehakse kanne kohtuotsuse
kohta registrikaardil samasse kohta, kus on kehtetuks tunnistatud otsuse alusel tehtud kanne.
Maakohtu sedastatu, et hageja ei ole kostja suhtes hagiavalduses toodud asjaoludel
kohtuvaidlust algatades käitunud heas usus TsÜS § 138 lg 1 mõttes, on hageja jaoks
arusaamatu. Kohus ei selgitanud, mis seos on kostja aktsionäride 25.10.2013.a üldkoosolekul
TsÜS § 138 lg-ga 1 ega ka seda, milline tähendus saab nendel asjaoludel olla vaidlustatud
Catmet OÜ osanike 21.02.2013.a osaühingu osakapitali suurendamise otsuse tühisuse
küsimuses või antud hagi eseme suhtes hagi esitamise õigusega seoses.

Vastustaja seisukoht
6.    Vastustaja vaidles apellatsioonkaebusele vastu ja palus jätta selle rahuldamata ning
maakohtu otsuse muutmata.

Ringkonnakohtu seisukoht
7.      Ringkonnakohus, tutvunud apellatsioonkaebusega ja tsiviilasja materjalidega, leiab, et
maakohus jättis õigesti hagi rahuldamata. Apellatsioonkaebus tuleb jätta seega rahuldamata.
Maakohus leidis õigesti, et hageja ei ole kohtu ette toonud asjaolusid, mille alusel saaks
tuvastada vaidlusaluse otsuse tühisuse. Maakohus tuvastas, et hageja e- posti aadressile saadeti
kõik otsuse vastuvõtmise eelduseks olevad dokumendid. Samuti järeldas maakohus kostja poolt
kohtu ette toodud asjaolude alusel õigesti, et hageja sai viidatud dokumendid kätte. Seejuures
leidis maakohus õigesti, et dokumendid saadeti hageja e- posti aadressile ja hageja kasutab
vastavat aadressi püsivalt. Maakohus järeldas õigesti, et dokumentide vaidlusalusele e- posti


                                                                                           5(6)
                                                                         Tsiviilasi nr 2-14-2090

aadressile saatmisest saab konkreetsel juhul järeldada, et need jõudsid hagejale ka kohale.
Maakohus arvestas selle järelduse tegemisel ka seda, et hagejale on samale aadressile ka hiljem
e- kirju saadetud, samuti arvestas kohus õigesti hageja käitumist peale vastava otsuse tegemist.
Ringkonnakohus nõustub maakohtuga selles, et olukorras, kus hagejale saadeti dokumendid e-
postiga, ei saa hageja tugineda vaidlusaluse otsuse tühisusele. Koosolekut kokku kutsumata
otsuse tegemise regulatsiooni eesmärk ei ole see, et juhul, kui otsuse tegemiseks vajalikud
dokumendid saadetakse osanike nimekirja kantud postiaadressi asemel tegelikult kasutatavale
e- posti aadressile, peaks sellega kaasnema otsuse tühisus. Ringkonnakohus ei nõustu
apellandiga selles, et koosolekut kokku kutsumata tehtava osanike otsuse puhul tuleks nõutavad
dokumendid osanikele kätte toimetada. Kättetoimetamine on kohtumenetluse spetsiifiline
teadete edastamise viis, mis tsiviilkäibes ei kohaldu. Maakohus arvestas asja lahendamisel
õigesti sellega, et hagejal oleks olnud võimalik otsuse tühisuse tuvastamiseks kohtusse
pöörduda oluliselt varem. See ei ole asjaolu, millele oleks maakohus otsuse rajanud, kuid hageja
käitumise arvestamine ühe asjaoluna hagi lahendamise aluseks olevate asjaolude tuvastamisel,
on kohane. Maakohus leidis, et hageja ei ole kohtu ette toonud vaidlustatud otsuse tühisuse
aluseks olevaid asjaolusid. Sellest tulenevalt tuleb jätta hagi rahuldamata sõltumata sellest, kas
osakapitali suurendamise otsuse vaidlustamine on võimalik peale osaühingu ümberkujundamist
või mitte või kas hagejapoolne õiguste realiseerimine on täiendavalt vastuolus ka hea usu
põhimõttega. Eespool toodust tulenevalt tuleb jätta apellatsioonkaebus rahuldamata.

8.     Seoses hagi ja apellatsioonkaebuse rahuldamata jätmisega, tuleb maakohtu ja
ringkonnakohtu menetluskulud jätta hageja kanda (TsMS § 162 lg 1 ja § 171 lg 1). Kuna
maakohus ei määranud menetluskulusid summaarselt kindlaks, ei tee seda ka ringkonnakohus.
Esimene lõpplahend tehti käesolevas tsiviilasjas enne 01.01.2015.a. Sellises olukorras
menetluskulude summaarse kindlaksmääramise korda käsitles Riigikohus oma lahendis nr 3-2-
1-147-14. Ringkonnakohus lähtub selles lahendis väljendatust.



         Vallo Kariler                   Ulvi Loonurm                    Kaupo Paal
(allkirjastatud digitaalselt)   (allkirjastatud digitaalselt)   (allkirjastatud digitaalselt)




                                                                                                6(6)

                                            RIIGIKOHUS
                                      HALDUSKOLLEEGIUM
                                           KOHTUOTSUS
                                         Eesti Vabariigi nimel
 Kohtuasja number                      3-3-1-62-16
 Otsuse kuupäev                        8. detsember 2016
 Kohtukoosseis                         Eesistuja Ivo Pilving, liikmed Nele Parrest ja Jüri Põld
 Kohtuasi                              OÜ Ecober kaebus Pärnu Linnavalitsuse täitekorralduse
                                       õigus​vastasuse tuvastamiseks ja edaspidi täitekorralduste
                                       andmise keelamiseks
 Menetlusosalised                      Kaebaja OÜ Ecober, esindaja advokaat Ott Lepmets
                                       Vastustaja Pärnu linn, esindaja Tiina Roht
 Vaidlustatud kohtulahend              Tallinna Ringkonnakohtu 19. mai 2016. a otsus asjas nr 3-14-
                                       52651
 Menetluse alus Riigikohtus            Pärnu Linnavalitsuse kassatsioonkaebus
 Asja läbivaatamine                    Kirjalik menetlus

RESOLUTSIOON
1. Rahuldada kassatsioonkaebus.
2. Tühistada Tallinna Ringkonnakohtu 19. mai 2016. a otsus asjas nr 3-14-52651 tuvastamis​-
nõude ja menetluskulude jaotuse osas. Jätta tuvastamisnõude osas jõusse Tallinna Halduskohtu
18. septembri 2015. a otsus samas asjas.
3. Tagastada kautsjon. Jätta muud apellatsiooni- ja kassatsiooniastme menetluskulud
menetlus​osaliste endi kanda.


ASJAOLUD JA MENETLUSE KÄIK
1. OÜ-le Ecober kuulub Pärnu kesklinnas Põhja tn 1 kinnistu, millel paikneb 3-korruseline
aidahoone. Hoone on lagunenud ja varisemisohtlik. Pärnu Linnavalitsus kohustas 23. aprilli 2013. a
ettekirjutusega nr 9-13/4593 OÜ-d Ecober takistama suletud piirdega juurdepääsu Põhja tn 1
kinnistul asuvale ehitisele ekspertiisi asendiskeemil näidatud ohtliku tsooni ulatuses hiljemalt
1. juuniks 2013. OÜ-l Ecober tuli liikumist hoone ümber piirata ca 2 m raadiuses, hoone varisemis​-
ohtliku edelanurga juures ca 12 m raadiuses. Ettekirjutusele oli lisatud OÜ Arcus Projekt hinnang.
Ettekirjutuses hoiatati, et kohustuse täitmata jätmisel rakendatakse sunniraha 3000 eurot. Pärnu
Linnavalitsus pikendas OÜ Ecober taotlusel 3. juuni 2013. a kirjaga ettekirjutuse täitmise tähtaega
1. juulini 2013. OÜ Ecober vaie ja kaebus ettekirjutuse peale jäid rahuldamata. Sellekohane kohtu​-
otsus asjas nr 3-13-1948 jõustus 13. juunil 2014.
Muinsuskaitseamet tellis 2014. aastal Põhja tn 1 hoone uue ekspertiisi. Ehituskonstrueerimise ja
Katsetuste OÜ ekspertiisi kokkuvõtte kohaselt tuleb ohutuse tagamiseks esmalt piirata aidahoone
edelanurk raadiusega vähemalt 6 m. Muinsuskaitseamet koostas 18. juunil 2014 tegevuskava
aidahoone konserveerimiseks. Selle kohaselt tuleb ohutuse tagamiseks piirata aidahoone ajutise
piirdega: edelapoolne nurk raadiusega minimaalselt 6 m, ülejäänud hoone minimaalselt 1 m
müüritisest. Piiretele tuleb paigaldada ohutussildid.
Pärnu Linnavalitsuses toimus 27. juunil 2014 kohtumine, kus kinnistu omanik tegi ettepaneku mitte
paigaldada piiret, vaid katta hoone varisemise ärahoidmiseks võrguga. Pärnu Linnavalitsus nõustus
kohtumisel Muinsuskaitseameti tellitud ekspertiisis ja tegevuskavas toodud ajutise piirde kaugustega,
kuid jäi suletud piirde paigaldamise nõude juurde. OÜ Ecober teavitas 14. juunil ja 29. juulil 2014
linnavalitsust, et asub Muinsuskaitseameti tegevuskava täitma ning taotleb selleks abiraha. Seniks
pakkus osaühing välja, et katab aidahoone ülemise osa fassaadivõrguga.
2. Pärnu Linnvalitsus vaatas 25. septembril 2014 kinnistu üle ning rakendas 7. oktoobri 2014. a
täitekorraldusega nr 3-5/1131 linnvalitsuse 23. aprilli 2013. a ettekirjutuse täitmata jätmise eest
osaühingule sunniraha 3000 eurot. Korralduse kohaselt tuvastati kinnistu ülevaatuse käigus, et
omanik ei ole paigaldanud suletud piiret ohtliku tsooni ulatuses. Samuti ei olnud kinnistu omanik
mitme kuu jooksul täitnud 27. juunil 2014 antud lubadust paigutada hoone ümber võrk ohutuse
tagamiseks. Linn esitas 9. detsembril 2014 kohtutäiturile täitmisavalduse. OÜ Ecober tasus nõude,
misjärel kohtutäitur lõpetas täitemenetluse.
3. OÜ Ecober esitas 31. oktoobril 2014 Tallinna Halduskohtule kaebuse. Pärast kaebuse muutmist jäi
kaebuse nõudeks tuvastada 7. oktoobri 2014. a täitekorralduse õigusvastasus ja keelata linnal edaspidi
anda 23. aprilli 2013. a ettekirjutuse alusel täitekorraldusi. Kaebuse põhjendused olid järgmised.
a) Sunniraha rakendamine oli õigusvastane. Halduskohus leidis ettekirjutuse kontrollimisel asjas nr 3-
13-1848, et vastustaja ei kohustanud kaebajat paigaldama piirdeaeda. Ala on võimalik eraldada ka
võrguga, taraga, hekiga, terrassiga, kividega jms. Vastustaja ei pidanud 27. juuni 2014. a kohtumisel
ettekirjutuse täitmiseks piisavaks fassaadivõrgu paigaldamist. Samuti ei olnud ta nõus kinnistu
piiramisega heki või kividega, vaid nõudis piirdeaia paigaldamist.
b) Vastustaja nõustus 27. juuni 2014. a kohtumisel, et samal aastal koostatud ekspertiisiakt vastab
paremini tegelikkusele ja lubas sellest tulenevalt koostada uue haldusakti. Uut haldusakti aga ei
koostatud. Kaebaja esitas vastustajale ettekirjutuse kehtetuks tunnistamise avalduse, kuid vastustaja
ei ole seda seni lahendanud. Kaebaja paigaldas veebruaris 2015 fassaadivõrgu. Samuti esitas ta
Muinsuskaitseametile taotluse toetuse maksmiseks.
c) Keelamiskaebuse eesmärk on vältida pahatahtlike täitekorralduste väljastamist. Kui kaebaja
paigaldaks piirdena võrgu 2014. a ekspertiisiaktis näidatud ulatuses, võib vastustaja rakendada
kaebaja suhtes sunniraha.
d) Kui vastustaja oleks pidanud tähtsaks piirdeaia paigaldamist, oleks vastustaja selle ise asendus​-
täitmise korras paigaldanud, mitte vaielnud kaebajaga 2011. aastast saadik. Erimeelsused vastustajaga
tekkisid juba 10 aastat tagasi, kui linnaametnik nõudis ametiseisundit kuritarvitades kaebaja juhatuse
liikme nõusolekut kinnistu arendamiseks ja võltsis allkirja.
4. Tallinna Halduskohus jättis 18. septembri 2015. a otsusega kaebuse rahuldamata ja menetlus​kulud
menetlusosaliste endi kanda järgmiste põhjendustega.
a) Kaebajal on seadusest tulenev kohustus tagada tema omandisse kuuluva ehitise ohutus, sh
takistada juurdepääs varisemisohtlikule ehitisele. Kaebaja ei teinud kuni 2015. a alguseni midagi
ehitise varisemisohu vältimiseks. Kaebaja on rikkunud oma seadusjärgseid kohustusi juba aastaid.
Rahaliste vahendite puudumine seda ei vabanda.
b) Piirde paigaldamine ei saa olla kaebajat ebamõistlikult koormav. Lahenduste otsimine ei ole
ohutuse tagamiseks piisav, selleks tuleb astuda reaalseid samme. Viivitamine toob kaasa ehitise
jätkuva lagunemise ning varisemisohu suurenemise. Ettekirjutus on läbinud kohtuliku kontrolli ega
sea kaebajale piirde materjali osas piiranguid. Aastal 2015 paigaldatud fassaadivõrk ei takista
juurdepääsu ehitisele ega taga ohutust. Riegler Grupp OÜ 21. augusti 2014. a ettepanek kattevõrgu
paigaldamiseks on ilmselgelt asjatundmatu. Kaebaja suhtes kehtis ettekirjutus piirde paigaldamiseks.
Kaebajale ei saanud jääda ekslikku arusaama, et kattevõrgu paigaldamisega täidab ta piirde
paigaldamise kohustuse.
c) Asjaolu, et Muinsuskaitseamet määratles ohutsooni 2011. a hinnangust erinevalt, ei muuda
ettekirjutust õigusvastaseks. Muinsuskaitseameti tegevuskava ja 2014. a ekspertiisiakt nimetavad
minimaalse kauguse, millest lähemale ei tohi piiret paigaldada. Aastal 2011 hinnati varisemise korral
kivide kukkumise kaugust. Tegemist võis olla optimaalse kaugusega, tagamaks suuremat turvalisust.
Vastustaja on nõustunud hoone piiramisega 6 m raadiuses hoone edelanurgas ja 1 m raadiuses
ülejäänud osas nii 27. juuni 2014. a kohtumisel, vaidlustatud täitekorralduses kui ka kohtumenetluses.
Kui kaebaja paigaldab piirde lähemale kui ettekirjutuses ette nähtud, järgides samal ajal vastustaja
antud nõusolekut ohtliku tsooni ulatuse vähendamiseks, kuid vastustaja rakendab sellele vaatamata
kaebaja suhtes sunniraha, võib kaebaja vaidlustada sellise otsuse, viidates õiguspärasele ootusele.
Vaidlused vastustajaga ei takista piirde paigaldamist. Kuna praegusel juhul puudusid haldusmenetluse
seaduse (HMS) § 65 lg-s 3 toodud asjaolud, ei olnud vastustaja kohustatud ettekirjutust muutma ega
tühistama.
d) Vastustaja lubas 27. juuni 2014. a kokkusaamisel tunnistada varasema ettekirjutuse kehtetuks ja
koostada uute tingimustega haldusakti. Vastustaja ei teavitanud kaebajat oma otsusest jätta uus
haldus​akt andmata. Vastustaja selline käitumine ei ole kooskõlas hea haldustavaga ja on õigus​vastane
(HMS § 62 lg 5). Siiski ei too see kaasa kohaldatud sunnivahendi õigusvastasust, sest kohustus rajada
piire ja selle eesmärk pidid olema kaebajale selged. Vastustaja käitumine ei õigustanud ettekirjutuse
täitmata jätmist. Kaebaja ei ole vaidlustanud vastustaja viivitust ette​kirjutuse kehtetuks tunnistamise
taotluse lahendamisel. See ei kuulu praeguse vaidluse esemesse.
e) Sunniraha rakendamist keelavaid asjaolusid ei esinenud. Arvestades kaitstavate õiguste olulisust ja
kaebaja pikaajalist venitamist, ei ole sunniraha 3000 eurot ilmselgelt ebaproportsionaalne
(asendustäitmise ja sunniraha seaduse (ATSS) § 3 lg 3). Olenemata sellest, milliseid võimalikke
õigusvastaseid tegusid on vastustaja ametnikud kaebaja suhtes varem teinud, ei mõjuta see kaebajal
olevaid kohustusi. See, et vastustajal oli võimalus viia läbi asendustäitmine, ei muuda kaebaja
kohustusi.
f) Keelamisnõue on põhjendamatu. Kaebajal on kohustus tagada ehitise ohutus ja piirata juurdepääs
lagunevale ehitisele.
5. OÜ Ecober palus apellatsioonkaebuses halduskohtu otsus tühistada täitekorralduse õigus​vastasuse
tuvastamise nõude osas.
6. Tallinna Ringkonnakohus rahuldas 19. mai 2016. a otsusega apellatsioonkaebuse, tühistas haldus​-
kohtu otsuse tuvastamisnõude ja menetluskulude jaotuse osas, tuvastas täitekorralduse õigus​vastasuse
ja mõistis vastustajalt kaebaja kasuks välja menetluskulu 1155 eurot järgmiste põhjendustega.
a) Pärast ettekirjutuse kohta tehtud kohtuotsuse jõustumist tekitas poolte vahel kõneainet haldus​kohtu
seisukoht, et suletud piirdena on käsitatav ka nt hekk või lint. Ettekirjutusele lisatud asendi​skeemist
nähtub, et kaebajal tuleb hoone ümber liikumist piirata ca 2 m laiuses ning hoone edela​nurga juures
ca 12 m raadiuses. Kuigi vastustaja on täitekorralduses viidanud ka 2014. a eksperdi soovitatud ja
tegevuskavas märgitud ohtliku tsooni ulatusele, on korralduses rakendatud sunniraha ettekirjutuse
täitmata jätmise eest. Kuna vastustaja nõustus 27. juuni 2014. a kohtumisel ohtliku tsooni
vähendamisega ja lubas anda uue haldusakti, otsustas vastustaja sisuliselt lükata sunniraha
rakendamise edasi. Vastustaja oleks pidanud oma ettekirjutust korrigeerima ka seetõttu, et
ettekirjutuse kohta tehtud halduskohtu otsuses näidatud võimalus piirata ala lindiga ei taganud tema
arvates hoone ohutust.
b) ATSS § 8 lg 3 p 3 järgi ei ole sunnivahendi rakendamise edasilükkamise korral sunnivahendi
rakendamine lubatud. 27. juuni 2014. a koosolekul tekkis kaebajal õigustatud arusaam, et vastustaja
ei nõua temalt enam piirde paigaldamist ettekirjutuses viidatud ohutsooni ulatuses, vaid piisab
2014. a ekspertiisi käigus soovitatud ohtliku ala piiramisest. Kaebajal ei olnud aga kindlust, et
vastustaja ei sunni teda siiski täpselt järgima ettekirjutuses nõutud piirde kaugust. Kui vastustaja
hiljem antud nõusolekust taganes, oleks ta hea halduse põhimõttest tulenevalt pidanud kaebajat sellest
teavitama. Kaebajal tekkis õigustatud ootus, et sunniraha kohaldamine tema suhtes ei ole enne
ettekirjutuse korrigeerimist päevakorral. Ebaselges olukorras sunniraha sissenõudmine ei ole
kooskõlas ka sunnivahendi eesmärkidega.


MENETLUSOSALISTE PÕHJENDUSED
7. Pärnu linn palub kassatsioonkaebuses tühistada ringkonnakohtu otsus ja jätta jõusse halduskohtu
otsus. Vastustaja leiab, et isegi kui ta lükkas sunnivahendi rakendamise edasi, oli seda võimalik teha
üksnes 15. juulini 2014. Selle päeva pakkus vastustaja ettekirjutuse uueks tähtpäevaks ja kaebaja ei
vaielnud sellele vastu. Uus tähtaeg oli kaebajale teada, selle jooksul sunnivahendit ei rakendatud.
Ringkonnakohus omistas koosolekule õigusjõu, arvestades koosolekul toimunut valikuliselt.
Ringkonna​kohtu otsusest ei selgu, millele tugineb seisukoht, et kaebajal polnud kindlust, et vastustaja
ei sunni teda järgima ettekirjutuses nõutud piirde kaugust. Ettekirjutus on kehtiv, selle täitmist pole
peatatud ega edasi lükatud. Ringkonnakohtu otsusest ei selgu tõendid ega asjaolud, millel rajaneb
seisukoht, et kaebajal tekkis õigustatud ootus, et vastustaja annab uue haldusakti. Ringkonnakohus
jättis arvestamata, et pärast vastustaja nõustumist muinsuskaitseameti hinnanguga oli kaebaja teadlik
enda kohustuse ulatusest. Koosolekul ei viidatud mingilgi moel kaebaja õigusele jätta ettekirjutus
täitmata. Eksimine hea halduse tava vastu ei saa kaaluda üles õiguspärast haldusakti ja avalikku huvi
ohutu linnaruumi vastu. Ringkonnakohus ei hinnanud piirde paigaldamata jätmise tagajärgi ega
uurinud ettekirjutuse eesmärki. Eesmärk oli juurdepääsu takistamine, mitte kinnistu piiride nähtavaks
tegemine.
8. OÜ Ecober palub vastuses jätta kassatsioonkaebus rahuldamata. Kaebaja leiab, et sunniraha
rakendamise edasilükkamisel ei ole vorminõudeid. Vastustaja 27. juuni 2014. a otsustus vastab
haldusaktile esitatavatele nõuetele ja seda võib käsitada sunnivahendi edasilükkamisena (ATSS § 8
lg 3 p 3). 27. juuni 2014. a koosoleku protokollis on väga selgelt eristatud otsus ja selle aluseks olnud
vestlus. Vestluse käigus tegi vastustaja ettepaneku paigaldada piire hiljemalt 15. juuliks 2014.
Tegelikkuses arutleti veel mitmete kuupäevade üle. Kõigel vestluse käigus öeldud ei ole õiguslikku
tähendust. Ringkonnakohus lähtus õigest otsuse resolutiivosast. Täitekorraldus on vastuolus ka ATSS
§ 8 lg 3 p-ga 1. Vastustaja muutis 7. juuni 2014. a otsusega ettekirjutuse nõudmisi ja kohustas sellega
iseennast välja andma uut haldusakti. Seetõttu ei olnud ettekirjutus sunniraha rakendamise hetkel
kehtiv. Protokoll ei sisaldanud samas uut kaebaja poolt täidetavat haldusakti. Vastustaja tegevus, kus
ettekirjutuse muutmisega anti sisuliselt uus ettekirjutus, ei olnud selge ega üheselt mõistatav.


KOLLEEGIUMI SEISUKOHT
9. Riigikohtus käib vaidlus üksnes tuvastamisnõude üle. Pooled on eri meelt küsimuses, kas selles
asjas olid täidetud sunnivahendi kohaldamise eeldused ATSS § 8 lg 3 p-de 1 ja 3 järgi ning kas
sunniraha rakendamine oli proportsionaalne vaatamata väidetavale õiguslikule ebaselgusele. Pooled
ei vaidle selle üle, et vastustaja 23. aprilli 2013. a ettekirjutus oli vaidlusaluse täitekorralduse andmise
ajal – 7. oktoobril 2014 – täitmata.
10. ATSS § 8 lg 3 p 1 kohaselt ei tohi sunnivahendit rakendada, kui sama paragrahvi lõikes 1
sätestatud sunni rakendamise alused on ära langenud. ATSS § 8 lg 1 kohaselt on sunnivahendi
rakendamise eelduseks mh sundtäidetava ettekirjutuse kehtivus. Kaebaja leiab, et 23. aprilli 2013. a
ettekirjutus sunniraha rakendamise ajal enam ei kehtinud, sest vastustaja otsustas 27. juuni 2014. a
koosolekul anda välja uue haldusakti.
11. Kolleegium kaebaja seisukohaga ei nõustu. 27. juuni 2014. a koosolekul toimusid kaebaja ja
vastustaja informaalsed läbirääkimised. Koosoleku protokolli on märgitud 3 otsust: linn on
seisukohal, et paigaldada tuleb suletud piire; alternatiivse lahendusena küsib kaebaja tegevuskava
koostajalt 27. nädalaks (juuli alguseks) seisukohta, kas hoonet võib piirata võrguga; linn väljastab uue
haldusakti hiljemalt 27. nädala lõpuks. Seega andis linn informaalse lubaduse ettekirjutuse ümber​-
vaatamiseks pärast tegevuskava koostaja täiendavat seisukohta, kuid ei tunnistanud ettekirjutust
koosolekul kehtetuks. Vastupidi, linn jäi sõnaselgelt piirde paigaldamise nõude juurde. Lubadus
haldusmenetlus uuendada ega isegi haldusmenetluse uuendamine ei lõpeta haldusakti kehtivust.
ATSS § 8 lg 3 p-st 1 ei tulenenud seega sunniraha rakendamise keeldu.
12. ATSS § 8 lg 3 p 3 välistab sunnivahendi rakendamise, kui sunnivahendi rakendamine lükatakse
edasi. Kaebaja ja ringkonnakohtu hinnangul oli sunnivahendi rakendamine 27. juuni 2014. a
protokollist nähtuvalt täitekorralduse andmise ajal edasi lükatud.
Kolleegium ei nõustu ka selle hinnanguga. 27. juuni 2014. a protokollis ei ole sõnaselget otsust
sunnivahendi edasilükkamise kohta. Kuna pooled leppisid kokku täiendavate otsuste ja toimingute
tegemise 2014. a juuli alguses, võib sellest välja lugeda kavatsuse mitte rakendada sunniraha sel
piiratud ajavahemikul, mitte aga määramata aja jooksul. Koosoleku protokolli on märgitud ka
linnaametniku seisukoht, et suletud piire tuleb paigaldada hiljemalt 15. juuliks 2014. Kaebaja väide,
et koosolekul arutati ka teiste võimalike tähtaegade üle, ei ole asjakohane. Kaebaja jätab
tähelepanuta, et ettekirjutuse täitmise tähtaeg ei sõltunud tema nõusolekust, vaid selle sai määrata linn
ühepoolselt. Protokollist ei nähtu, et linn oleks nõustunud ettekirjutuse täitmisega hiljem kui 15. juulil
2014.
13. Ringkonnakohtu otsuse kohaselt ei täitnud linn lubadust anda ohu kõrvaldamiseks uus haldusakt
ning sellega tekkis õiguslikult ebaselge olukord, arvestades ka vastustaja mittenõustumist
ettekirjutuse kohta tehtud kohtuotsuse põhjendustega. Ringkonnakohtu hinnangul ei olnud kaebaja
jaoks arusaadav, mida ta pidi ettekirjutuse täitmiseks tegema, ning sellises olukorras ei täida
sunniraha enda eesmärki.
14. Kolleegium meenutab asjas nr 3-3-1-72-14 väljendatud seisukohta, et sunniraha rakendamine on
kaalutlusotsus ja selle tegemisel tuleb arvestada proportsionaalsuse põhimõttega (p 14). Kui
ettekirjutusest tulenevad adressaadi kohustused on ebaselged, võib see põhimõtteliselt kujutada
endast mõjuvat põhjust ettekirjutuse täitmata jätmiseks ning sunniraha rakendamine ei pruugi sellisel
juhul olla proportsionaalne.
15. Praegusel juhul ei tekitanud halduskohtu otsus ettekirjutuse kohta ega vastustaja käitumine eraldi
ega koostoimes kolleegiumi hinnangul sellist ebaselgust ettekirjutuse täitmise ulatuse ja viisi suhtes,
mis oleks õigustanud ettekirjutuse täitmata jätmist.
16. Ettekirjutuses kohustati kaebajat "takistama suletud piirdega juurdepääsu" ehitisele ohtliku tsooni
ulatuses. Halduskohus tegi asjas nr 3-13-1848 järelduse, et ettekirjutusest ei tulene kohustust piirata
ala tingimata just piirdeaiaga. Kohus mainis küll, et maa-alasid on põhimõtteliselt võimalik piirata ka
nt võrgu, heki või lindiga, kuid otsusest ei ole välja loetav seisukoht, et kõik need vahendid sobivad
tingimusteta 23. aprilli 2013. a ettekirjutuse täitmiseks. Kaebaja pidi ettekirjutuse täitmisel arvestama
selle aluseks olevat ehitusseadustiku v.r § 29 lg 1 p 4. Sellest sättest tulenes kaebaja kohustus
takistada juurdepääs varisemisohtlikule või muude lagunemistunnustega ehitisele kuni selle
lammutamiseni või korrastamiseni. Seega pidi kaebaja ettekirjutuse täitmiseks mitte ainult
paigaldama kas piirdeaia või muu suletud piirde, vaid selle abil ka takistama tõhusalt kõrvaliste
isikute juurdepääsu kinnistule.
Teoreetilised arutlused selle üle, millised piirdevahendid oleksid piirdeaia asemel praegusel juhul veel
kõne alla tulnud ja kas vastustaja oleks neid ettekirjutuse nõuetekohase täitmisena aktsepteerinud, on
ainetud. Pole vaidlust selle üle, et kaebaja polnud täitekorralduse andmise seisuga paigaldanud hoone
ümber ühtegi suletud piiret ega olnud takistanud mingil moel juurdepääsu aidahoonet ümbritsevale
ohtlikule tsoonile. Asjakohaselt on täitekorralduses märgitud, et kaebaja polnud täitekorralduse
tegemise ajaks paigaldanud seintele isegi võrku, mis pidi tema enda väitel välistama hoone
varisemise.
17. Ettekirjutuses oli paigaldatava piirde kauguseks märgitud üldiselt 2 m ning edelanurga juures 12
m hoonest. 27. juuni 2014. a protokolli on märgitud, et vastustaja nõustus vähendama neid kaugusi 1
ja 6 meetrini. Kolleegiumi hinnangul ei kujuta protokoll endast ettekirjutuse muudatust, kuid see
kajastab vastustaja lubadust aktsepteerida ettekirjutuse täitmist kaebajale soodsamal viisil.
Vastustaja niisugust lubadust ei saa käsitada mõjuva põhjusena ettekirjutuse täitmata jätmiseks.
Küsimus, kas vastustaja lubadus lõi kaebajale õigustatud ootuse, oleks asjakohane siis, kui kaebaja
oleks ettekirjutuse täitnud protokollile vastavalt, ent vastustaja oleks nõudnud sellest hoolimata
sunniraha tasumist. Kaebaja ei täitnud ettekirjutust ei ettekirjutuses ega protokollis kajastatud
tingimustel. Vastustaja pole andnud lubadust, et kaebaja võib jätta ettekirjutuse üldse täitmata.
Kui kaebaja ei pidanud usaldusväärseks vastustaja lubadust leppida kaugustega 1 m ja 6 m, oleks
tulnud piire paigaldada ettekirjutuses toodud tingimustele vastavalt.
18. Kolleegium märgib, et uue haldusakti andmise lubaduse täitmata jätmine ilma täiendavate
selgitusteta ei vasta heale haldustavale, kuid nõustub vastustajaga, et see minetus ei andnud alust jätta
kehtiv ettekirjutus täitmata. Kui kaebaja nägi, et lubatud tähtaja jooksul ei ole vastustaja uut
haldusakti andnud, pidi ta mõistma, et ettekirjus on jätkuvalt jõus või vähemalt küsima vastustajalt
selgitusi õigusliku olukorra kohta. Ta ei võinud eeldada, et ettekirjutuse täitmist talt enam ei nõuta.
19. Kaebaja on ettekirjutuse täitmata jätmist põhjendanud ka Muinsuskaitseametile 25. septembril
2014 esitatud rahataotlusega, milles ta mh palus hoone piiramiseks raha riigieelarvest. Kolleegium
rõhutab, et ehitise ohutuse tagamine on seadusest tulenev omaniku kohustus ning riigilt raha
taotlemine ei lükka edasi selle kohustuse täitmist. Kaebaja taotlus ei takistanud seega sunniraha
rakendamist.
20. Eeltoodu tõttu tuleb kassatsioonkaebus rahuldada, ringkonnakohtu otsus tühistada ja jõusse jätta
halduskohtu otsus (halduskohtumenetluse seadustiku (HKMS) § 230 lg 5 p 4). Kautsjon tuleb
vastustajale tagastada (HKMS § 107 lg 4) ning muud apellatsiooni- ja kassatsiooniastme menetlus​-
kulud jätta menetlusosaliste endi kanda (HKMS § 108 lg 1).

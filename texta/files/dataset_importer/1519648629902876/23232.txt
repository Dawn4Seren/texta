                       KOHTUMÄÄRUS
 Kohus                                Tallinna Ringkonnakohus
 Kohtukoosseis                        Eesistuja Villem Lapimaa, liikmed Oliver Kask ja Ruth
                                      Plaks
 Määruse tegemise aeg ja koht         18.02.2016, Tallinn
 Haldusasja number                    3-16-211
 Haldusasi                            Eurosec OÜ kaebus riigihangete vaidlustuskomisjoni
                                      18.01.2016 otsuse nr 1-16/165483 tühistamiseks,
                                      Politsei- ja Piirivalveameti 30.12.2015 otsuse nr 1.11-
                                      19/447-6 tühistamiseks osas, millega tunnistati Eurosec
                                      OÜ pakkumus mittevastavaks ja millega tunnistati
                                      edukaks Selfdiagnostics OÜ pakkumus ning 04.02.2016
                                      otsuse nr 1.11-19/447-9 tühistamiseks osas, millega
                                      tunnistati edukaks Selfdiagnostics OÜ pakkumus
 Menetlusosalised                     Kaebaja (pakkuja) – Eurosec OÜ, volitatud esindaja adv
                                         Kristo Kallas
                                      Vastustaja (hankija) – Politsei- ja Piirivalveamet,
                                         volitatud esindaja Margit Maidla
                                      Kolmas isik – Selfdiagnostics OÜ
 Vaidlustatud kohtulahend             Tallinna Halduskohtu 15.02.2016 määrus
 Menetluse alus ringkonnakohtus       Eurosec OÜ määruskaebus
 Asja läbivaatamine                   Kirjalik menetlus

RESOLUTSIOON
Rahuldada Eurosec OÜ määruskaebus ning tühistada Tallinna Halduskohtu 15.02.2016
määrus haldusasjas nr 3-16-211.

EDASIKAEBAMISE KORD
Määruse peale saab esitada määruskaebuse Riigikohtule 10 päeva jooksul määruse
kättesaamisest arvates (HKMS 155 lg 5, § 278 lg-d 1 ja 2).

ASJAOLUD JA MENETLUSE KÄIK
1. Politsei- ja Piirivalveamet (PPA) avaldas 01.09.2015 riigihangete registris riigihanke
„Narkoanalüsaatorite ostmine“ (viitenumber 165483) hanketeate. Pakkumuse esitasid neli
pakkujat: Eurosec OÜ, OÜ Sparts More, OÜ HNK Analüüsitehnika ja Selfdiagnostics OÜ.
2. Politsei- ja Piirivalveameti 30.12.2015 otsusega nr 1.11-19/447-6 tunnistati Eurosec OÜ,
OÜ Sparts More ja OÜ HNK Analüüsitehnika pakkumused mittevastavaks ja lükati need tagasi.
Edukaks tunnistati Selfdiagnostics OÜ pakkumus.
                                                                                        3-16-211

3. Eurosec OÜ ja OÜ Sparts More vaidlustasid nende pakkumuse tagasilükkamise ja
Selfdiagnostics OÜ pakkumuse edukaks tunnistamise. Riigihangete vaidlustuskomisjon
(VAKO) jättis 18.01.2016 otsusega nr 1-16/165483 Eurosec OÜ vaidlustuse rahuldamata.
VAKO 27.01.2016 otsusega nr 4-16/165483 rahuldati OÜ Sparts More vaidlustus ning
tunnistati kehtetuks PPA 30.12.2015 otsus nr 1.11-19/447-6 OÜ Sparts More pakkumuse
mittevastavaks tunnistamise ja tagasilükkamise ning Selfdiagnostics OÜ pakkumuse edukaks
tunnistamise osas.
4. Eurosec OÜ esitas 28.01.2016 Tallinna Halduskohtule kaebuse VAKO 18.01.2016 otsuse
nr 1-16/165483 tühistamiseks ning PPA 30.12.2015 otsuse nr 1.11-19/447-6 tühistamiseks
osas, millega tunnistati Eurosec OÜ pakkumus mittevastavaks ja millega tunnistati edukaks
Selfdiagnostics OÜ pakkumus.
5. Politsei- ja Piirivalveamet tegi 04.02.2016 otsuse nr 1.11-19/447-9, millega tunnistas
seoses VAKO 27.01.2016 otsusega nr 4-16/165483 kehtetuks 30.12.2015 otsuse nr 1.11-
19/447-6 OÜ Sparts More pakkumust puudutavas osas, tunnistas OÜ Sparts More pakkumuse
vastavaks ning tunnistas edukaks OÜ Selfdiagnostics pakkumuse.
6. Eurosec OÜ esitas 08.02.2016 halduskohtule avalduse kaebuse täiendamiseks PPA
04.02.2016 otsuse tühistamise nõudega osas, millega tunnistati OÜ Selfdiagnostics pakkumus
edukaks. Kuna kaebajale pole selge, milline on kehtiv otsus pakkumuse edukaks tunnistamise
kohta ning vältimaks olukorda, kus jääb esitamata „õige“ otsuse tühistamise nõue, tuleb kaebust
täiendada. Kaebaja tühistamisnõude eesmärk on, et tühistataks PPA otsus, millega on
tunnistatud edukaks OÜ Selfdiagnostics pakkumus.
7. Tallinna Halduskohus rahuldas 10.02.2016 määrusega (resolutsiooni p 2) kaebaja taotluse
kaebuse muutmiseks. Kohus leidis, et kujunenud olukorras ei pea kaebaja oma eesmärgi
saavutamiseks läbima kohustuslikku vaidemenetlust 04.02.2016 otsuse osas.
8. Tallinna Halduskohus jättis 15.02.2016 määrusega Eurosec OÜ kaebuse PPA
04.02.2016 otsuse nr 1.11-19/447-9 osalise tühistamise nõudes läbi vaatamata. Kohus märkis,
et kaebuse muutmine kaebaja soovitud viisil ei ole kooskõlas HKMS § 268 lg-ga 1 (halduskohtu
määruses ekslikult viidatud lg-le 2), mille kohaselt pakkuja, taotleja või riigihankes osalemisest
huvitatud isik võib esitada oma õiguste kaitseks kaebuse hankija tegevuse peale, kui ta on
läbinud menetluse VAKO-s. Halduskohtumenetluse regulatsioon hankevaidlustes ei näe ette
kõrvalekaldumist kohustuslikust kohtueelsest menetlusest menetlusökonoomia põhimõttest
lähtudes. Sellise kaebuse esitamise võimaldamine seaks ka erinevad vaidlustajad ja kohtusse
pöördujad ebavõrdsesse olukorda. Kuna kaebaja ei ole 04.02.2016 otsuse nr 1.11-19/447-9 osas
läbinud VAKO menetlust, esineb kaebuse läbi vaatamata jätmise alus HKMS § 121 lg 1 p 4 ja
§ 151 lg 1 p 1 tähenduses.


MENETLUSOSALISTE SEISUKOHAD RINGKONNAKOHTUS
9.   Eurosec OÜ palub määruskaebuses tühistada halduskohtu 15.02.2016 määrus.
Halduskohus on HKMS § 268 lg-t 1 vääralt kohaldanud. Kaebaja nõustub VAKO seisukohaga,
et kaebaja pakkumuse vastavaks tunnistamise korral ei oleks Selfdiagnostics OÜ pakkumuse
edukaks tunnistamise otsuse kehtivuse korral kaebajal võimalik hankelepingut sõlmida. Selle
eelduseks on Selfdiagnostics OÜ pakkumuse edukaks tunnistamise otsuse tühistamine või
kehtetuks tunnistamine. Arvestades, et kaebaja taotles vaidlustusmenetluses PPA 30.12.2015
otsuse nr 1.11-19/447-6 tühistamist osas, millega tunnistati edukaks Selfdiagnostics OÜ
pakkumus, on kaebajal läbitud vaidlustusmenetlus Selfdiagnostics OÜ pakkumuse edukaks


                                                                                             2(3)
                                                                                      3-16-211

tunnistamise otsuse tühistamise nõudes. Asjaolu, et PPA on eduka pakkumuse kohta
vormistanud uue, kuid varasema otsusega võrreldes sisu poolest sama otsuse, ei saa kaasa tuua
uut vaidlustusmenetlust. Kuna VAKO on kaebaja pakkumuse mittevastavaks tunnistamise osas
otsuse juba teinud, ei saa VAKO seda küsimust enam uuesti otsustada (riigihangete seaduse §
122 lg 3 p 3). Kui kaebaja esitaks VAKO-le nõude PPA 04.02.2016 otsuse tühistamiseks, ei
oleks seda vaidlustust võimalik rahuldada, kuni kehtib 30.12.2015 otsus kaebaja pakkumuse
mittevastavaks tunnistamise kohta.
10. Politsei- ja Piirivalveamet ja Selfdiagnostics OÜ paluvad kirjalikes vastustes jätta
määruskaebus rahuldamata ja halduskohtu määrus muutmata.


RINGKONNAKOHTU PÕHJENDUSED
11. Eurosec OÜ esitas vaidlustuse ja kaebuse põhjusel, et PPA tunnistas tema pakkumuse
mittevastavaks. Selleks, et saavutada oma põhilist eesmärki – hankelepingu sõlmimine
kaebajaga – pidi kaebaja vaidlustama lisaks tema pakkumuse mittevastavaks tunnistamisele ka
Selfdiagnostics OÜ pakkumuse edukaks tunnistamise. Kuna VAKO tunnistas oma 27.01.2016
otsusega PPA 30.12.2015 otsuse kehtetuks üksnes OÜ Sparts More pakkumuse mittevastavaks
tunnistamise ja tagasilükkamise ning Selfdiagnostics OÜ pakkumuse edukaks tunnistamise
osas, kehtib jätkuvalt 30.12.2015 otsus kaebaja pakkumuse mittevastavaks tunnistamise kohta.
04.02.2016 otsusega tunnistas PPA OÜ Sparts More pakkumuse vastavaks, kuid edukaks
tunnistati taas OÜ Selfdiagnostics pakkumus. Seega peab kaebaja oma eesmärgi saavutamiseks
nõudma 30.12.2015 otsuse tühistamist tema pakkumuse mittevastavaks tunnistamise osas ning
04.02.2016 otsuse tühistamist OÜ Selfdiagnostics pakkumuse edukaks tunnistamise osas.
12. Ringkonnakohtu arvates ei ole mõistlik tõlgendada HKMS § 268 lg-t 1 selliselt, et
kujunenud olukorras peaks kaebaja uue vaidlustusmenetluse läbima. Õiguskirjanduse kohaselt
tuleb HKMS § 268 lg 1 tõlgendamisel eelistada tõlgendust, mis võimalikult suurel määral
tagaks hankevaidlusega kohtusse pöördumise, olles menetluslikult võimalikult ökonoomne ja
efektiivne (K. Merusk, I. Pilving (koost.). Halduskohtumenetluse seadustik. Kommenteeritud
väljaanne. Tallinn: Juura 2013, § 268 komm B. I. 2, lk 749). Arvestades, et kaebaja vaidlustab
jätkuvalt OÜ Selfdiagnostics pakkumuse edukaks tunnistamist tema pakkumuse mittevastavaks
tunnistamise motiivil ja selles küsimuses on vaidlustusmenetlus juba läbitud, ei pea kaebaja
esitama eraldi uut vaidlustust 04.02.2016 otsusele. Ringkonnakohus nõustub kaebajaga, et
olukorras, kus kehtib PPA 30.12.2015 otsus kaebaja pakkumuse mittevastavaks tunnistamise
kohta, mida VAKO pidas 18.01.2016 otsuses õiguspäraseks, ei saaks VAKO rahuldada kaebaja
vaidlustust PPA 04.02.2016 otsuse peale. Seega oleks uue vaidlustuse esitamine eesmärgipäratu
ega tagaks efektiivset õiguskaitset. Praegusel juhul on kaebuse muutmise mittelubamine
vastuolus menetlusökonoomia põhimõttega.
13. Eeltoodu põhjal jättis halduskohus kaebuse PPA 04.02.2016 otsuse nr 1.11-19/447-9
osalise tühistamise nõudes põhjendamatult läbi vaatamata. Halduskohtu 15.02.2016 määrus
tuleb kohtumenetluse normi olulise rikkumise tõttu tühistada.

 /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Oliver Kask                  Villem Lapimaa                      Ruth Plaks




                                                                                           3(3)

                           KOHTUMÄÄRUS
 Kohus                           Viru Maakohus

 Määruse aeg ja koht             25. juuli 2016, Rakvere kohtumajas

 Kohtuasja number                1-15-4708
 Kohtunik                        Anu Ammer
 Kohtuistungi sekretär           Kätlin Koidumäe

 Prokurör                        Enn Pustak

 Kohtuasi                        Viru Vangla materjalid Kert Koori vangistusest
                                 tingimisi enne tähtaega vabastamiseks

                                 KERT KOOR, i.k. 39011305229, kannab karistust Viru
 Süüdimõistetu
                                 Vanglas, elukoht vabanemisel: xxxx
                                 Karistuse kandmise algus 27.11.2015 ja lõpp 11.03.2017.

 Kohtuasja läbivaatamise aeg 21.07.2016, videokohtuistungil
 Kohtumääruse õiguslik alus KarS § 76; KrMS § 426, § 383, § 384 ja § 387

RESOLUTSIOON
Jätta Kert Koor vangistusest tingimisi enne tähtaega vabastamata.

Edasikaebamise kord

Kohtumäärusele on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.
Kohtumääruse väljatrükk saata Viru Vanglale, Kert Koorile ja prokurörile.


Asjaolud

Viru Vangla esitas 06.06.2016 Viru Maakohtule materjalid kinnipeetava Kert Koori
vangistusest tingimisi enne tähtaega vabastamiseks.

Kert Koor on süüdi tunnistatud Tartu Maakohtu 26.11.2015 otsusega KarS § 199 lg 2 p 5,7,9,
§ 266 lg 2 p 2,3 ja § 121 lg 2 p 2,3 järgi ning kohus mõistis talle KarS § 64 lg 1 alusel
liitkaristuseks 10 kuud vangistust. KarS § 65 lg 2 alusel suurendas kohus mõistetud karistust

                                              1
Tartu Maakohtu 30.10.2014 otsusega mõistetud karistuse ärakandmata osa, s.o. 5 kuud 12
päeva vangistust võrra ning mõistis Kert Koorile lõplikuks karistuseks 1 aasta 3 kuud 12 päeva
vangistust. Karistuse kandmise alguseks luges kohus 27.11.2015.

Arvestades kinnipeetava ohtlikkuse taset ning uue kuriteo toimepanemise tõenäosust ei toeta
Viru Vangla kinnipeetava tingimisi ennetähtaegset vabastamist.

Kohtuistung

Kert Koor taotleb enda tingimisi ennetähtaegset vabastamist. Kinnipeetav avaldab, et elama
tahab hakata sõbra korteris ja seal teha remonti, töökohta vabanemisel ei ole, kuid Töötukassas
saab end alati arvele võtta. Selgitab, et on vanglas läbinud eluviisitreeningu ja vihajuhtimise,
osaleb kunstiringis ja on valmis kahe nädala jooksul peale vabanemist laskma endale ampulli
panna, kuna alkoholist saavad alguse kõik ta probleemid. Kinnitab, et on elu üle pikalt järgi
mõelnud ja palub kohtult usaldust ning võimalust end tõestada.

Prokurör asja arutamisest osa ei võtnud, kuid on esitanud kohtule kirjalikult oma seisukoha,
mille kohaselt prokuratuur kinnipeetava ennetähtaegset vabastamist ei toeta. Prokurör märgib,
et varasemad karistused ei ole Kert Koorile mõju avaldanud arvestades tema korduvkaristatust.
Samuti ei ole kinnipeetav õigustanud kohtu usaldust ega ole osanud hinnata temale korduvalt
antud võimalust oma karistust vabaduses kanda rikkudes katseaja tingimusi ning pannes toime
uusi kuritegusid. Prokurör on seisukohal, et kriminaalhoolduslike vahenditega ei ole võimalik
korrigeerida Kert Koori käitumist õiguskuulekuse suunas. Prokurör juhib tähelepanu ka
kinnipeetava alkoholiprobleemidele ja kehtivatele distsiplinaarkaristustele.

Kohtumääruse põhjendused

Kohus, tutvunud asja materjalide ja prokuröri seisukohaga ning ära kuulanud kinnipeetava
leidis, et taotlus ei ole põhjendatud ega kuulu rahuldamisele.

Vastavalt KarS § 76 lg 4 tingimisi enne tähtaega vangistusest vabastamise otsustamisel arvestab
kohus kuriteo toimepanemise asjaolusid, süüdlase isikut, varasemat elukäiku ning käitumist
karistuse kandmise ajal, samuti tema elutingimusi ja neid tagajärgi, mida võib süüdlasele kaasa
tuua tingimisi enne tähtaega karistusest vabastamine.

Kert Koori käitumine vanglas ei ole olnud seaduskuulekas ja isikul on kolm kehtivat
distsiplinaarkaristust. Vastavalt Riigikohtu kriminaalkolleegiumi 02.11.2006 määrusele
kohtuasjas nr 3-1-1-91-06 on vangistusest ennetähtaegse vabastamise oluliseks tingimuseks
vangistatu õiguspärane käitumine. Käesoleval juhul          on see tingimus täitmata. Kui
süüdimõistetu ka vanglas range järelevalve tingimustes jätkab õigusrikkumiste ning kuritegude
toimepanemist, siis puudub kohtul alus arvata, et tema käitumine vabaduses saab olema
seaduskuulekas.

Kinnipeetav on kriminaalkorras karistatud 8-l korral, vanglas kannab karistust kolmandat korda
seega ei ole uute kuritegude toimepanemine olnud juhuslik ning arvestades kinnipeetava
kriminaalset käitumist, ei ole tema puhul tegemist õiguskuulekusele orienteeritud isikuga.
Läbivalt on kuritegude toimepanemise soodusteguriks sõltuvusainete tarvitamine. Kuritegude
dünaamika on jäänud samaks: isik paneb toime varavastaseid ning vägivalla kuritegusid.

Kriminaalhooldusametniku arvamusest nähtub, et kinnipeetav asuks vabanemisjärgselt elama
tuttavale kuuluvasse korterisse, kes ise töötab ja elab peamiselt Soomes. Seega on isikul olemas
                                               2
kindel elukoht, mis on kinnipeetava ennetähtaegse vabastamise vältimatuks eelduseks. Samas
kodukülastust ei olnud võimalik läbi viia, kuna korteri omanik ei viibinud Eestis.

Toetava lähisuhtevõrgustiku kohta andmed puuduvad. Teada on üksnes asjaolu, et vanemad
ei ole nõus kinnipeetavat vabanemise korral enda juurde elama võtma, kuna ta on oma
kriminaalse käitumisega põhjustanud perele palju kannatusi.

Samas ei saa märkimata jätta, et arvestades kinnipeetava korduvkaristatust on tema
tutvusringkonnas ilmselgelt kriminaalkorras karistatud isikuid. Kinnipeetavat saab pidada
mõjutatavaks, kuna õigusrikkumised on osalt toime pandud grupis.
Kohus on seisukohal, et toetavate lähedaste puudumine ja kriminaalset mõtteviisi toetavate
sõprade ning tuttavatega suhtlemine suurendab riskikäitumist vabaduses ning ei aita kaasa
kinnipeetava resotsialiseerumisele.

Kinnipeetaval puudub vabanemisel töökoht. Isikul on ka vähene haridus (6 klassi) ja puudub
eriala, aga samuti on vähene ka ametlikult töötamise kogemus ja -harjumus, seega on tema
konkurentsivõime tööturul problemaatiline. Hariduse omandamisel ei näe kinnipeetav mõtet,
õppimiseks motivatsioon puudub. Töökoha puudumine halvendab kohtu hinnangul tema
toimetulekut ja suurendab uute kuritegude toimepanemise riski arvestades asjaoluga, et isik on
toime pannud vargusi materiaalse kasu saamise eesmärgil.

Kinnipeetaval on diagnoositud alkoholisõltuvus, mis on samuti uue kuriteo toimepanemise
riskifaktoriks. Kõik kuriteod on toime pandud alkoholijoobes. Isik tunnistab probleemi ja
asjaolu, et joobes olles võib agressiivselt käituda, kuid samas ei soovi alkoholist täielikult
loobuda. Kinnitab, et on olnud 2-3 kuulisi jooma-tsükleid, mil ei jõudnud tööle ja seetõttu on
tihti vahetanud töökohti.

Narkosõltuvust Kert Kooril diagnoositud ei ole, kuid isik ise tunnistab, et tarvitas kanepit
regulaarselt alates 2008.aastast (umbes 8 doosi päevas) ning ei ole nõus kanepi tarvitamisest
loobuma, kuna see rahustab ja lõdvestab. Isik ei leia, et tal oleks narkootikumidega probleeme.

Kohus on seisukohal, et juhul, kui isik ei suuda vabaduses hoiduda sõltuvusainete tarvitamisest,
siis võib ta taas üritada leida kriminaalseid lahendusi oma majandusliku olukorra
parandamiseks ja sõltuvusainete hankimiseks. Kohtu hinnangul on isiku majanduslike raskuste
saabumine vabaduses aga tõenäoline ja seda olukorras, kus isikul on maksmata nõudeid 189675
eurot ning töökoht puudub.

Vangla hinnangul on üldise korduva kuriteo toimepanemise tõenäosus kahe aasta jooksul 80%
ning vägivaldse kuriteo toimepanemise tõenäosus kahe aasta jooksul 74%, mida saab lugeda
keskmisest oluliselt kõrgemaks tõenäosuseks. Ohustatud on ühiskond tervikuna. Oht seisneb
vägivaldses käitumises, isiku- ja varavastaste kuritegude toimepanemises.

Vangla iseloomustuse kohaselt     käitub kinnipeetav sageli mõtlematult ja impulsiivselt,
probleemide lahendamise oskus on puudulik, suhtlemine on kohati üleolev. Mõtestatud tegevus
ning kohusetunne puuduvad.

Kert Koor on varasemalt olnud kriminaalhooldusel, kuid pani katsejal toime uue kuriteo. Ka
on isik jätnud tegemata talle kohtu poolt määratud üldkasuliku töö tunnid ja rikkunud katseajal
registreerimiskohustust.


                                               3
Eeltoodust tulenevalt puudub kohtul veendumus, et antud juhul on karistuse eesmärgid
saavutatud ja kinnipeetav suudab ennetähtaegse vabanemisega kaasnevaid käitumiskontrolli
nõudeid ja võimalike lisakohustusi täita. Kert Koori puhul on tegemist kõrge
käitumiskontrollist kõrvalehoidumise riskiga, mistõttu ei ole kriminaalhoolduse ajal
võimalik tema ohtlikkust ühiskonnas alandada. Teiste inimeste turvalisuse tagamiseks on
põhjendatud jätta Kert Koor vangistusest tingimisi ennetähtaega vabastamata.

Kohus märgib täiendavalt, et isik, kes pani toime kuriteo, peab arvestama asjaoluga, et tal tuleb
ära kanda kogu temale mõistetud karistus ning riik ei loo tingimisi ennetähtaegselt vangistusest
vabastamise korra kehtestamisega isikutele õiguspositsioone, millele need hiljem võiksid
toetuda. Süüdimõistmisel ei ole ennetähtaega vabastamine isikule garanteeritud.


/allkirjastatud digitaalselt/

Anu Ammer
Kohtunik




                                               4

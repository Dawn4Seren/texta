                                                                        Tsiviilasi nr 2-15-123388




                            KOHTUOTSUS
                                EESTI VABARIIGI NIMEL

Kohus                           Tartu Maakohus

Kohtunik                        Eveli Vavrenjuk

Otsuse tegemise aeg ja koht     05.05.2016. a, Tartu kohtumaja

Tsiviilasja number              2-15-123388

Hagi hind                       672,30 eurot

Tsiviilasi                      Eesti Inkasso OÜ hagi Urmas Puhm vastu võla nõudes

Menetlusosalised ja nende          •   Hageja: Eesti Inkasso OÜ (rk: 12438291)
esindajad                          •   Hageja esindaja: Olesja Polehhina (e-post:
                                       olesja@corporate.ee)
                                   •   Kostja: Urmas Puhm (ik: XXXX; elukoht: XXXX)
Viimase kohtuistungi            Kirjalik menetlus
toimumise aeg

RESOLUTSIOON
   1. Rahuldada Eesti Inkasso OÜ hagi Urmas Puhm vastu võla nõudes.
   2. Mõista Urmas Puhmilt Eesti Inkasso OÜ kasuks välja kokku 747,14 eurot (seitsesada
       nelikümmend seitse eurot ja 14 senti), millest põhivõlgnevus 483,75 eurot, intress
       49,56 eurot ja kohtuotsuse tegemise ajaks sissenõutavaks muutunud viivis 213,83
       eurot.
   3. Mõista Urmas Puhmilt Eesti Inkasso OÜ kasuks välja lisanduv viivis põhivõlgnevuselt
       (483,75 eurot) määras 0,17% päevas alates käesoleva kohtuotsuse tegemisele
       järgnevast päevast kuni põhivõlgnevuse täieliku tasumiseni.
Otsus toimetada kätte menetlusosalistele.
Menetluskulude jaotus
    1. Jätta kõik menetluskulud Urmas Puhmi kanda
    2. Määrata kindlaks Eesti Inkasso OÜ menetluskulud summas 295 eurot.
    3. Mõista Urmas Puhmilt välja Eesti Inkasso OÜ menetluskulud summas 295 eurot (kakssada
        üheksakümmend viis eurot ja 0 senti) Eesti Inkasso OÜ kasuks
Edasikaebamise kord
Pool võib esitada Tartu Ringkonnakohtule otsuse peale apellatsioonkaebuse 30 päeva jooksul
alates otsuse kättetoimetamisest, kuid mitte hiljem kui viie kuu möödumisel esimese astme kohtu
otsuse avalikult teatavakstegemisest.
Käesoleva tsiviilasja puhul on tegemist lihtmenetluse asjaga TsMS § 405 lg 1 mõttes.
Ringkonnakohus võtab apellatsioonkaebuse menetlusse üksnes juhul, kui maakohtu otsuses on

                                                                                               1
                                                                             Tsiviilasi nr 2-15-123388

 antud luba edasikaebamiseks või maakohtu otsuse tegemisel on selgelt ebaõigesti kohaldatud
 materiaalõiguse normi või on selgelt rikutud menetlusõiguse normi või on selgelt ebaõigesti
 hinnatud tõendeid ja see võis oluliselt mõjutada lahendit (TsMS 637 lg 21).
 Kohus ei anna pooltele luba otsuse edasikaebamiseks.
 Kohus selgitab, et kui apellatsioonkaebuse esitaja taotleb apellatsioonkaebuse esitamisel
 menetlusabi, peab menetlusabi taotleja TsMS § 187 lg 6 kohaselt seaduses sätestatud tähtaja
 järgimiseks tegema tähtaja kestel ka menetlustoimingu, mille tegemiseks ta menetlusabi taotleb,
 eelkõige esitama kaebuse. Kaebuse põhjendamiseks või riigilõivu tasumiseks või kaebuses esineva
 sellise puuduse kõrvaldamiseks, mis on seotud menetlusabi taotlemisega, annab kohus mõistliku
 tähtaja pärast menetlusabi andmise taotluse lahendamist, kui nimetatud taotlus ei olnud esitatud
 põhjendamatult või tähtaja pikendamise eesmärgil. See ei välista menetlustähtaja ennistamist.
Hageja nõue ja põhjendused
1. Eesti Inkasso OÜ (hageja) esitas kohtusse hagi Urmas Puhmi (kostja) vastu võla nõudes.
Hagiavalduse kohaselt sõlmisid SNEL Grupp OÜ ja kostja 09.09.2014 laenulepingu, mille alusel
sai kostja 300 eurot laenu ning kohustus laenu tagastama osamaksetena hiljemalt 08.12.2014.
Kostja esitas ka kolm lisalaenu saamise taotlust, millised ka rahuldati ning sõlmiti uued laenu
tagastamise graafikud. Pärast lisalaenude saamist moodustas kostja laenu põhisumma kokku 900
eurot. Samuti esitas kostja korduvalt taotlusi laenu tagastamise tähtaja pikendamiseks ning viimase
kokkuleppe järgi kohustus ta laenu tagastama hiljemalt 13.07.2015. Kostja tasus esialgsele
võlausaldajale kokku 478,68 eurot, mis arvestati nelja osamakse katteks. Ülejäänud osas jättis
kostja laenu tasumata. 17.09.2015 loovutas SNEL Grupp OÜ laenulepingust tuleneva võlanõude
Eesti Inkasso OÜ-le ning teavitas kostjat nõude loovutamisest. Hageja taotles, et kohus mõistaks
kostjalt välja hageja kasuks 672,30€, millest 483,75€ põhivõlgnevus, 49,56€ intress ja 138,99 €
sissenõutavaks muutunud viivis ning lisaks kohtukulud.
Kostja vastuväited hagile
2. Kostja leiab et hagi tuleks jätta rahuldamata. Hageja on rikkunud vastutustundliku laenamise
põhimõtet, kuna ei ole küsinud kostjalt tema pangakonto väljavõtet. Väljavõttest oleks selgunud,
et kostja ei suuda laenu tagasi maksta ning on sõltuvuses internetikasiinodest. Samuti on hageja
rikkunud TsÜS § 86 lg-t 2 ja 3, kuna kostja võttis laenu tulenevalt sõltuvussuhtest. Kostjal on
TsÜS § 101 lg 1 alusel kahjuhüvitamise nõue hageja vastu.
Asjaolud ja kohtu seisukoht
3. TsMS § 444 lg 2 alusel esitab kohus põhjendava osa lühendatud kujul, piirdudes üksnes
õigusliku põhjenduse ja tõendite, millele on rajatud kohtu järeldused, märkimisega.
Kohus leiab, et hagi tuleb rahuldada.
Poolte vahel puudub vaidlus selles, et kostja ja SNEL Grupp OÜ vahel 09.09.2014 laenulepingu
ja hilisemate laenulepingu lisade sõlmimise fakti üle. Pooled vaidlevad üksnes selle üle, kas
laenuleping ja selle lisad kehtivad või mitte.
4. Kohus ei nõustu kostjaga selles, et laenuleping või selle lisad on tühised vastuolu tõttu heade
kommetega.
Laenulepingu tühisuse tuvastamiseks heade kommete vastasuse tõttu peab kohus tsiviilseadustiku
üldosa seaduse (TsÜS) § 86 lg 2 p-st 2 ja lg-st 3 tulenevalt esmalt tuvastama, kas tehingust
tulenevate vastastikuste soorituste väärtus on heade kommete vastaselt tasakaalust väljas, ja
seejärel kontrollima, kas kostja tegi tehingu sundolukorras. Tsiviilkohtumenetluse seadustiku
(TsMS) § 230 lg-st 1 tulenevalt peab kostja kui tehingu tühisusele tugineda sooviv pool soorituste
väärtuste vahe tõendamiseks näitama seega esmalt ära, milline on võrreldavate soorituste
objektiivsete väärtuste vahe (Riigikohtu lahend nr 3-2-1-169-13 p 18-19).

                                                                                                    2
                                                                             Tsiviilasi nr 2-15-123388

TsÜS § 86 lg 2 järgi on tehing heade kommetega vastuolus muu hulgas, kui pool teab või peab
teadma tehingu tegemise ajal, et teine pool teeb tehingu tulenevalt oma erakorralisest vajadusest,
sõltuvussuhtest, kogenematusest või muust sellisest asjaolust, ja kui (p 1) tehing on tehtud teise
poole jaoks äärmiselt ebasoodsatel tingimustel või (p 2) pooltele tulenevate vastastikuste
kohustuste väärtus on heade kommete vastaselt tasakaalust väljas. Laenulepingu sõlmimise ajal
kehtinud TsÜS § 86 lg 3 sätestab, et kui käesoleva paragrahvi lõike 2 punktis 2 nimetatud
vastastikuste kohustuste väärtus on heade kommete vastaselt ebamõistlikult tasakaalust väljas, siis
eeldatakse, et pool teadis või pidi teadma teise poole erakorralisest vajadusest, sõltuvussuhtest,
kogenematusest või muudest sellistest asjaoludest. Tarbijakrediidilepingute puhul eeldatakse, et
pooltele tulenevate vastastikuste kohustuste väärtus on heade kommete vastaselt tasakaalust väljas
muu hulgas, kui tarbija poolt tasumisele kuuluva krediidi kulukuse määr ületab krediidi andmise
ajal Eesti Panga viimati avaldatud keskmist krediidiasutuste poolt eraisikutele antud
tarbimislaenude kulukuse määra enam kui kolm korda. Käesolevas lõikes nimetatud krediidi
kulukuse määra igakuise avaldamise korraldab Eesti Pank oma veebilehel.
Kohus nõustub hagejaga, et poolte vastastikuste kohustuste väärtus ei olnud heade kommete
vastaselt tasakaalust väljas. Laenu krediidi kulukuse määr oli 79,56% aastas (tlk 32). Eesti panga
kodulehelt nähtuvalt oli septembris 2014 keskmine tarbimislaenude krediidikulukuse määr
37,17%. Seega on kostjale antud laenu krediidikulukude määr Eesti Panga poolt laenu andmise
hetkel (09.09.2014) avaldatud määrast 2,14 korda (s.o vähem kui kolm korda) suurem. Seega ei
saa eeldada, et vaidlusaluse laenulepingu või selle lisade sõlmimisel oleks poolte kohustuste
väärtus olnud heade kommete vastaselt tasakaalust väljas.
Kostja ei ole esile toonud ka muid asjaolusid, millest nähtuks, et hageja eesmärk laenulepingu või
laenulepingu lisade sõlmimisel oli kostja arvel ebaõiglaselt rikastuda. Mh ei ole kostja tõendanud,
et tehing oleks olnud heade kommete vastasuse tõttu tühine muul põhjusel. Kostja ei ole ka
tõendanud, et hageja oli tema hasartmängusõltuvusest või erakorralisest vajadusest teadlik. Kostja
on viinud hageja vastupidisele veendumusele kinnitades, et harrastab hasartmänge ainult kaks
korda aastas (tlk 27). Perioodil 09.10.2014 kuni 13.07.2015 on kostja suutnud oma
maksekohustusi täita (tlk 44), mistõttu ei pidanud hagejal tekkima kahtlust selles, et kostja teeb
tehingu tulenevalt oma erakorralisest vajadusest, sõltuvussuhtest, kogenematusest või muust
sellisest asjaolust ning võib hiljem sattuda raskustesse laenu tagasimaksmisega.
5. Üksnes see, et krediidiandja kostjalt pangakonto väljavõtet ei nõudnud, ei tähenda käesoleval
juhul vastutustundliku laenamise põhimõtte rikkumist. Seadus ei sätesta otsesõnu krediidiandja
kohustust küsida krediidivõtjalt alati pangakonto väljavõtet. Hagejal oli võimalik kostja
krediidivõimelisust hinnata ka laenutaotluse põhjal. Taotluses (tlk 27) on kostja märkinud, et ta
töötab, tööstaaž on üle ühe aasta ning igakuine netosissetulek ületab olmekulusid. Samuti on kostja
märkinud, et mängib hasartmänge kaks korda aastas. Samuti nähtub laenu pikendamise
kokkuleppest (tlk 44), et perioodil 09.10.2014 kuni 13.07.2015 on kostja suutnud oma
maksekohustusi täita. Arvestades laenusumma ja lisalaenude suurust, laenutaotluses esitatud
andmeid ning kostjal maksehäirete puudumist laenulepingu ja lisalaenude sõlmimise ajal (tlk 83),
ei pidanud hagejal kohtu hinnangul tekkima kahtlust kostja krediidivõimelisuses. Seetõttu ei saa
käesoleva juhtumi asjaoludel konto väljavõtte küsimata jätmist pidada vastutustundliku laenamise
põhimõtte rikkumiseks.
Samuti on kostja rikkunud omapoolset teabeandmise kohustust. Ehkki VÕS § 4032 lõike 1 punkti
1 järgi peab just krediidiandja omandama teabe, mis võimaldab hinnata tarbija krediidivõimelisust,
on ka tarbijal kohustus anda krediidiandjale teavet selleks, et krediidiandja saaks seda hinnata.
Tarbija vastav kohustus tuleneb VÕS-i §-st 14, mis puudutab lepingueelsetel läbirääkimistel
antavat teavet. Käesolevalt ei ole kostja oma teabeandmise kohustust nõuetekohaselt täitnud ning
on esitanud valeandmeid nii enda töökoha, tööstaaži kui ka sissetuleku suuruse kohta.



                                                                                                    3
                                                                              Tsiviilasi nr 2-15-123388

Kohus selgitab kostjale, et isegi kui hageja oleks vastutustundliku laenamise põhimõtet rikkunud,
ei tooks selline rikkumine endaga kaasa laenulepingu tühisust ja kohustuse täitmisest automaatset
vabanemist. Riigikohtu praktika (lahend nr 3-2-1-136-12 p 25) kohaselt võib krediidisaaja
vastutustundliku laenamise põhimõtte järgimise või teavitamiskohustuse rikkumisel mh nõuda
sellega tekitatud kahju hüvitamist võlaõigusseaduse (VÕS) § 14 ja § 115 lg 1 alusel. Kuna
tegemist on lepingueelse kohustuse rikkumisega, on kahju hüvitamise eesmärgiks VÕS § 127 lg 1
järgi kahjustatud isiku asetamine olukorda, milles ta oleks olnud, kui ta ei oleks lepingut sõlminud,
ehk nn negatiivse huvi või usalduskahju hüvitamine. Kooskõlas kohustuse eesmärgiga
(VÕS § 127 lg 2) tähendab see kõigi krediidist tekkinud negatiivsete tagajärgede (nt viivis,
leppetrahv, vara vähenemine) rahalist hüvitamist. Selle kahju hüvitamise nõude saab tasaarvestada
võlausaldaja krediidi tagastamise nõudega ja on võimalik, et lepingueelsete kohustuste rikkumise
tõttu ei peagi krediidisaaja krediiti vähemalt osaliselt (kahju ulatuses) tagastama.
Kostja ei ole käesolevas asjas oma kahju hüvitamise nõuda aluseks olevaid asjaolusid kohtule
esitanud ega teinud tasaarvestuse avaldust, mistõttu kohus kostja nõuet käesolevas menetluses läbi
ei vaata. Soovi korral on võimalik kostjal hageja vastu kahju hüvitamise nõue esitada eraldi
menetluses ning tasaarvestada see hageja nõudega.
6. Kostja ei ole vaidlustanud viivise matemaatilist arvestust, viivise- või intressimäära ega
tasumata laenulepingust ja lisalaenudest tulenevat põhivõlgnevuse suurust.
VÕS § 396 lg 1 alusel tuleb kostjal tagastada hagejale põhivõlgnevus summas 483,75 eurot.
Hageja on esitanud kohtule viivise ja intressi arvestuse (tlk 48). Viivise- ja intressinõue on
kooskõlas VÕS § 94 lg 3 ja § 113 lg 1, § 397 lg 1 ja 2. Eelnevast tulenevalt kuulub kostjalt hageja
kasuks väljamõistmisele intress 49,56 eurot. Lisaks tuleb kostjalt välja mõista viivis kohtuotsuse
tegemise aja seisuga summas 213,83 eurot, millest hagiavalduse esitamise ajaks sissenõutavaks
muutunud viivis 138,99 eurot ja viivis alates hagi esitamisest 04.02.2016 kuni kohtuotsuse
tegemiseni 05.05.2016 summas 74,84 eurot. VÕS § 113 lg 1 kolmanda lause ja TsMS § 367 alusel
mõistab kohus välja ka viivise lepingujärgses määras 0,17% päevas alates kohtuotsuse tegemisest
kuni põhivõlgnevuse täieliku tasumiseni.
7. Kohtule ei ole esitatud andmeid, mis annaks alust kahelda SNEL Grupp OÜ ja Eesti Inkasso
OÜ vahelise nõude loovutuse (tlk 46-47) kehtivuses. Seetõttu mõistab kohus võlgnevuse välja
Eesti Inkasso OÜ kasuks.
Menetluskulud
8. TsMS § 162 lg 1 kohaselt kannab hagimenetluse kulud pool, kelle kahjuks otsus tehti. Hagi
rahuldamise tõttu jäävad kõik menetluskulud kostja kanda.
9. TsMS § 174 lg-te 1 ja 2 alusel määrab kohus menetluskulud ka rahaliselt kindlaks. Avalduse
kohaselt on hageja menetluskulud 125 eurot riigilõivule ja 170 eurot + käibemaks õigusabile.
Kohus leiab, et hageja menetluskulud on mõistlikus suuruses, vajalikud ja põhjendatud. Vastavalt
TsMS §174 lg 10 alusel mõistab kohus aga menetluskulud välja ilma käibemaksuta. Seega kuulub
hageja menetluskulude katteks kostjalt väljamõistmisele kokku 295 eurot (170+125 = 295).
/allkirjastatud digitaalselt/
Kohtunik




                                                                                                     4

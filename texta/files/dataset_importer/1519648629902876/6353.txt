                                                                                         1

                                                                  Kriminaalasi nr 1-16-2898




                            KOHTUMÄÄRUS

Kohus                         Viru Maakohus

Määruse tegemise aeg ja koht 26. september 2016, Rakvere kohtumaja

Kriminaalasja number          1-16-2898

Kohtunik                      Heli Väinaste

Kohtuistungi sekretär         Enjar Malm

Tõlk                          Svetlana Tarasova

                              Viru Vangla materjalid Sergei Orgusare vangistusest
Kohtuasi
                              tingimisi enne tähtaega vabastamiseks

Süüdimõistetu                 SERGEI      ORGUSAR,           isikukood    37904242228,
                              kodakondsuseta, põhiharidus, elukoht xxxx

                              Karistuse kandmise algus 19.03.2016 ja lõpp 09.03.2017

Kaitsja                       v.-adv. Eduard Bulattšik



RESOLUTSIOON
Jätta SERGEI ORGUSAR vangistusest tingimisi enne tähtaega vabastamata.

Välja mõista riigieelarvest eraldatud vahendite arvelt OÜ Advokaadibüroo Bulattšik
(asukoht Põhja allee 12-16, 30324 Kohtla-Järve) kasuks 115,20 (ükssada viisteist eurot ja
20 senti, s.h on käibemaks 20%, s.o 19,20 eurot) eurot v.-adv. Eduard Bulattšiku poolt
määratud korras süüdimõistetu Sergei Orgusare kaitsjana osutatud õigusabi eest.

KrMS § 175 lg 1 p 4 alusel välja mõista Sergei Orgusarelt menetluskuluna kaitsjatasu
115,20 (ükssada viisteist eurot ja 20 senti) eurot riigituludesse v.-adv. Eduard Bulattšiku
poolt osutatud õigusabi eest.

Sergei Orgusarel tasuda väljamõistetud summa Maksu- ja Tolliameti arvelduskontole SEB
Pangas nr EE351010052031000004, Swedbankis nr EE502200221014193355, Nordea
Pangas nr EE401700017002872300 või Danske Bankis nr EE873300333499990003.
                                                                                                  2

Maksekorraldusele märkida viitenumber 99916700031306 ning selgitus: „Sergei Orgusar,
1-16-2898, kaitsjatasu“. Menetluskulu tasuda 30 päeva jooksul käesoleva kohtumääruse
jõustumisest arvates. Kui rahaline nõue pole täies ulatuses tähtaegselt tasutud, suunatakse
nõue täitemenetluse läbiviimiseks kohtutäiturile täitemenetluse seadustikus sätestatud
korras.

Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.


Asjaolud

Viru Vangla esitas 30.08.2016 Viru Maakohtule materjalid kinnipeetava Sergei Orgusare
vangistusest tingimisi enne tähtaega vabastamiseks.

Sergei Orgusar kannab käesoleval ajal Viru Maakohtu 09.05.2016 kohtuotsusega nr 1-16-2898
mõistetud karistust, mille kohaselt ta tunnistati süüdi KarS § 121 lg 2 p 2 järgi ning karistuseks
mõisteti 5 kuud vangistust, KarS § 404 lg 1 järgi ning karistuseks mõisteti 10 kuud vangistust.
KarS § 64 lg 1 alusel, üksikkaristustest raskeima suurendamise teel, mõisteti Sergei Orgusare
liitkaristuseks 1 aasta vangistust. KarS § 68 lg 1 alusel arvati karistusaja hulka eelvangistuses
viibitud aeg 08.11.2015-19.11.2015, s.o 12 päeva ning lõplikuks karistuseks mõisteti 11 kuud 18
päeva vangistust. Sergei Orgusare karistuse kandmise alguseks loeti 19.03.2016.

Kinnipeetavat on kriminaalkorras karistatud 8 korral, reaalset vangistust kannab ta neljandat
korda. Varasemalt on isikut karistatud varguste ja isikuvastase kuriteo (tapmine) eest ning
mootorsõiduki joobeseisundis juhtimise eest. Praegune kuritegu on seotud vägivallaga, teise
inimese tervise kahjustamine ja võõra vara süütamine. Kuritegude dünaamika võrreldes eelmise
kuriteoga on läinud raskemaks. Eelnevate kuritegude puhul on soodusteguriks olnud alkoholi
tarvitamine. Vangistuses on kinnipeetav osalenud tööhõives majandustöödel koristajana ja
sanitarina.

Käesolevaks ajaks on kinnipeetav talle mõistetud karistusest ära kandnud enam kui 6 kuud ning
kanda jääb tal veel enam kui 5 kuud vangistust.

Kinnipeetaval puuduvad distsiplinaarkaristused vangistuse jooksul.

Enne vangistust elas Sergei Orgusar aadressil xxxx koos abikaasa ja abikaasa 3 lapsega. Oma
vabanemisjärgseks elukohaks on kinnipeetav märkinud xxxx. Isik on sinna sisse kirjutatud, kuid
korterist jääb ta ilma, sest korter on arestitud kohtutäituri poolt ning seatud on keelumärge.
Korteril on lisaks võlgnevused korteriühistule. Isik õppis xxxx seoses probleemse käitumisega,
põhihariduse omandas ta xxxx. 2009. aastal õppis ta Viru Vanglas keevitajaks ning lõpetas eriala
vabaduses 20. Kutsekoolis. Kinnipeetav on läbinud tööpraktika keevitajana xxxx ning omab
keevitaja E-sertifikaati. Isiku riigikeele tase on A1. Enne vangistust sai kinnipeetav töötu abiraha
ja tööharjutusel osalemise eest saadavat stipendiumi, lisaks kaeti tööharjutusega seonduvad
transpordikulud. Sissetulekuks oli ka abikaasa töötasu. K-raha andmetel on isikul 04.08.2016
seisuga tasumata nõudeid 1633,10 eurot, vabanemisfondis on 3,48 eurot. Eelmise vangistuse
jooksul osales kinnipeetav tööhõives metallitsehhis, koristajana, puusepana ja hooldajana.

Enne vangistust oli kinnipeetav abielus, kuid nüüdseks on abielu lahutatud. Lapsi isikul ei ole,
vanemad on surnud ning rohkem lähedasi tal ei ole. Kinnipeetava tutvusringkonnas on olnud
                                                                                                   3

kriminaalkorras karistatud isikud, kellega ta väidetavalt enam ei suhtle. Vargused on toime
pandud grupis, millest nähtub, et kinnipeetav on teiste poolt mõjutatav. Alkoholi mõjul käitub
isik vägivaldselt. Praegune kuritegu on toime pandud abikaasa suhtes. Eelnevad kuriteod on
toime pandud alkoholijoobes (joobes juhtimine, tapmine). Varasem tingimisi karistus pöörati
täitmisele samuti seoses alkoholi tarbimisega. Isik pisendab probleemi tõsidust, väites, et
"alkoholi mittetarvitamisega tulen ise toime". Eelmise vangistuse jooksul on kinnipeetav läbinud
sotsiaalprogrammi Eluviisitreening ning selle järeltegevused. Varasemalt on isik proovinud
amfetamiini ning tema enda sõnul esines ka kanepi proovimist. Väidetavalt ta narkootilistest
ainetest lugu ei pea. Väärteokorras on teda 1 korral NPALS alusel karistatud. Isiku enda sõnul on
tal äkiline iseloom. 2009. aastal osales ta Sotsiaalsete oskuste treeningul ning läbis selle edukalt.
2010. aastal oli ta suunatud Viha juhtimise programmi, kuid arvati programmist välja seoses
korduva mitteosalemisega. Arvestades eelmisi kuritegusid, esineb isiku käitumises impulsiivsust.
Probleemide lahendamisel, kogedes negatiivseid emotsioone, võib ta valitud tegevustest kõrvale
kalduda. Teiste inimeste seisukohtade mõistmiseks on vajalik tähelepanu juhtimine. Isik
väidetavalt ei poolda kuritegelikku käitumist, kuid korduvad kuriteod viitavad kuritegelikele
hoiakutele. Varasemalt on isik püüdnud ära hoida kuritegu, teinud koostööd politseiga, olles
tunnistaja. Kriminaalhooldusel olles on isik korduvalt rikkunud katseaja tingimusi. Kinnipeetav
väidetavalt mõistab, et ühiskonnaliikmeks olemine sisaldab endas nii õigusi kui vastutust.
Motivatsioon loobuda kuritegelikust käitumisest on olemas. Üldise korduva kuriteo
toimepanemise tõenäosus järgmise 2 aasta jooksul on vangla hinnangul 42%, vägivaldse kuriteo
toimepanemise tõenäosus sama aja jooksul on 51%. Lähtuvalt ülaltoodud asjaoludest, uue
kuriteo ja ohtlikkuse riskifaktoritest, ei toeta Viru Vangla isiku tingimisi ennetähtaegset
vabanemist. Juhul, kui kohus peab otstarbekaks Sergei Orgusare tingimisi enne tähtaega
vabastada, teeb vangla ettepaneku määrata talle katseaeg ja käitumiskontroll kuni 09.03.2017.
Käitumiskontrolli ajaks on otstarbekas määrata Sergei Orgusarele KarS § 75 lg 2 p 2,21,4,7,8
sätestatud kohustused.

Kriminaalhooldusametnik oma arvamuses märgib, et Sergei Orgusar on lahutatud. Eksabikaasa J
O (perekonnanimi on vahetunud, kuid pole teada praegu kehtiv perekonnanimi) sõnul Sergei
Orgusarel rohkem lähedasi ei ole. Vanemad on surnud. J O sõnul lahutasid nad abielu
22.03.2016. Omavahel ei suhtle. Käesolev kuritegu on toimepandud eksabikaasa suhtes.
Arvestades Sergei Orgusare korduvat kriminaalkorras karistatust, võib eeldada, et tema
tutvusringkonda kuuluvad kriminaalkorras karistatud isikud. Sergei Orgusar on märkinud oma
vabanemisjärgseks elukohaks xxxx. Rahvastikuregistri järgi on Sergei Orgusarel sinna
sissekirjutus. Taotluses esitatud andmete põhjal kuulub korter talle, korteris ei ela kedagi ning
keegi ei saa korterit näidata, sest ta ei usalda kedagi, kellele korteri võtmeid anda. Kodukülastuse
käigus ilmnes, et fonolukule keegi ei vasta. Naabrite sõnul ei ela korteris kedagi. Vesteldud on
korteriühistu esinaisega, kelle sõnul korter on võlgades ja sellega tegeleb jurist. Ühistu esinaine
ei oska öelda, kellele korter käesoleval hetkel kuulub. 19.07.2016 on saadud korteriühistu xxxx
esindaja P P e-kiri, kus on kirjas, et Sergei Orgusar on pärandi vastu võtnud, kuid korterist jääb
ta ilma, sest korter on arestitud kohtutäituri poolt, seatud keelumärge. Seetõttu Sergei Orgusarel
puudub elukoht, kuhu vabaneda. Sergei Orgusarel puudub ka vabanemisjärgne töökoht. Tal
puudub tugivõrgustik, kes saaksid teda toetada nii materiaalselt kui ka moraalselt. Sergei
Orgusar on varasemalt olnud 2 korral arvel kriminaalhooldusosakonnas, kuid rikkunud
kriminaalhooldusnõudeid. Juhul, kui kohus peab otstarbekaks Sergei Orgusare tingimisi enne
tähtaega vabastada, teeb kriminaalhooldusametnik ettepaneku määrata Sergei Orgusarele
katseaeg ja käitumiskontroll kuni 09.03.2017. Käitumiskontrolli ajaks on otstarbekas määrata
Sergei Orgusarele KarS § 75 lg 2 p 2,21,4,7,8 sätestatud kohustused.
                                                                                                  4

Sergei Orgusar kinnitas kohtuistungil, et soovib vangistusest tingimisi enne tähtaega vabaneda.
Tal on eesmärk oma võlgadest vabaneda. Ta kirjutas kohtutäiturile kirja, et korterit ei pandaks
oksjonile, kui ta saab maksta iga kuu 20 eurot. Töötukassa kaudu on lootus tööd leida. Alguses
läheb ta tööle ja siis saab maksta kuus 20 eurot. Ta teab, et esimese sissemakse peab tegema juba
30. septembriks. Vanglal praegu tööd ei ole anda. Ta loodab saada avavanglasse. Lähedastest on
tal õde ja vend. Kriminaalse taustaga isikutega ta enam ei suhtle. Õe ja vennaga ta suhtleb, aga
hetkel ei ole tal nende telefoninumbreid, et ühendust võtta. Konflikt naisega tekkis sellest, et
naine oli kodus purjus, kui tema töölt tuli ja korraldas skandaali. Katseaegadel ei täitnud ta
kontrollnõudeid ja kohustusi. Viimasel korral ei läbinud ta abikaasa pärast katseaega. Ta ei
hakka enam rikkuma kontrollnõudeid ja kohustusi. Tal on eesmärk minna tööle.

Abiprokurör Ain Tali on edastanud kohtunikule oma seisukoha elektrooniliselt ning lähtudes
KrMS § 432 lg 33 teatanud, et ei soovi võtta osa Sergei Orgusare tingimisi enne tähtaega
vangistusest vabastamise küsimuse läbivaatamisest. Prokurör nõustub Viru Vangla poolt
02.08.2016 koostatud kinnipeetava iseloomustuses toodud seisukohtadega, sh hinnanguga uue
kuriteo toimepanemise võimalikkusele ning kinnipeetava ohtlikkusele, ega toeta samuti nagu
vangla S. Orgusare ennetähtaegset vangistusest vabastamist. S. Orgusare isikut ja varasemat
elukäiku iseloomustab see, et teda on kaheksa korda kriminaalkorras karistatud. Vanglas kannab
ta karistust neljandat korda. Seega ei olnud uute kuritegude toimepanemine juhuslik. S. Orgusar
oli kriminaalhooldusele määratud mh Viru Maakohtu 08.05.2015 kohtuotsusega. Tema suhtes
kohaldatud õigusjärelmid ei ole mingit positiivset toimet omanud. Karistus pöörati täitmisele
Viru Maakohtu 20.11.2015 määrusega. Süüdimõistetu ei ole õigustanud kohtu usaldust ega ole
osanud hinnata temale eelmainitud kohtuotsusega antud võimalust oma karistust vabaduses
kanda, rikkudes käitumiskontrolli nõudeid. Ta ei suutnud pärast kohtuotsuste kuulutamist jätkata
seaduskuulekat elu, kuigi talle anti selline võimalus. Siinkohal peab märkima, et tingimisi
mõistetud karistus ja tingimisi enne tähtaega karistuse kandmiselt vabanemine ei ole niivõrd
erinevad, et süüdimõistetu poolt karistuse tingimisi kandmisel katseaja tingimuste rikkumine, ei
võimalda teha järeldusi süüdimõistetu poolt võimalike rikkumiste kohta vangistuse kandmiselt
tingimisi ennetähtaegsel vabastamisel. Mõlemal juhul on süüdimõistetu ühtviisi kohustatud
käituma õiguskuulekalt ja alluma kriminaalhooldaja järelevalvele. Kui süüdimõistetu pole ühel
juhul suutnud neid tingimusi täita, annab see aluse kahelda tema suutlikkuses teha seda teisel
juhul. Eeltoodu alusel arvab prokurör, et nimetatud kinnipeetava puhul on tegemist kõrge
käitumiskontrollist kõrvalehoidumise riskiga, mistõttu ei ole kriminaalhoolduse ajal võimalik
tema ohtlikkust ühiskonnas alandada, seda ka elektroonilise valve kohaldamisega. Enne
vangistust oli kinnipeetaval probleeme alkoholi kuritarvitamisega (isik on mh karistatud
mootorsõiduki juhtimise eest joobeseisundis; eelnevad kuriteod /sh tapmine/ on toime pandud
alkoholijoobes; tingimisi mõistetud karistus pöörati täitmisele seoses alkoholi tarbimisega), mida
võib pidada uue kuriteo toimepanemise riskifaktoriks. Eelmainitud iseloomustuse kohaselt on
süüdimõistetu poolt üldise korduva kuriteo ja vägivaldse kuriteo toimepanemise tõenäosus
järgmise 2 aasta jooksul vastavalt 42% (keskmine risk) ja 51% (kõrge risk). Seega on S.
Orgusare puhul olemas arvestatav uute kuritegude toimepanemise tõenäosus. Olukorras, kus
kinnipeetav ei ole aru saanud oma kuritegude tõsidusest ja sellega kaasnevatest tagajärgedest
ning ei ole üles näidanud tõsist tahet seaduskuulekaks eluks, oleks tema ennetähtaegse
vabastamise korral ühiskonna heaolu ohustatud. Senises kohtupraktikas on peetud ennetähtaegse
vabastamise oluliseks eelduseks distsiplinaarrikkumiste puudumist. S. Orgusarel
distsiplinaarkaristusi ei ole. Sellest aga ei saa järeldada, et õigusrikkumiste puudumine iseenesest
omab märgilist tähendust isikuomaduste üle otsustamisel, sest õiguskuulekas käitumine peaks
olema normiks ka kinnipidamisasutuses. S. Orgusare edaspidised võimalused vabaduses ei kaalu
üles toimepandud kuritegude asjaolusid ega anna alust süüdimõistetu ennetähtaegseks karistusest
vabastamiseks. Prokurör peab vajalikuks märkida, et karistuse tervikuna ärakandmine on
                                                                                                     5

reegliks ja sellest tingimisi ennetähtaegne vabastamine selgelt erandiks. Nimetatud vangistatu
puhul selliseid erandlikke veenvaid asjaolusid ei esine. Lähtudes eeltoodust ei toeta prokuratuur
Sergei Orgusare tingimisi ennetähtaegset vabastamist.

Kaitsja leidis, et väga tähtis on see, et Sergei Orgusarel ei ole vanglas distsiplinaarkaristusi.
Materjalidest on näha, et ta töötas vanglas majandustöödel koristajana ja sanitarina. Vangla ja
prokurör aga ei toeta tema vabanemist. Kaitsja leiab, et korduva kuriteo toimepanemise risk on
madal. Kui ta vabastatakse, siis on tal vaid üks probleem ja see on alkoholi tarvitamine. See
probleem jääb vaid temale endale lahendada. Kui kohus ta vabastab, siis tal on katseaeg. Kui ta
ei täida kohustusi, mis kohus talle määrab, saab öelda, et ta ise soovib minna tagasi vanglasse.
Kui ta ei soovi seda, siis täidab ta kõiki kohustusi. Kaitsja leiab, et on võimalik vabastada Sergei
Orgusar enne tähtaega.

KarS § 76 lg 4 sätestab, et tingimisi enne tähtaega vangistusest vabastamise otsustamisel
arvestab kohus kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdlasele kaasa tuua tingimisi enne tähtaega karistusest vabastamine.

Kohus, kuulanud ära süüdimõistetu, tema kaitsja, tutvunud prokuröri arvamusega ning Viru
Vangla poolt esitatud materjalidega, leiab, et süüdimõistetu Sergei Orgusar ei kuulu vangistusest
tingimisi enne tähtaega vabastamisele. Kinnipeetavat on kriminaalkorras karistatud 8 korral
(kehtivaid kriminaalkaristusi on 4), reaalset vanglakaristust kannab ta neljandat korda. Korduv
kriminaalkorras karistatus viitab sellele, et isik ei ole varasematest karistustest vajalikke järeldusi
teinud ega oma käitumist õiguskuulekuse suunas korrigeerinud, vaid on jätkanud uute kuritegude
toimepanemist ning teinud seda ka katseajal. Enne vangistust oli isikul probleeme alkoholi
kuritarvitamisega, mida võib pidada uue kuriteo toimepanemise riskifaktoriks. Eelnevad kuriteod
on toime pandud alkoholijoobes ning talle tingimisi mõistetud karistus on täitmisele pööratud
seoses alkoholi tarvitamisega. Isik on varasemalt korduvalt kriminaalhooldusel olles rikkunud
katseaja tingimusi. Eeltoodust tulenevalt puudub kohtul kindlus, et isik sel korral suudab järgida
kõiki kontrollnõudeid ja talle määratavaid kohustusi ning katseaja edukalt läbida. Isikul puudub
vabanemisel töökoht, mis aitaks tagada majanduslikku toimetulekut. Kohtule ei ole teada ühtegi
isikut, kes võiks vabaduses kinnipeetavat materiaalselt ja moraalselt toetada. Üldise korduva
kuriteo toimepanemise tõenäosus kinnipeetava poolt järgmise 2 aasta jooksul on vangla
hinnangul 42% ja vägivaldse kuriteo toimepanemise tõenäosus sama aja jooksul on 51%, milliste
näol on tegemist arvestatavate riskidega. Viru Vangla ja prokuratuur ei toeta kinnipeetava
tingimisi enne tähtaega vabastamist. Lisaks märgib kohus, et karistuse tervikuna ärakandmine on
reegliks ja sellest tingimisi ennetähtaegne vabastamine selgelt erandiks. Kohus leiab, et Sergei
Orgusare puhul selliseid erandlikke asjaolusid ei esine.

Positiivsena võib kinnipeetava puhul välja tuua, et ta on vangistuses osalenud tööhõives ning tal
ei ole distsiplinaarkaristusi. Kohtu hinnangul ei kaalu kinnipeetavat positiivselt iseloomustavad
asjaolud üles negatiivseid, millel kohus eelnevalt peatus ning milliseid peab kohus
kaalukamateks KarS § 76 lg-s 4 sätestatud asjaolude kogumis.

Kohtuistungil osales kinnipeetava taotlusel kaitsja v.-adv. Eduard Bulattšik, kelle taotluse
kohaselt kulus õigusabi osutamiseks 115,20 eurot. Kohus leiab, et nimetatud summa õigusabi
osutamise eest kuulub väljamõistmisele kinnipeetavalt.

Kohus lähtus määrust tehes eeltoodust ja juhindus KarS § 76; KrMS § 426, 432, 384, 387.
                                                                                      6

/allkirjastatud digitaalselt/

Heli Väinaste
Kohtunik


Tartu Ringkonnakohtu 17.10.2016 kohtumääruse RESOLUTSIOON:
Jätta Viru Maakohtu 26. septembri 2016 määrus muutmata ja määruskaebus rahuldamata.

26.09.2016 kohtumäärus 1-16-2898 jõustus 03.11.2016 Tartu Ringkonnakohtu määrusega.


/allkirjastatud digitaalselt/


Keili Rosar
Referent

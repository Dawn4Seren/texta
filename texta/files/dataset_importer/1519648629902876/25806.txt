                        KOHTUMÄÄRUS

Kohus                               Tallinna Ringkonnakohus
Määruse tegemise aeg ja koht        20. jaanuar 2016, Tallinn
Kriminaalasja number                1-15-8728
Kohtukoosseis                       Andres Parmas, Pavel Gontšarov ja Orvi Tali
Kriminaalasi                        Heino Katajevi süüdistus KarS § 424 järgi

Vaidlustatud kohtulahend            Harju Maakohtu       7.     detsembri   2015.   a   otsus,
                                    lühimenetluses
Apellatsiooni esitaja               Süüdistatav
Süüdistatav                         Heino Katajev (ik: 36402130347); elukoht XXXXXXX
                                    XXX-XXX         XXXXXXX;          EV      kodakondsusega;
                                    XXXXXXXXXXXXX; töökoht E OÜ; kriminaalkorras
                                    varem karistatud 4-l korral; kahtlustatavana kinni peetud
                                    20.–21. juunil 2015; vahistatud alates 24. novembrist 2015

Prokurör                            Põhja Ringkonnaprokuratuuri ringkonnaprokurör Rainer
                                    Amur
Kaitsja                             Vandeadvokaadi abi Karine Nersesjan



RESOLUTSIOON

Jätta Heino Katajevi apellatsioon kui ilmselt põhjendamatu läbi vaatamata.


EDASIKAEBAMISE KORD

Määruse peale võib esitada määruskaebuse Riigikohtule 15 päeva jooksul Tallinna
Ringkonnakohtu kaudu alates päevast, mil menetlusosaline sai vaidlustatavast kohtumäärusest
teada või pidi teada saama. Süüdistataval on määruskaebuse esitamise õigus advokaadist
kaitsja vahendusel.




                                                                                           1
ASJAOLUD JA MENETLUSE KÄIK

1.     Heino Katajevile esitati süüdistus KarS § 424 järgi selles, et 20. juunil 2015 juhtis ta
Tallinnas Akadeemia teel tahtlikult mootorsõidukit, olles joobeseisundis.

2.1. Maakohus tunnistas H. Katajevi KarS § 424 järgi süüdi ja karistas teda ühe aasta ning
kuue kuulise vangistusega, mida KrMS § 238 lg 2 alusel vähendati ühe kolmandiku võrra ühe
aasta vangistuseni. KarS § 65 lg 2 alusel suurendati mõistetud karistust Harju Maakohtu 7.
novembri 2013. a otsusega mõistetud karistuse ärakandmata osa, s.o ühe aasta ja kahekümne
päeva võrra, mõistes H. Katajevile liitkaristuseks kaks aastat ja kakskümmend päeva vangistust.
Karistusaja hulka arvati eelvangistuses viibitud aeg – kaks päeva. Karistuse kandmise
algusajaks loeti 24. november 2015. H. Katajevile tõkendina kohaldatud vahistamine tühistati
alates kohtuotsuse jõustumisest. Lisakaristusena võeti H. Katajevilt kolmeks aastaks ära
mootorsõiduki juhtimise õigus. Kohus mõistis H. Katajevilt menetluskuludena kaheteist kuu
jooksul välja sundraha ja riigi määratud kaitsja tasu.

2.2. H. Katajevile karistust mõistes märkis maakohus, et H. Katajevi süü toimepandud
kuriteos ei saa hinnata väga raskeks. Kohus märkis, et kuigi H. Katajev on kohtuistungil
väljendanud kahetsust toimepandud kuriteo eest, pole see kahetsus siiras ning seda ei saa süüd
kergendava asjaoluna arvestada. Sellisele järeldusele viis kohtu esiteks see, et kohtueelses
menetluses eitas H. Katajev oma süüd. Samuti on ta isik, kes juhib mootorsõidukit
alkoholijoobes süstemaatiliselt, mis kinnitab, et ta ei ole oma teo taunitavust mõistnud ega
püüdnud seda ka vältida. Kohus märkis, et kui isik on varem korduvalt samalaadseid
kuritegusid toime pannud ja neid ka iga kord kahetsenud, siis sunnib see tema järjekordse
kahetsuse siiruses kahtlema. Karistusseadustiku mõtte kohaselt tuleb karistuse mõistmisel
keskenduda põhiliselt teole ja üldjuhul ei tohi süüdistatava isik kuriteost lahutatult olla
iseseisvaks karistuse liigi ning määra valiku aluseks, kuid samas tuleb vältimatult arvestada
süüdistatava isikuga eripreventiivsest prognoosist lähtuvalt. Maakohus leidis, et H. Katajevi
karistamine rahalise karistusega on välistatud, sest teda on mootorsõiduki alkoholijoobes
juhtimise eest rahalise karistusega varasemalt karistatud, kuid seejärel on ta uuesti vähemalt
kahel korral sama kuriteo toime pannud. Seekordse kuriteo pani ta toime katseajal, olles
ennetähtaegselt vabastatud karistuse kandmiselt samuti mootorsõiduki alkoholijoobes
juhtimise eest. Neil kaalutlustel on H. Katajevi suhtes karistuse eesmärke võimalik saavutada
üksnes reaalse vangistuse kohaldamisega. Kohus selgitas eraldi veel ka seda, et H. Katajevi
puhul ei tule kõne alla mõistetud vangistuse asendamine üldkasuliku tööga. Ka sellisel juhul
peaks H. Katajev alluma käitumiskontrollile, kuid süüdistatav on oma varasema käitumisega
näidanud enda sobimatust kriminaalhooldusele. Eeltoodu põhjal leidis maakohus, et H.
Katajevit tuleb karistada sanktsiooni keskmise määrale lähedase vangistusega.
Kriminaaltoimiku materjalidest nähtuvalt jätkas H. Katajev samalaadsete süütegude
toimepanemist isegi praeguse kriminaalmenetluse ajal, mis on kohtule iseloomustavaks
asjaoluks temale lisakaristuse mõistmise üle otsustamisel. Arvestades süütegude
toimepanemise intensiivsust ning H. Katajevi isikut, tuleb talle kohaldada lisakaristusena
mootorsõiduki juhtimise õiguse äravõtmist. Maakohus ei nõustunud kaitsjaga selles osas, et
karistuse määra valikul oleks kaalukas tähtsus asjaolul, et isiku eelmine ärakandmata karistus

                                                                                             2
on üsna pikk. Karistuse määra valikul arvestab kohus KarS §-s 56 ettenähtud karistuse
mõistmise põhimõtteid ning juhul, kui isikul on eelmise kohtuotsusega mõistetud karistus
täielikult või osaliselt kandmata, mõistab kohus talle liitkaristuse vastavalt KarS §-le 65.
Seejuures mõistetakse süüdistatavale põhikaristus proportsionaalselt tema süü raskusele,
arvestades üld- ja eripreventiivseid eesmärke ning süüdistataval ärakandmata karistuse
olemasolu või selle pikkus ei ole põhikaristuse mõistmise põhimõtetega seotud.

3.      Harju Maakohtu otsusele esitas apellatsiooni süüdistatav, kes taotleb maakohtu otsuse
tühistamist nii mõistetud põhi- kui ka lisakaristuse osas. Apellant leiab, et temalt ei oleks saanud
juhtimisõigust lisakaristusena enam ära võtta, sest juhtimisõigus oli temalt juba kolmeks kuuks
ära võetud Harju Maakohtu 16. septembri 2015. a otsusega väärteoasjas 4-15-6722. Seetõttu
peab apellant nüüdses asjas juhtimisõiguse äravõtmist sama teo eest topelt karistamiseks.
Samuti toob ta seoses juhtimisõigusega välja, et ta on 80% ulatuses töövõimetu. Edasi märgib
apellant, et maakohus on ekslikult arvestanud talle mõistetud karistusaega. Tema arvestuse
kohaselt peaks liitkaristuseks olema kaks aastat ja kaks päeva vangistust. Süüdistatava
hinnangul on talle mõistetud põhikaristus liiga range, sest karistuse mõistmisel ei ole arvestatud
tema süü suurusega, samuti sellega, et ta on invaliid ja kasvatab alaealist tütart. Apellandi
arvates võinuks talle kohaldada üldkasulikku tööd.


RINGKONNAKOHTU PÕHJENDUS JA JÄRELDUSED

4.     Kohtukolleegium, tutvunud kriminaalasja materjalidega ning esitatud apellatsiooniga,
leiab üksmeelselt, et apellatsioon on ilmselt põhjendamatu, perspektiivitu ning tuleb sellest
tulenevalt jätta läbi vaatamata.

5.      KrMS § 326 lg 3 kohaselt võib ringkonnakohus jätta apellatsiooni määrusega läbi
vaatamata, kui kriminaalasja arutav kohtukoosseis üksmeelselt leiab, et apellatsioon on ilmselt
põhjendamatu. Riigikohus on mitmel puhul selgitanud, et ilmselt põhjendamatuks saab lugeda
apellatsiooni, mille rahuldamine pole võimalik põhjusel, et apellandi argumendid ei ole
õiguslikult asjakohased või mille väited on küll õiguslikult asjakohased, kuid konkreetse
kohtuasja eripärast tulenevad asjaolud võimaldavad kolmeliikmelise kohtukoosseisu liikmetel
juba eelmenetluses jõuda veendumusele, et tegemist on perspektiivitu kaebusega. Selline
olukord võib kõne alla tulla juhul, mil maakohtu otsus on kooskõlas kohtupraktikas selgelt ja
üheselt välja kujunenud seisukohtadega ja ringkonnakohus ei pea vajalikuks kohtupraktikat
muuta (vt nt RKKKm-d nr 3-1-1-120-09, p-d 8.2-8.5; 3-1-1-36-11, p 8; 3-1-1-43-11, p 6;
3-1-1-64-11, p 6; 3-1-1-71-11, p 6 ja 3-1-1-82-11, p 7).

6.      Kriminaalkolleegium leiab, et H. Katajevi apellatsioonil puudub ilmselgelt edulootus ja
seda alljärgnevatel põhjustel.

7.     Apellatsioonis esitatud taotlus karistuse ja lisakaristuse kergendamiseks on
perspektiivitu.


                                                                                                  3
7.1. H. Katajevile mootorsõiduki alkoholijoobes juhtimise eest mõistetud karistus on
sanktsiooni keskmises määras. Maakohus on mõistetavat karistust, samuti selle asendamata
jätmist veenvalt põhjendanud. Karistus ei ole vastuolus seaduse ega kohtupraktikaga.
H. Katajevit on kriminaalkorras samade kuritegude toimepanemise eest ka varem korduvalt
karistatud. Karistuse raskus on proportsioonis tema süüga, arvestatud on tema isikut ja
õiguskorra kaitsmise huve. Apellatsioonis välja toodud asjaolud ei ole aluseks, et karistust
kergendada, sest nendest ei nähtu toimepanija tavapärasest väiksem süü. See, et H. Katajev
peab kasvatama alaealist last, ei ole takistanud teda järjepidevalt mootorsõidukit alkoholijoobes
juhtimast. Mis puutub süüdistatava invaliidsusse, siis pole apellant ka ise suutnud selgitada,
miks peaks teda seetõttu kergemalt karistama. Kuna H. Katajevi jaoks on mootorsõiduki
joobeseisundis juhtimine süstemaatiline käitumisviis, siis on maakohus põhjendatult leidnud,
et ta tuleb ühiskonnast isoleerida.

7.2. Ka karistuse üldkasuliku tööga asendamata jätmise puhul on kohus arvestanud kõigi
asjakohaste nõuetega ning jõudnud põhjendatud järeldusele sellest, et mõistetud vangistus tuleb
reaalselt ära kanda.

7.3. Lisakaristuse mõistmist on samuti põhjendatud. Arutatavas asjas puuduvad tõendid ja
üldse igasugune info selle kohta, et esineks KarS § 50 lg-s 2 nimetatud asjaolu, s.t et süüdistatav
kasutaks mootorsõidukit liikumispuude tõttu. Pelgalt viide tema invaliidsusele ei ole takistus
lisakaristuse kohaldamiseks. Mõistetud lisakaristust ei saa arutatava kriminaalasja kontekstis
kuidagi ülemääraseks pidada ja maakohus on oma niisugust seisukohta põhjendanud. Apellandi
seisukoht, nagu karistataks teda lisakaristust kohaldades sama teo eest topelt, on asjakohatu,
sest tema viidatud kolmekuuline juhtimisõiguse äravõtmine on määratud karistuseks
väärteomenetluse nr 4-15-6722 esemeks olnud liiklusväärteo eest, mitte aga praeguse
kriminaalmenetluse esemeks oleva kuriteo eest. Kolleegium juhib tähelepanu, et H. Katajevilt
võeti arutatava kriminaalasja raames lisakaristusena juhtimisõigus ära 7. detsembri 2015. a
Harju Maakohtu otsusega. Selleks ajaks ei olnud väärteoasjas nr 4-15-6722 raames tehtud Harju
Maakohtu 16. septembri 2015. a otsus veel jõustunud (jõustus Tallinna Ringkonnakohtu
9. novembri 2015. a otsusega 10. detsembril 2015).

7.4. Väited karistusaja ebaõigest arvestamisest maakohtu poolt on alusetud. Maakohus on
KarS § 65 lg 2 alusel liitkaristust mõistes korrektselt arvestanud varem mõistetud karistuse
ärakandmata osaga, s.o 1 aasta ja 20 päeva vangistusega ja moodustanud seaduse nõuetele
vastava liitkaristuse.

8.     Eelnevast tulenevalt leiab kohtukolleegium, et maakohus on kriminaalasja lahendamisel
arvestanud täiel määral kõiki aspekte, mida kehtiva seaduse kohaselt tuleb silmas pidada ning
mis on asjakohased. Ringkonnakohus asub üksmeelselt seisukohale, et apellatsioon on ilmselt
põhjendamatu ja perspektiivitu. Eeltoodu alusel ja juhindudes KrMS § 326 lg-st 3 jätab
kohtukolleegium apellatsiooni kui ilmselt põhjendamatu läbi vaatamata.


/allkirjastatud digitaalselt/

                                                                                                 4

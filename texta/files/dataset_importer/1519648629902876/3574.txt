                                                                                           1-16-5192




                               KOHTUMÄÄRUS
Kohus                                  Tallinna Ringkonnakohus, kriminaalkolleegium
Määruse tegemise aeg ja koht           3. november 2016. a, Tallinn, kirjalik menetlus
Kriminaalasja number                   1-16-5192
Kohtukoosseis                          Meelika Aava, Ivi Kesküla ja Urmas Reinola
Vaidlustatud kohtulahend               Harju Maakohtu 7. septembri 2016. a otsus
Kaebuse esitaja ja kaebuse liik        Süüdimõistetu    Anastassija    Avetjan   (ik.    48402292241),
                                       määruskaebus


RESOLUTSIOON
1. Harju Maakohtu 7. septembri 2016. a otsus, Anastassija Avetjanilt menetluskulude
väljamõistmise osas, jätta muutmata.
2. Määruskaebus jätta rahuldamata.

Edasikaebamise kord
Käesoleva määruse peale võib esitada advokaadi vahendusel määruskaebuse Riigikohtule Tallinna
Ringkonnakohtu kaudu 15 päeva jooksul alates määruse teatavaks saamise päevale järgnevast
päevast.

ASJAOLUD JA MENETLUSE KÄIK
1.     Anastassija Avetjan tunnistati Harju Maakohtu 7. septembri 2016. a otsusega süüdi KarS §
184 lg 2 p 2 ja § 199 lg 2 p 9 järgi ning liitkaristuseks mõisteti KarS § 64 lg 1 alusel 3 aastat ja 6
kuud vangistust. KrMS § 238 lg 2 kohaselt vähendati karistust 1/3 võrra ja mõisteti karistuseks 2
aastat 4 kuud vangistust. KarS § 68 lg 1 alusel arvati eelvangistuses viibitud aeg 03.11.-
04.11.2015.a, 15.12.-16.12.2015.a ning 23.03.2016.a., s.o 5 (viis) päeva vangistust, karistusaja
hulka ja lõplikuks kandmisele kuuluvaks karistuseks mõisteti 2 aastat 3 kuud ja 25 päeva
vangistust. Karistusaja algust hakati arvestama alates isiku kinnipidamisest, s.o alates
24.03.2016.a.

2.     Sama otsusega mõisteti A. Avetjanilt välja esimese astme kuriteos süüdimõistva
kohtuotsusega kaasnev sundraha 1075 eurot, narkootilise aine ekspertiisi (akt nr 15E-AN1490)
kulud summas 168 eurot ja kaitsjatasu kogusummas 432 eurot. Menetluskulude tasumise ajaks
määras kohus 12 kuud kohtuotsuse jõustumisest arvates.

Määruskaebus
3. A. Avestjan esitas maakohtu otsuse peale temalt välja mõistetud sundraha 1075 eurot ja
narkootilise aine ekspertiisi nr 15E-AN1490 kulu 168 eurot osas, paludes need jätta riigi kanda.


                                                                                            1(3)
Kaebuses märgib A. Avetjan, et tal ei ole võimalik eelnimetatud menetluskulusid tasuda kuna ta ei
oma töötasu ega muid sissetulekuid.

4. Ringkonnakohtule esitas 31.10.2016.a apellatsioonivastuse abiprokurör Grete Vahtra, kes palub
A. Avetjani apellatsioon jätta rahuldamata ja maakohtu otsus muutmata.

RINGKONNAKOHTU SEISUKOHT
5. Kohtukolleegium, tutvunud määruskaebuse, maakohtu otsuse ja toimiku materjalidega, leiab,
et vaidlustatava kohtulahendi tühistamiseks vaidlusaluste menetluskulude väljamõistmise osas
puudub alus.

KrMS § 180 lg 3 kohaselt arvestab kohus menetluskulusid välja mõistes süüdimõistetu varalist
seisundit ja resotsialiseerumisväljavaateid.
KrMS § 180 lg 3 teise lause kohaselt jätab kohus osa menetluskuludest riigi kanda, kui nende
hüvitamine ilmselt käib süüdimõistetule üle jõu. Seega peab kohus süüdimõistva otsuse tegemise
korral kaaluma, kas jätta kõik menetluskulud süüdimõistetu kanda või kohustada süüdimõistetut
KrMS § 180 lg-s 3 sätestatut arvestades hüvitama menetluskulud üksnes osaliselt, jättes ülejäänud
osa menetluskuludest riigi kanda.

A. Avetjani kaitsja Merike Allikmäe taotles 07.09.2016. a maakohtu kohtuistungi protokolli
kohaselt menetluskulude ajatamist 1 aasta peale. Maakohus rahuldaski taotluse ning andis
võimaluse tasuda menetluskulud osamaksetena 12 kuu jooksul. Seega on maakohus arvestanud
isiku varalist seisu ja resotsialiseerumisväljavaateid ning andud süüdimõistetule võimaluse tasuda
ülejäänud menetluskulud aasta jooksul alates kohtuotsuse jõustumisest.

Maakohtu otsuses menetluskulude põhjendustest nähtub, et maakohus, mõistes sama otsusega A.
Avetjanile vangistuse, arvestas ka sellega, et A. Avetjan viibib vangistuses, hetkel tal küll töökoht
puudub, kuid ta on võimeline ka vangistuses töötama.
Selliseid erakordsed asjaolud, mis tingiks täiendavalt A. Avetjanilt välja mõistetavate
menetluskulude riigi kanda jätmise, maakohus ega ka kohtukolleegium, ei tuvastanud.
Süüdimõistetul on võimalik vangistuses samuti töötada ning teenitud rahast tasuda temalt välja
mõistetud rahalised nõuded. Vastavalt VangS § 37 lõikele 1 on kinnipeetav kohustatud töötama,
kui vangistusseadus ei sätesta teisiti. Erandid töökohustusest on sätestatud VangS § 37 lõikes 2
(pensioniealised, tervislikud põhjused, üldhariduskoolis õppimine jne). VangS § 38 lg 1 kohaselt
kindlustab vanglateenistus võimaluse korral kinnipeetava tööga, arvestades kinnipeetava füüsilisi
ja vaimseid võimeid ning oskusi. Seega on kinnipeetav Eesti Vabariigis kohustatud töötama, kui
vanglal on kinnipeetavale pakkuda talle füüsiliste ja vaimsete võimete poolest sobivat tööd ja
seadus ei sätesta konkreetse isiku osas erandit. Süüdimõistetu ei ole esitanud ühtegi tõendit selle
kohta, et ta kuuluks VangS sätestatud erandite hulka ning seega puudub igasugune põhjendatud
alus arvamuseks, et süüdimõistetu ei ole võimeline töötama ja menetluskulusid tasuma.
Kuivõrd süüdimõistetul hetkel töökoht puudub, siis andiski kohus võimaluse tasuda menetluskulud
ositi 12 kuu jooksul. Seega on maakohus KrMS § 180 lg-st 3 tuleneva põhimõttega arvestanud

Lisaks märgib kohtukolleegium, et määruskaebuses ei ole esitanud ühtegi sellist asjaolu, mida
maakohus ei oleks arvestanud või mis käesoleva kaebuse arutamisel tingiks osaliselt
menetluskulude riigi kanda jätmise. Kohtukolleegium juhib kaebaja tähelepanu sellele, et seadusest
tulenevate menetluskulude suuruse vähendamise ja riigi kanda jätmise otsustus peab tuginema
kindlatele faktilistele asjaoludele ja tõenditele, mis viitavad süüdimõistetu maksejõuetusele.
Süüdimõistetu ei ole enda maksejõuetust kuidagi tõendanud. Ainuüksi väide, et süüdimõistetu ei
oma käesoleval ajal sissetulekuid, ei tõenda veel tema maksejõuetest.

                                                                                           2(3)
Eeltoodut arvestades, leiab kohtukolleegium, et maakohus on põhjendatult jätnud A. Avetjani
menetluskulud täielikult tema enda kanda ning määruskaebuses esitatu ei anna alust maakohtu
otsuse tühistamiseks menetluskulude väljamõistmise osas.

Kohtukolleegium osundab, et süüdimõistetul on kohtuotsuse jõustumisest alates võimalik tasuda
menetluskulusid 12 kuu jooksul ning vajadusel on võimalik taotleda ka tasumise pikendamist.
Kohtukolleegium selgitab ka, et tegemist on täitedokumendi vabatahtliku täitmise tähtajaga. Kui
nimetatud kohustus pole täies ulatuses tähtaegselt tasutud suunatakse nõue täitemenetluse
läbiviimiseks kohtutäiturile.

6. Eeltoodu alusel ning juhindudes KrMS §-dest 180; 337 lg 1 p 1 ja 390, jätab ringkonnakohus
Harju Maakohtu 07.09.2016. a otsuse menetluskulude väljamõistmise osas muutmata ning
määruskaebuse rahuldamata.




/allkirjastatud digitaalselt/




                                                                                      3(3)

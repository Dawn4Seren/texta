                               KOHTUOTSUS
                                   Eesti Vabariigi nimel


 Kohus                                    Tallinna Ringkonnakohus
 Kohtukoosseis                            Tiit Kollom (eesistuja), Reet Allikvere ja Ulvi
                                          Loonurm

 Otsuse tegemise aeg ja koht              02.05.2016 Tallinnas
 Tsiviilasja number                       2-15-790
 Tsiviilasi                               AN hagi AS T vastu töövaidluses


 Tsiviilasja hind                         3500 eurot
 apellatsioonimenetluses
 Vaidlustatud kohtulahend                 Harju Maakohtu 29.05.2015 otsus

 Kaebuse esitaja ja kaebuse liik          AN apellatsioonkaebus

 Menetlusosalised ja nende esindajad      Hageja AN (IK XXXXXXXXXXX), lepinguline
                                          esindaja Irina Nezgovorova
                                          Kostja AS T (registrikood XXXXXXXXX),
                                          lepinguline esindaja Marina Smirnova
                                          Kirjalik menetlus
 Menetluse liik


RESOLUTSIOON:

Jätta Harju Maakohtu 29.05.2015 otsus tsiviilasjas nr. 2-15-790 muutmata ja AN
apellatsioonkaebus rahuldamata.

Apellatsioonimenetluse kulud jätta apellandi kanda. Määrata kindlaks vastustaja
menetluskulude suurus ning mõista AN-lt AS-i T kasuks välja menetluskulu 200 (kakssada)
eurot.

Edasikaebamise kord

Otsuse peale võivad menetlusosalised vandeadvokaadi vahendusel esitada kassatsioonkaebuse
otse Riigikohtule 30 päeva jooksul otsuse kättetoimetamisest arvates.

TsMS § 218 lg 4 kohaselt võib hagimenetluses Riigikohtus menetlusosaline ise esitada
menetlusabi saamise taotluse. TsMS § 187 lg 6 kohaselt peab seaduses sätestatud tähtaja
järgimiseks tegema menetlusabi taotleja tähtaja kestel ka menetlustoimingu, mille tegemiseks
ta menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi
taotlemisega, annab kohus mõistliku tähtaja pärast menetlusabi andmise taotluse lahendamist,
kui nimetatud taotlus ei olnud esitatud põhjendamatult või tähtaja pikendamise eesmärgil. See
ei välista menetlustähtaja ennistamist.

Asjaolud

AN töötas kostja juures töölepingu alusel õigusnõustajana. Kostja esitas talle 18.09.2014
töölepingu erakorralise ülesütlemise avalduse, mille kohaselt tööleping lõpetati 17.10.2014
koondamise tõttu. Hageja esitas 17.10.2014 töövaidluskomisjonile avalduse Aktsiaselts T
vastu poolte vahel 02.07.2012 sõlmitud töölepingu 18.09.2014 ülesütlemise tühisuse
tuvastamiseks. Töövaidluskomisjon jättis avalduse 17.12.2014 otsusega töövaidlusasjas nr 4-
1/1852 rahuldamata.

Hageja esitas 16.01.2015 Harju Maakohtule hagi sama nõudega. Hageja leidis, et kostja ütles
töölepingu alusetult koondamise tõttu üles.

Hageja täitis oma tööülesandeid kohaselt. Kostjal oli hagejale tööd anda, aga sellegi poolest
ütles kostja töölepingu koondamise alusel üles. Hageja leidis, et kostja ei oleks tohtinud hagejat
koondada põhjusel, et soovis korraldada juriidilise teenuse hankimise ümber kolmandatelt
isikutelt teenuse ostmisena. Lisaks oli hageja valitud töötajate esindajaks, mistõttu ei oleks
kostja tohtinud hagejat koondada. Kostja muud tööd hagejale ei pakkunud.

Kostja vastus

Kostja hagi ei tunnistanud.

Kostja ütles töölepingu üles õiguspäraselt, sest ta sõlmis nii Eestis kui Venemaa Föderatsioonis
õigusabi teenuse ostmiseks lepingud kolmandate isikutega ega vajanud enam koosseisulist
juristi. Kostjale ei olnud teada, et hageja oleks valitud töötajate esindajaks. Teist tööd hagejale
pakkuda ei olnud, kostja töötajate arv on hageja koondamise ajal ja seejärel vähenenud.

Maakohtu põhjendused

Harju Maakohus jättis 29.05.2015 otsusega hagi rahuldamata. Kohus jättis menetluskulud
hageja kanda ja mõistis hagejalt kostja kasuks välja 455,01 eurot.

Pooled ei vaielnud selle üle, et 02.07.2012 sõlmiti tähtajatu tööleping, mille alusel hageja asus
kostja juures tööle õigusnõustaja ehk juristina. Kostja esitas hagejale 18.09.2014 töölepingu
erakorralise ütlemise avalduse koondamise tõttu, hageja sai selle samal päeval kätte ja tööleping
pidi lõppema 17.10.2014 möödumisega. Kostja selgitas koondamissituatsiooni täpsemalt ja
teise töö pakkumise võimatust hagejale 17.10.2014 e-kirjas.

Hageja nõude õiguslik alus on töölepingu seaduse (TLS) § 104 lg 1, mis näeb ette, et seadusest
tuleneva aluseta või seaduse nõuetele mittevastav töölepingu ülesütlemine on tühine. TLS § 89
lg 1 annab tööandjale õiguse tööleping erakorraliselt üles öelda, kui töösuhte jätkamine
kokkulepitud tingimustel muutub võimatuks töömahu vähenemise või töö ümberkorraldamise
tõttu või muul juhul, kui töö lõpeb (koondamine); lg 3 kohaselt peab tööandja enne töölepingu
ülesütlemist koondamise tõttu pakkuma töötajale võimaluse korral teist tööd, v.a TLS § 89

                                                                                                 2
lg-s 2 nimetatud juhtudel. Koondamise korral on TLS § 89 lg 5 järgi tööle jäämise eelisõigus
töötajate esindajal. Hageja leidis, et koondamissituatsiooni ei esinenud, s.t töö ei vähenenud,
seda ei korraldatud ümber. Kostja väitis, et ta korraldas töö ümber, sõlmides 2014.a suvel
lepingu õigusabi saamiseks Venemaa Föderatsioonis ja sama aasta oktoobris ka Eestis. Lisaks
märkis hageja, et ta oli töötajate esindaja – sellele vaidles kostja vastu.

Kohus leidis kostja ja ettevõtte U vahelise 17.06.2014 lepingu ning kostja ja P OÜ vahelise
01.10.2014 lepingu põhjal, et kostja tegi 2014. aasta teisel poolel muudatusi oma tegevuse
korraldamisel juriidiliste teenuste hankimise osas. Kuigi 01.10.2014 leping on sõlmitud pärast
hagejale koondamisteate edastamist, siis toimus see enne hagejaga töösuhte lõpetamist. Tuleb
mõistlikult eeldada, et ettevõtja planeerib oma tegevust vähemalt teataval määral ette, s.t
18.09.2014 hageja koondamisel oli juriidilise teenuse hankimise ümberkorraldus vähemalt
osaliselt alanud ja ülejäänud osas ettenähtav. Kostja nimel peetud hageja 10.07.2014
e-kirjavahetusest nähtub, et kõnealusel ajal tegeles kostja õigusabiteenuse ostmise
ettevalmistamisega. Kohus leidis, et töölepingu ülesütlemise ajal osaliselt juba esines ja oli
lisaks piisava selgusega ette nähtav töölepingu alusel juristi ametikohal töötava isiku töö
vähenemine ja kostja töö ümberkorraldamine.

Kohus leidis, et hageja nõude lahendamiseks tuleb vastata põhimõttelisele küsimusele, kas
tööandja võib õiguspäraselt toimida sel viisil, et sõlmib töötaja tööülesannete valdkonnas
teenuse osutamise lepingud kolmandate isikutega ja seejärel koondab oma senise töötaja.
Riigikohus leidis lahendis nr 3-2-1-81-06, et seni töötaja täidetud ülesannetele vastava teenuse
osutamise lepingu sõlmimine oli varasema tööõiguse järgi kohane koondamise alus. Kohus ei
tähelda selles osas olulist erinevust varem kehtinud õiguse ja TLS koondamist reguleerivate
normide vahel. Kohus ei nõustunud hagejaga, et kostja ei võinud tööd ümber korraldada
olukorras, kus hageja oma tööülesandeid hagis kirjeldatud viisil ja tingimustel täitis. Siinjuures
ei oma tähtsust, kas uus korraldus juriidiliste teenuste hankimisel on kostjale varasemast
majanduslikult soodsam või mitte, samuti see, kas hageja täitis oma tööülesandeid kohaselt.
Kostja ei ole töölepingu ülesütlemisel teinud hagejale etteheidet töökohustuste rikkumise kohta.
Võttes arvesse eelnevaid põhjendusi ja eelmises punktis kirjeldatud olukorda, leidis kohus, et
tööandja võis muude eelduste täidetuse korral töölepingu TLS § 89 lg 1 alusel erakorraliselt
üles öelda.

Tõendamist ei leidnud hageja väide, et ta oli valitud töötajate usaldusisikuks. Kuigi SN on
18.10.2014 kirjalikult kinnitanud hageja valimist ja sellest kostja teavitamist, siis sama isik on
10.12.2014 TVK-le esitatud kirjas kinnitanud vastupidist. Töötajate esindaja mõiste võib olla
laiem, aga tulenevalt töötajate usaldusisiku seaduse (TUIS) § 2 lg-st 2 on usaldusisik kindlasti
töötajate esindaja TLS, s.t ka TLS § 89 lg 5 tähenduses. TUIS §-dest 5–7 tuleneb, et usaldusisik
valitakse töötajate üldkoosolekul ja vastavalt TUIS § 7 lg-le 6 teatab üldkoosolek tööandjale
viivitamatult kirjalikult või kirjalikku taasesitamist võimaldavas vormis usaldusisiku valimisest
ja tema volituste kestusest. Neil kaalutlustel ei ole hageja kõnealuse väite tõendamiseks piisav
ühe kaastöötaja kirjalik ütlus. Vaatamata kohtu sellekohasele ettepanekule ei esitanud hageja
täiendavaid tõendeid.

Kohus tuvastas, et kostjal ei olnud võimalik hagejale teist tööd pakkuda. Võimaluse korral teise
töö pakkumise kohustus tuleneb TLS § 89 lg-st 3 ja pooled ei ole väitnud, et esineks TLS § 89
lg-s 2 kirjeldatud erandlik olukord. Riigikohtu praktika kohaselt on teise töö pakkumise
kohustuse eesmärgiks anda töötajale võimalus jätkata töötamist sama tööandja juures. See
eesmärk on täidetud, kui töötajale pakutakse sobivat tööd. Tööandja kohustus pakkuda töötajale
teist tööd ei saa piirduda erialase töö pakkumisega. Vältimaks töölepingu lõpetamist, tuleb
tööandjal kaaluda võimalust pakkuda töötajale muud tööd, mida töötaja on võimeline tegema

                                                                                                3
(RK nr 3-2-1-152-11). Kostja väidab, et tal puudusid hageja koondamise ajal vabad töökohad,
mida oleks saanud hagejale pakkuda. Kohus leidis, et kostja 05.11.2014 e-kirjast ei saaks
järeldada teise töö pakkumise võimalust hagejale kui töötajale. Kui kostja ka pidas võimalikuks
hagejaga muude kokkulepete sõlmimist pärast töölepingu lõpetamist, siis ei tähenda see töö
pakkumise võimalust TLS § 89 lg 3 tähenduses. Nimelt tuleneb TLS §-dest 1 ja 28 muu hulgas,
et tööandja võtab endale töölepingut sõlmides kohustuse kindlustada töötaja tööga ning TLS
§ 35 tõttu tuleb tal maksta töötasu ka töö puudumise korral. Võttes arvesse juriidilise teenuse
hankimise ümberkorraldust, ei saa mõistlikult eeldada, et kostja oleks soovinud hagejat uuesti
juristina või muus ametis tööle palgata. Samuti ei nähtu tegelikult teise töö pakkumise võimalus
hageja esitatud töökuulutustest. Väljatrükkide kuupäevad 03.11.2014 ja 20.02.2015 viitavad
üksnes kuulutuse sel ajal muutmisele, mitte aga viidatud ajal tegelikult töö pakkumisele. Kostja
esitatud maksudeklaratsioonide väljatrükkidest 2014. aasta augusti kuni detsembri kohta
nähtub, et kostja töötajate arv vähenes sel perioodil 50-lt 47-ni. Kuna TLS § 89 lg 3 näeb
tööandjale ette teise töö pakkumise üksnes võimaluse korral, siis ei pidanud kostja ka hagejale
teist tööd pakkuma ja töölepingu ülesütlemine TLS § 89 lg 1 alusel oli õiguspärane.

Kohus jättis menetluskulud TsMS § 162 lg 1 alusel hageja kanda. Kohus leidis, et kostja
menetluskulude nimekiri on kooskõlas tsiviilasja käiguga. Kostja lepingulise esindaja kulud on
põhjendatud ja vajalikud osaliselt. Kohus vähendas ajakulu järgmiselt: hageja 07.04.2015
arvamuse analüüs ja vastuse koostamine hageja 20.03.2015 arvamusele on põhjendatud 1 h
30 minuti ulatuses; 04.05.2015 kostja vastuse koostamise põhjendatud ajakulu on 45 min ja
14.05.2015 vastuse koostamise põhjendatud ajakulu 1 h. Ülejäänud osas on kostja lepingulise
esindaja kulud põhjendatud. Kokku on kostja taotlus lepingulise esindaja kulude
väljamõistmiseks põhjendatud 5 h ulatuses, millele lisanduvad tõlkekulud 55,01 eurot tuleb
hagejalt välja mõista. Kokku on kostja kulud põhjendatud 455,01 eurot (80 × 5 + 55,01). Kostja
nõudis kulude hüvitamist ilma käibemaksuta. Rahuldamata jääb kostja taotlus 133,33 euro
saamiseks (588,34 – 455,01).

Apellatsioonkaebus

Hageja palub maakohtu otsuse tühistada, uue otsusega hagi rahuldada või saata tsiviilasi tagasi
maakohtule uueks arutamiseks. Kohus on ebaõigesti ja ühekülgselt hinnanud tsiviilasjas
kogutud tõendeid, kohaldanud vääralt materiaal- ja menetlusõiguse norme.

Vastavalt kostja poolt komisjonile ja kohtule esitatud dokumentidele sõlmis tööandja mitu
õigusabi osutamise lepingut: 17.06.2014 konsultatsioonileping OOO «ЮРВЕСТ»; 17.09.2014
õigusabi      osutamise        leping      (tasumistingimused       peidetud);  01.10.2014
õiguskonsultatsioonileping OÜ-ga P; leping OÜ-ga Dorida. Apellant ei nõustu kohtu
järeldusega selles, et nelja õigusabi osutamise lepingu sõlmimine on soodsam, kui tööleping
osalise tööajaga. Ülalmainitu viitab sellele, et kostjal puudus ja puudub koondamisolukord,
kuna ühe töölepingu asendamine mitme lepinguga ei hoia kokku tööandja finantsressursse.

Riigikohus märkis otsuses nr 3-2-1-7-11, et töötajat saab koondada üksnes töö lõppemise korral.
Kui töö ei lõpe, kuid tööandja soovib, et töötaja teeks sama töö ära väiksema palga eest, ei ole
tegemist koondamissituatsiooniga ning töölepingu lõpetamine on ebaseaduslik.

05.11.2014 e-kirjas kinnitab tööandja seaduslik esindaja ST, et tööd on, ning pakub „muuta
õigussuhete formaati“. Seega lükatakse ümber tööandja vastuses toodud asjaolu töö vähenemise
kohta.



                                                                                              4
Apellant on pidanud läbirääkimisi VF õigusbüroodega omal algatusel ning kooskõlastatult
kostja juhtkonnaga, kuna töömaht oluliselt suurenes ning hagejal tuli tegeleda töökohustustega
teise kostjaga seotud ettevõtja (L OÜ) huvides. Maakohus apellandi nimetatud väidet ei
analüüsinud. Vastustaja pole väidet ümber lükanud.

Koondatavale töötajale teise töö pakkumine on tööandja kohustus. Apellant on seisukohal, et
õiguskindluse ja -selguse seisukohast on oluline selgitada, kas koondamine on võimalik
olukorras, kui töötaja koondamise tulemusena sõlmitakse mitu lepingut vastavasisuliste
teenuste osutamiseks, ning lepingute üldsumma (eelarve) on töölepingus ettenähtud töötasust
oluliselt suurem.

Hageja kinnitas oma väidet usaldusisikuna valimise kohta dokumentaalselt ja SN 18.10.2014
digitaalselt allkirjastatud kinnitusega. Kostja poolt esitatud tõendil puudub nii kuupäev kui SN
allkiri. Seega on tegemist ebausaldusväärse dokumendiga. Seejuures pole hageja kunagi
väitnud, et kostja juures oli/on ametiühing moodustatud. Hageja valiti usaldusisikuks kooskõlas
TUS sätestatuga. Kehtiv seadusandlus ei näe ette kohustust usaldusisiku valimise protokolli ja
otsuse säilimise osas.

Tööandja kinnitas töövaidluskomisjonis, et tema juures töötab rohkem kui 30 töötajat. Töötajate
usaldusisiku seaduse § 17 lg 1 kohaselt tööandja, kelle juures töötab vähemalt 30 töötajat, on
kohustatud rakendama käesolevas peatükis sätestatud informeerimist ja konsulteerimist. TUIS
§ 20 lg 1 kohaselt informeerib tööandja ja konsulteerib vähemalt järgmistest töötajaid
puudutavatest asjaoludest: 1) tööandja struktuur, töötajate, sealhulgas tööülesandeid renditööna
täitvate töötajate koosseis, nende muudatused ja kavandatavad otsused, mis avaldavad olulist
mõju tööandja struktuurile ja töötajate koosseisule; 2) kavandatavad otsused, millega
tõenäoliselt kaasnevad olulised muudatused töökorralduses; 3) kavandatavad otsused, millega
tõenäoliselt kaasnevad olulised muudatused töötajate töölepingulistes suhetes, sealhulgas
töösuhete lõpetamine.

Kostja rõhutas, et tema juures on aset leidnud töö ümberkorraldus. Seejuures puuduvad
igasugused tõendid selle kohta, et kostja on sellest töötajale teatanud.

Maakohus jättis rahuldamata apellandi taotlused dokumentide kostjalt väljanõudmiseks ja
kehtiva töötajate nimekirja esitamiseks. Seejuures tuleb kindlaks teha, kas kostjal oli vakantseid
töö- või ametikohti, mida oli võimalik hagejale pakkuda, arvestades tema teadmisi, oskusi,
tervisliku seisundit ja muid omadusi.

Kostja esitatud MTA deklaratsioonidest ei nähtu töötajate ametid. Töö või tootmise
ümberkorraldamisega ei pea alati kaasnema töömahu vähenemine ja selle tagajärjel
koondamine. 05.11.2014 e-kiri lükkab ümber tööandja vastuses toodud asjaolu töö vähenemise
kohta. Kostja ei lükanud ümber hageja väidet sellest, et avaldas töökuulutused eesmärgiga võtta
tööle ekspediitori/logistiku.

Maakohus jättis kaalumata TsMS § 162 lg-s 4 sätestatu. Tegemist on töövaidlusega, milles
esineb hagejana töötaja. On üldtuntud asjaolu, et töösuhtes on pooled ebavõrdsed ja töötaja on
nn nõrgem pool. Menetluskulude hageja kanda jätmine on äärmiselt ebaõiglane hageja suhtes.

Vastustaja seisukoht

Kostja palub jätta apellatsioonkaebuse rahuldamata.


                                                                                                5
Ringkonnakohtu põhjendused

Kolleegium leiab, et maakohtu otsus tuleb jätta TsMS § 657 lg 1 p 1 alusel muutmata ja
apellatsioonkaebus rahuldamata.

Maakohus käsitles otsuses kõiki hageja seisukohti ja selgitas piisava põhjalikkusega, miks
hageja nõue tuleb jätta rahuldamata. Ringkonnakohus nõustub maakohtu otsuse põhjendustega
ja TsMS § 654 lg. 6 kohaselt ei pea vajalikuks neid korrata.

Vastuseks apellatsioonkaebuse väidetele märgib ringkonnakohus järgmist.

TLS § 89 reguleerib erakorralist ülesütlemist, kus mõjuv põhjus on seotud tööandja ettevõttega
ehk teisiti öeldes on tegemist majanduslike põhjustega, mille esinemisel on tööandjal õigus
tööleping üles öelda. Nimetatud sätte puhul tuleb kõne alla muuhulgas koondamine töö
ümberkorraldamise tõttu. Tulenevalt asjaolust, et kostja korraldas asutuses juriidilise
nõustamise osas töö ümber, lõppes hageja töö varem kokkulepitud tingimustel ning tööandjal
esines mõjuv põhjus töölepingu erakorraliseks ülesütlemiseks.

Maakohus leidis õigesti, et töö ümberkorraldamise puhul ei omanud tähtsust, kas uus korraldus
juriidiliste teenuste hankimisel on kostjale varasemast majanduslikult soodsam või mitte,
samuti mitte see, kas hageja täitis oma tööülesandeid kohaselt. Töö ümberkorraldamisel ei
pidanud tööandja arvestama hageja arvamusega ümberkorralduse kasumlikkuse osas.
Kolleegium märgib, et see, milline tööde ümberkorraldus on tööandjale vajalik või kas see on
kasumlik, on tööandja enda otsustada.

Menetluskulude jaotuse osas märgib kolleegium, et apellant ei ole välja toonud, miks
menetluskulude väljamõistmine poolelt, kelle kahjuks otsus tehti, oleks äärmiselt ebaõiglane
või ebamõistlik. Ainuüksi asjaolu, et praegusel juhul on tegemist töövaidlusega, ei anna alust
menetluskulude jaotamisel TsMS § 162 lg 4 kohaldamiseks.

Tulenevalt TsMS § 171 lg-st 1 jäävad apellatsioonimenetluse kulud apellandi kanda.

TsMS § 175 lg 1 kohaselt, kui menetlusosaline peab menetluskulude jaotust kindlaksmäärava
kohtulahendi kohaselt kandma teist menetlusosalist esindanud lepingulise esindaja kulud,
mõistab kohus kulud välja põhjendatud ja vajalikus ulatuses.

AS T palus AN-lt välja mõista kostja lepingulise esindaja tasu 200 eurot ilma käibemaksuta.
Ringkonnakohus, tutvunud vastustaja menetluskulude nimekirjas toodud töö sisulise
kirjeldusega, leiab, et apellatsioonkaebuse analüüsile ning vastuse koostamisele kulunud aeg,
kokku 2,5 tundi, on kogu ulatuses põhjendatud ja vajalik kulu. Vastustaja esindaja ühe töötunni
maksumus 80 eurot ei ületa tavapärast esindajatasu määra. Seega tuleb vastustaja taotlus
menetluskulude kindlaksmääramiseks rahuldada kogu ulatuses.



(allkirjastatud digitaalselt)

  Reet Allikvere                        Tiit Kollom                           Ulvi Loonurm




                                                                                             6

                                            RIIGIKOHUS
                                   KRIMINAALKOLLEEGIUM


                                           KOHTUOTSUS
                                         Eesti Vabariigi nimel



 Kohtuasja number                      3-1-1-70-16
 Otsuse kuupäev                        20. oktoober 2016
 Kohtukoosseis                         Eesistuja Saale Laos, liikmed Eerik Kergandberg ja Paavo
                                       Randma
 Kohtuasi                              Kriminaalasi Toivo Ollikaineni süüdistuses KarS § 114 p-de 2
                                       ja 7 – § 25 lg-te 1 ja 2, § 405 lg 2, § 415 lg 1 ning § 414 lg 1
                                       järgi
 Vaidlustatud kohtulahend              Tartu Ringkonnakohtu 4. märtsi 2016. a otsus kriminaalasjas
                                       nr 1-14-6000
 Kaebuse esitaja ja kaebuse liik       Toivo Ollikaineni kaitsja vandeadvokaadi vanemabi Irina
                                       Gromtsev, kassatsioon
 Teised kassatsioonimenetluse          Prokuratuur,      esindaja     Viru      Ringkonnaprokuratuuri
 pooled                                ringkonnaprokurör
 Asja läbivaatamise kuupäev ja         21. september 2016, kirjalik menetlus
 viis

RESOLUTSIOON
1. Muuta Viru Maakohtu 27. novembri 2015. a ja Tartu Ringkonnakohtu 4. märtsi 2016. a
otsuse põhiosa, jättes neist välja Toivo Ollikaineni varasema karistatuse põhistused.
2. Kaitsja kassatsioon rahuldada osaliselt.
3. Määrata Ida-Viru Advokaadibüroole makstava riigi õigusabi tasu suuruseks Toivo
Ollikainenile kassatsioonimenetluses osutatud riigi õigusabi eest 144 (sada nelikümmend neli)
eurot, sealhulgas käibemaks 24 (kakskümmend neli) eurot.
4. Jätta eelmises punktis nimetatud menetluskulu Eesti Vabariigi kanda.


ASJAOLUD JA MENETLUSE KÄIK
1. Viru Maakohtu 27. novembri 2015. a otsusega tunnistati Toivo Ollikainen süüdi karistusseadustiku
(KarS) § 414 lg 1 järgi ning talle mõisteti karistuseks vangistus 3 aastaks. Samuti tunnistati T.
Ollikainen süüdi KarS § 415 lg 1 järgi ja karistati vangistusega 7 aastaks. Veel tunnistati T. Ollikainen
süüdi KarS § 405 lg 2 ja § 25 lg-te 1 ja 2 – § 114 p-de 2 ja 7 järgi ning talle mõisteti karistuseks
vangistus 16 aastaks (KarS § 63 lg 1). KarS § 64 lg 1 alusel mõisteti T. Ollikainenile lõplikult
ärakantavaks liitkaristuseks vangistus 16 aastaks. Karistusaja alguseks määrati 28. jaanuar 2014.
1.1.    Kohtumenetluse käigus leidis tõendamist, et T. Ollikainen valmistas plahvatuse tekitamise
eesmärgil eeluurimisel täpselt tuvastamata ajal, kuid enne 18. novembrit 2013 kella 23.10 enda
elukohas Jõhvis improviseeritud lõhkeseadeldise.
1.2.     Süüdistatav hoidis ise valmistatud lõhkeseadeldist ebaseaduslikult enda elukohas ning toimetas
selle ajavahemikul 18. novembrist 2013 kell 23.10 kuni 19. novembrini 2013 kell 6.15 S. M-i
elukoha juurde. Selleks asetas T. Ollikainen lõhkeseadeldise musta värvi kilekotti panduna värava
juurde     tänava   äärde,   paigutades   seadeldise   najale    tõmbenööri    ja   karabiinhaagi    abil
sütikumehhanismiga ühendatud autorehvi. Seadeldise vahetusse lähedusse maapinnale asetas
T. Ollikainen erinevaid jäätmeid. Nimetatud lõhkeseadeldis sisaldas lõhkematerjaliseaduse (LMS) § 3
lg 1 p 2 mõistes lõhkeainet (suitsuta püssirohtu) ning plahvatust esilekutsuvat mehhanismi. Seega oli
tegemist lõhkeseadeldisega KarS § 413 tähenduses.
1.3.     T. Ollikainen jättis lõhkeseadme S. M-i autovärava taha eesmärgiga põhjustada S. M-i surm.
S. M., nähes 19. novembri 2013. a hommikul kella 7.30 paiku värava ees prügihunnikut ja selle
juures musta värvi kilekotti, mille peal oli sõiduauto rehv, võttis rehvi vasakusse kätte ja tõstis rehvi
koti pealt üles, rakendades sellega kell 7.41 seadeldise käivitusmehhanismi. Lõhkeseadeldise
betoonivalu sees asunud põlevgaaside segust põhilaeng selle ülekontsentratsiooni tõttu aga ei
plahvatanud. Suitsuta püssirohu põlemisproduktid purustasid lasketoru kinnivaltsitud otsa ja süütasid
seadeldisest sise- ja lasketoru kaudu väljapaiskunud gaasisegu, mis põles seadeldisest väljaspool ja
mille tagajärjel sai kannatanu S. M. tervisekahjustusi: näo ja vasaku käe põletuse. Lõhkeseadeldise
põhilaengus kasutatud kõigi põlevgaaside ja plahvatuspiiride vahemikku jääva õhu segu täieliku
plahvatuse purustusjõudu võib võrrelda 0,1–1,0 kg trotüüli (TNT) omaga, mistõttu tekkis T.
Ollikaineni põhjustatud plahvatuse tagajärjel oht läheduses viibinud isikute elule ja tervisele.
1.4.      T. Ollikainen on süüdi neljas raskes kuriteos, millest üks on mõrvakatse. Süüdistatav ei
vabandanud ega kahetsenud kordagi, ka ei näidanud ta mingilgi viisil üles taunivat suhtumist enda
teosse. Karistust raskendavaks asjaoluks KarS § 58 p 1 tähenduses on süüteo toimepanemine
kättemaksu motiivil. Lisaks on T. Ollikainen varem viis korda kriminaalkorras karistatud, samuti on
tal üks kehtiv väärteokaristus.
2.     Maakohtu otsuse peale esitasid apellatsioonid süüdistatav ja tema kaitsja vandeadvokaadi
vanemabi Irina Gromtsev, kes taotlesid maakohtu otsuse tühistamist ning T. Ollikaineni
õigeksmõistmist. Alternatiivselt taotles kaitsja T. Ollikaineni karistuse kergendamist, märkides
argumendina mh, et tema kaitsealuse varasem karistatus on tänaseks kustunud ning viimase
mõistetud karistuse kandmisest on möödas üle 20 aasta.
3. Tartu Ringkonnakohtu 4. märtsi 2016. a otsusega jäeti maakohtu otsus muutmata ja apellatsioonid
rahuldamata. Kohus leidis, et maakohtu otsus on seaduslik ja selle tühistamiseks pole alust.
Kohtuotsuse põhistused on lühidalt järgmised.
3.1. Isiku süüditunnistamine võib tugineda ka ainuüksi kaudsetele tõenditele. Selles asjas on nendeks
DNA-ekspertiisiaktid, mis kinnitavad T. Ollikaineni bioloogilise materjali olemasolu ise ehitatud
lõhkekeha tükkidel, lõhkekeha materjalide ja osade sarnasus T. Ollikaineni elukohast leitud
materjalidega, mida kinnitavad samuti ekspertiisiaktid. Triipkoodi ja ostu tegemisel kasutatud
kliendikaardi abil tuvastati, et just süüdistatav ostis lõhkekeha valmistamisel kasutatud
gaasiballoonid. Süüdistuse versiooni kinnitab ka Jõhvi raudteejaama turvakaamera salvestis koos
tunnistajate ütlustega, mille kohaselt just T. Ollikainen kogus sealt prügi, mis oli lisatud lõhkekeha
juurde.
3.2. T. Ollikaineni ütlused on ebausaldusväärsed ja tema alibi on ümber lükatud mh tunnistajate
ütluste ja telefoni positsioneerimisega. Lisaks viitab T. Ollikaineni soovile tappa nimelt S. M. asjaolu,
et süüdistatav paigaldas lõhkekeha autovärava ette, eeldades põhjendatult, et taksojuhina töötav S. M.
peab autoga hoovist lahkumiseks avama nimelt autovärava. Kaitsja väited kogutud tõendite
ebausaldusväärsuse ja võltsimise kohta on alusetud ega ole ühildatavad menetlusdokumentides
sedastatu ja eksperdi ütlustega.
3.3. Etteheite osas, nagu ei saaks karistuse mõistmisel võtta arvesse T. Ollikaineni varasemaid
karistusi, leidis ringkonnakohus järgmist. Karistusregistri seaduse (KarRegS) § 5 lg 1 kohaselt on
registrisse kantud isiku karistusandmetel õiguslik tähendus kuni andmete kustumiseni, mis tähendab,
et registrisse kantud kehtivatest karistusandmetest lähtutakse isiku karistatuse ning samuti kuriteo või
väärteo korduvuse arvestamisel. Eeltoodu aga ei tähenda, et kohus ei võiks arvestada varasemaid
karistusandmeid isikut iseloomustava materjalina ning seda ongi maakohus õigustatult teinud. Viitega
Riigikohtu üldkogu otsusele asjas nr 3-4-1-7-01 sedastas kohus, et kui karistatus on ajutise
iseloomuga ja kestab selle kustumise või kustutamiseni, siis karistamise fakt iseloomustab isikut ja on
seetõttu püsiva tähendusega.


KASSATSIOONIMENETLUSE POOLTE SEISUKOHAD
4. Ringkonnakohtu otsuse peale esitas kassatsiooni süüdistatava kaitsja vandeadvokaadi vanemabi
I. Gromtsev. Kassaator taotleb kohtuotsuste tühistamist ja enda kaitsealuse kõigis süüdistuse
punktides õigeksmõistmist või alternatiivselt T. Ollikaineni karistuse kergendamist. Kassatsiooni
põhistused on kokkuvõtvalt järgmised.
4.1. On olemas põhjendatud kahtlus, et T. Ollikaineni elukohas asunud materjale võisid lõhkekeha
valmistamiseks kasutada teised isikud. Kriminaalasjas pole tõendeid selle kohta, et T. Ollikainen
viibis ööl vastu 19. novembrit 2013 väljaspool kodu. Samuti pole tõendeid selle kohta, et
T. Ollikainen oleks viibinud Vaivara rongijaamas ja sealt olmeprügi kogunud. Kohtud on eksinud ka
mitme tunnistaja ütluste hindamisel, arvesse on jäetud võtmata T. Ollikaineni alibi. Ringkonnakohtu
vastupidised järeldused on meelevaldsed. Inimene, kes ei ole varem olnud lõhkeainetega seotud,
poleks osanud välja arvestada plahvatuse tugevuse.
4.2. Isegi kui pidada T. Ollikaineni süü tuvastatuks, ei vasta T. Ollikainenile mõistetud karistus tema
süü suurusele ja süüdistatava isikule. Kuigi T. Ollikainenit on varem viis korda kriminaalkorras
karistatud, on viimasest kohtuotsusest möödunud üle 20 aasta ning need karistused on ammu
kustunud. Tuleb arvestada ka süüdimõistetu vanust (67 aastat) ja seda, et kuritegudega ei tekitatud
tõsiseid tagajärgi. KarS § 114 p-de 2 ja 7 järgi kvalifitseeritud kuritegu jäi katsestaadiumisse, mistõttu
tuleb kergendada T. Ollikainenile mõistetud karistust.
5. Kassatsioonile esitas vastuväited Viru Ringkonnaprokuratuuri ringkonnaprokurör O. Dorogan, kes
palub jätta ringkonnakohtu otsuse muutmata ja kassatsiooni rahuldamata. Kassaator esitab väiteid,
mis on ringkonnakohtu poolt juba kummutatud, samuti ei esine vigu materiaal- ja menetlusõiguse
kohaldamisel. Mõistetud karistus vastab T. Ollikaineni süüle ning puudub alus selle vähendamiseks.


KOLLEEGIUMI SEISUKOHT
6. Kassatsiooni väited on põhiosas suunatud uute faktiliste asjaolude tuvastamisele võrreldes kohtute
otsustes sedastatuga. Tulenevalt KrMS § 363 lg-st 5 ei või Riigikohus faktilisi asjaolusid aga
tuvastada. Kassatsioonikohtu pädevusse kuuluv kriminaalmenetlusõiguse järgimise kontroll hõlmab
järelevalvet selle üle, kas kohtud pidasid kohtuotsuse tegemisel kinni menetlusõigusega seatud
nõuetest. Eelöeldust johtuvalt saab Riigikohus vaagida esmajoones seda, kas kohtu siseveendumuse
kujunemine on jälgitav ning kas otsusest nähtub, millised asjaolud kohtuliku arutamise tulemina
tõendatuks    loeti   ja   missugustele    tõenditele   ning   miks   seejuures    tugineti   (Riigikohtu
kriminaalkolleegiumi 12. detsembri 2012. a otsus kriminaalasjas nr 3-1-1-113-12, p 7.1).
7. Kriminaalkolleegium leiab, et arutatavas kriminaalasjas on T. Ollikaineni süüküsimus lahendatud
veatult ning kassatsioon jääb selles osas tagajärjetuks. Kohtud on järginud faktiliste asjaolude
tuvastamisel kriminaalmenetlusõigust, samuti on kohtuotsused piisavalt põhjendatud ning kohtute
siseveendumuse kujunemine T. Ollikaineni süü tõendatuse osas on lugejale jälgitav ning loogiline.
Kohtuotsustes esitatud järeldused põhinevad selgetel, ammendavatel ja vastuoludeta seisukohtadel.
Seetõttu ei peatu kolleegium pikemalt T. Ollikaineni süüküsimusel ja jätab sellekohased
kassatsiooniväited edasise tähelepanuta.
8. Küll aga peab kriminaalkolleegium vajalikuks peatuda kassatsioonis esitatud väidetel, mis
puudutavad T. Ollikainenile mõistetud karistust. Nimelt on maakohus T. Ollikainenile karistust
mõistes mh märkinud, et süüdistatav on varem viis korda kriminaalkorras karistatud (otsuse lk 124).
Ringkonnakohus asus täiendavalt seisukohale, et kohus võib karistuse mõistmisel arvestada
varasemaid, kustutatud karistusandmeid isikut iseloomustava materjalina (otsuse lk 14).
Kohtukolleegium nõustub kaitsjaga, et selliselt toimides on kohtud kohaldanud vääralt
materiaalõigust.
9. Kolleegium kordab siinkohal enda varasemas praktikas korduvalt väljendatud seisukohta, et
varasemaid karistatusi saab uue karistuse mõistmisel arvestada üksnes tingimusel, et need ei ole
karistusregistrist kustutatud ja et need varasemad õigusrikkumised on seotud uue kuriteoga (vt nt
Riigikohtu kriminaalkolleegiumi 19. juuni 2003. a otsus asjas nr 3-1-1-79-03, p 14 ja 12. novembri
2012. a otsus asjas nr 3-1-1-111-12, p 5). Nimetatud keeld laieneb ka juhtudele, kui arutluse all on
karistuse mõistmise eripreventiivne aspekt KarS § 56 lg 1 ls 2 alt 3 tähenduses.
10.          Ka KarRegS § 5 lg 1 sätestab ühemõtteliselt, et karistusregistrisse kantud isiku
karistusandmetel on õiguslik tähendus isiku karistatuse ja kuriteo või väärteo korduvuse arvestamisel
kuni andmete kustutamiseni. Erandid registrist kustutatud andmete kasutamisel on loetletud
KarRegS § 5 lg-s 2 ning on seotud üksnes teatud suuremate nõuetega ametikohtadel töötamise,
õiguste omandamise või tegevusvaldkondades tegutsemisega. Ekslik on ringkonnakohtu viide
Riigikohtu üldkogu 11. oktoobri 2001. a otsuses nr 3-4-1-7-01 väljendatud seisukohale. Selles
põhiseaduslikkuse järelevalve asjas on karistusregistrist kustutatud karistusandmete kasutamist
käsitatud relvaloa andmist puudutavas haldusmenetluse, mitte isiku karistamise kontekstis. Seejuures
tuleb märkida, et nimetatud kohtuotsuses leidis Riigikohus, et ka relvaloa andmisel on eluaegne
üldine piirang, mis tugineb isiku kustunud karistuse arvestamisele, vastuolus põhiseadusega. Seega ei
saa   registrist   kustutatud     karistusandmed     olla   aluseks    isikule    mõistetava    karistuse
individualiseerimisel eripreventiivses tähenduses, kuna see ei arvesta süüdistatava vahepealset
õiguskuulekat käitumist ja kaugeneb KarS § 56 lg 1 aluseks olevast teosüü põhimõttest. Iseäranis
ilmne peaks see olema praegusel juhul, kus T. Ollikaineni viimased kuriteokaristused pärinevad Eesti
Vabariigi taasiseseisvumise eelsest ajast.
11.        Kirjeldatud materiaalõiguslik rikkumine ei anna siiski alust T. Ollikaineni karistuse
muutmiseks ja seda järgmistel põhjustel. Nimelt tuleb silmas pidada, et arusaam isiku süüst
KarS § 56 lg 1 ls 1 tähenduses tekib eeskätt vahetult suulise kohtumenetluse käigus, kus kohtul
kujuneb veendumus nii toimepanija isikust kui ka tema sooritatud teost. Kehtiva õiguspraktika
kohaselt ei ole kohus seejuures karistuse küsimuse otsustamisel seotud prokuröri ega kaitsja vastavate
taotlustega, olles pädev lahendama selle küsimuse seadusele ning enda siseveendumusele tuginevalt
(vt nt Riigikohtu kriminaalkolleegiumi 7. novembri 2013. a otsus asjas nr 3-1-1-99-13, p 7), lähtudes
teosüüle vastava karistuse mõistmisel mh teo tehioludest, isikut iseloomustavatest andmetest ja
muudest tema vastutust mõjutavatest asjaoludest, mille hulka kuuluvad ka karistust kergendavad ja
raskendavad asjaolud (vt nt Riigikohtu kriminaalkolleegiumi 16. veebruari 2015. a otsus asjas nr 3-1-
1-63-14, p 15.2). Selline kohtuniku siseveendumusest lähtuv karistusmäära valik (vt Riigikohtu
kriminaalkolleegiumi 19. juuni 2003. a otsus asjas nr 3-1-1-79-03, p 11) on apellatsiooni- ja
kassatsioonimenetluses kohtuotsuse tühistamise aluseks eelkõige juhul, kui on tuvastatav selge
materiaal- või menetlusõiguslik rikkumine selle küsimuse lahendamisel ning sellel konkreetsel
minetusel on olnud vahetu toime kohtu siseveendumuse kujunemisele, mis on toonud kaasa kuriteo
raskusele või süüdimõistetud isikule ilmselgelt mittevastava karistuse mõistmise. Käesolevas
kriminaalasjas tuleb sellist situatsiooni eitada.
12.       Kuigi maakohus on karistuse mõistmist puudutavates motiivides tõesti materiaalõiguse
tähenduses vääralt viidanud T. Ollikaineni varasemale karistatusele, on otsuse tervikkonteksti arvesse
võttes tegemist pelgalt konstateeringuga, millele kohtuotsuse edasiste argumentide valguses ei ole
omistatud sisulist teosüüd suurendavat toimet (vt maakohtu otsuse lk 67–70). Viidatud motiivides
käsitleb maakohus korduvalt ning põhjalikult süüdistatava isikut ning selle valguses karistuselt
oodatavat eripreventiivset toimet, osutamata seejuures kordagi tema varasemale karistatusele.
Eelneva alusel leiab kriminaalkolleegium, et maakohtu ja edasiselt ka ringkonnakohtu viide T.
Ollikaineni karistatusele oli küll materiaalõiguslikult väär, kuid sellel ei olnud sisulist tähendust tema
teosüü kindlakstegemisel ning talle mõistetava karistuse individualiseerimisel, mistõttu ei tingi see
puudus kohtuotsuste tühistamist ning T. Ollikainenile mõistetud karistuse kergendamist.
13.     Tagajärjetuks jäävad ka teised kaitseargumendid, millega kaitsja vastustab T. Ollikainenile
mõistetud karistust. Nii ei tingi karistuse vähendamist asjaolu, et T. Ollikainenile inkrimineeritud
mõrvakatse jäi katsestaadiumisse. Kriminaalkolleegium selgitab siinkohal, et süüteo jäämine
katsestaadiumisse ei too kaasa KarS § 25 lg 6 ega ka mitte § 26 lg 2 kohaselt automaatselt karistuse
kergendamist võrreldes lõpuleviidud süüteoga. Nimelt tunneb seadus obligatoorseid karistust
kergendavaid asjaolusid, mis on sätestatud KarS § 57 lg-s 1 ning mida kohus peab nende esinemise
korral võtma arvesse karistust vähendavana. Teisalt nimetab seadus ka fakultatiivseid karistust
kergendavaid asjaolusid, mida kohus võib, kuid ei pea karistust kergendava asjaoluna arvesse võtma.
Selline arusaam väljendub selgelt juba seadusandja kehtestatud sõnastuses, et „kohus võib kohaldada
käesoleva seaduse §-s 60 sätestatut“, mida on kasutatud ka katsestaadiumisse jäänud süütegusid
puudutavates KarS § 25 lg-s 6 ja § 26 lg-s 2, aga ka nt osavõttu käsitlevas KarS § 22 lg-s 5. Seega
tuleb juhul, kui kuritegu jääb katsestaadiumisse, karistuse vähendamist küll kaaluda, kuid seda ei saa
käsitada absoluutse nõudena.
14.     Katsestaadiumisse jäänud süüteo korral on karistuse mõistmise jaoks tähtis eeskätt isiku
tahtluse intensiivsus, millega on seotud nt ka kuriteo toimepanemise põhjalik planeerimine ja
ettevalmistamine. Teiseks on oluline see, kas ja millises ulatuses rünnatud õigushüve kahjustatud sai
ehk teisisõnu toimepanija poolt silmas peetud ja soovitud tagajärje saavutamise lähedus. Nii näiteks
võib katsestaadiumiga õiguslikus mõttes tegemist olla juba lõhkeseadeldise paigaldamisel isiku
eluruumi, samas kui katsestaadiumist tuleb rääkida ka siis, kui isiku elu õnnestub pärast plahvatuses
kannatada saamist siiski päästa. Määravad on ka konkreetse süüteo tehiolud, s.o katsestaadiumisse
jäänu teo üldine ohtlikkus, nt kolmandate isikute paralleelne ohustamine planeeritava kuriteoga.
Kaalukad on ka konkreetsed põhjused, miks ei päädinud katsestaadiumisse jõudnud tegu toimepanija
poolt soovitud tagajärjega – oli selleks siis lihtsalt ebaõnnestumine (nt möödatulistamine),
kolmandate isikute ootamatu ning planeerimata sekkumine (nt õigeaegne arstiabi osutamine) või
toimepanija eesmärgi realiseerumine üksnes osaliselt (kahe inimese surma asemel üksnes ühe
kannatanu surm) jne.
15.       Arutatavat kriminaalasja silmas pidades ei tingi asjaolu, et T. Ollikaineni tegu jäi
katsestaadiumisse, kolleegiumi hinnangul karistuse kergendamist. Nagu maakohus juba märkis, oli
süüdistatava tegu pikaajaliselt ning põhjalikult planeeritud, oli kantud isiklikust vaenust (madal
motiiv) ning jäi katsestaadiumisse pelgalt süüdistatava poolt pommi valmistamisel kasutatud
põhilaengu ülekontsentratsiooni ning kannatanu enda tähelepanelikkuse tõttu. Maakohtu otsuses
märgitakse seetõttu põhjendatult, et süüdistatav tegi kõik endast oleneva, et saavutada kannatanu
surm, kusjuures silmas tuleb pidada sedagi, et T. Ollikaineni planeeritud tegu jõudis nii vahetu
plahvatuse kui ka kannatanu tervise kahjustuseni. Samal ajal tekkis T. Ollikaineni teo tõttu oht ka
kolmandate, asjasse mittepuutuvate isikute elule ning tagajärg jäi saabumata üksnes põhjustel, mis ei
allunud mingilgi viisil T. Ollikaineni kontrollile. Nimetatud argumentidega on maakohus
kokkuvõtlikult selgitanud karistuse KarS § 25 lg 6 alusel kergendamata jätmist (vt maakohtu otsuse
lk 68) ning kriminaalkolleegium nõustub selle seisukohaga. Mingit sellist tähendust, millel käesolevat
kaasust silmas pidades oleks mõju mõistetavale karistusele, ei ole võimalik omistada ka süüdistatava
vanusele, mistõttu pikemalt kriminaalkolleegium sellel küsimusel ei peatu. Kokkuvõtlikult jääb
kaitsja kassatsioon tagajärjetuks ka süüdistatavale mõistetud karistuse pikkust puudutavas osas.
16. Lähtudes eeltoodust ja juhindudes KrMS § 361 lg 1 p-st 3, muudab Riigikohtu
kriminaalkolleegium Viru Maakohtu 27. novembri 2015. a ja Tartu Ringkonnakohtu 4. märtsi 2016. a
otsuse põhiosa, jättes neist välja põhistused T. Ollikaineni varasema karistatuse kohta. Kaitsja
kassatsioon tuleb rahuldada osaliselt.
17. T. Ollikaineni kaitsja esitas Riigikohtule taotluse riigi õigusabi tasu suuruse kindlaksmääramiseks
Ida-Viru Advokaadibüroole summas 144 eurot (sh käibemaks 24 eurot). Taotluse kohaselt kulutas
kaitsja   ringkonnakohtu        otsusega   tutvumiseks   1   pooltunni,   süüdistatavaga   Viru   Vanglas
konsulteerimiseks 2 pooltundi ning kassatsiooni koostamiseks 3 pooltundi. Kokku osutas kaitsja T.
Ollikainenile kassatsioonimenetluses õigusabi 6 pooltunni vältel. Kolleegium leiab, et kaitsja taotlus
on põhjendatud ja tuleb riigi õigusabi seaduse § 23 lg-st 1, §-st 381 ja § 21 lg-st 3 ning justiitsministri
15. septembri 2015. a määruse nr 16 „Riigi õigusabi osutamise eest makstava tasu arvestamise
alused, maksmise kord, tasumäärad, riigi õigusabi osutamisega kaasnevate kulude hüvitamise ulatus
ja kord ning taotluse esitamise tingimused“ § 1 lg-st 10 ja § 6 lg-st 3 juhindudes rahuldada. Kuna
Riigikohtu kriminaalkolleegium teeb KrMS § 361 lg 1 p-s 3 nimetatud lahendi, tuleb eelmärgitud
menetluskulu KrMS § 186 lg 1 alusel jätta riigi kanda.


(allkirjastatud digitaalselt)

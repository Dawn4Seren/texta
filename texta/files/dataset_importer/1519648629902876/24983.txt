                                  KOHTUMÄÄRUS

     Kohus                               Tartu Ringkonnakohus
     Määruse tegemise aeg ja koht        28. jaanuar 2016 Tartu (kirjalik menetlus)
     Väärteoasja number                  4-15-11021
     Kohtukoosseis                       Mati Kartau
     Väärteoasi                          Andres Pulges looduskaitseseaduse § 71 lg 1 järgi
     Vaidlustatud kohtulahend            Tartu Maakohtu (Tartu kohtumaja) 4. jaanuari 2016 määrus
                                         Andres Pulgese (ik 35810052712) kaebuse läbi vaatamata
                                         jätmise kohta
     Kaebuse esitaja ja kaebuse liik     Menetlusaluse isiku Andres Pulgese kaitsja Rein Vaiksaar,
                                         määruskaebus


     RESOLUTSIOON
        1.   Muuta Tartu Maakohtu 4. jaanuari 2016 määruse põhiosa ning asendada selles toodud
             argumentatsioon VTMS § 114 lg 4 kohaldamises käesolevas määruses toodud
             põhistustega. Muus osas jätta maakohtu määrus muutmata.
        2.   Määruskaebus jätta rahuldamata.


     Edasikaebamise kord
     Käesolev määrus on VTMS § 198 kohaselt lõplik ja edasikaebamisele ei kuulu.


     Asjaolud ja menetluse käik
1.   26. oktoobril 2015 koostas Keskkonnainspektsiooni keskkonnakaitseinspektor väärteoprotokolli selle
     kohta, et Andres Pulges rikkus looduskaitseseaduse (LKS) § 32 lg-t 2 ning pani toime LKS § 71 lg 1
     järgi kvalifitseeritava väärteo. Protokolli kohaselt oli kohtuvälise menetleja lahend menetlusalusele
     isikule ja tema kaitsjale kättesaadav 26. novembrist 2015. Nii A. Pulges kui tema lepinguline
     esindaja allkirjastasid protokolli.
2.   Keskkonnainspektsiooni 26. novembri 2015 üldmenetluse otsusega karistati A. Pulgest LKS § 71
     lg 1 järgi rahatrahviga 50 trahviühiku ulatuses ehk 200 euroga.
3.   16. detsembril 2015 esitas A. Pulgese kaitsja Rein Vaiksaar Keskkonnainspektsiooni otsuse peale
     kaebuse Tartu Maakohtusse. Kaitsja leidis, et väärteootsus oli kättesaadav alates 7. detsembrist 2015,
     mil kaebaja sai selle e-posti teel kätte, ning seega on kaebus esitatud tähtaegselt.
4.   Tartu Maakohtu 4. jaanuari 2016 määrusega jäeti A. Pulgese kaitsja kaebus läbi vaatamata, kuna
     kohtu hinnangul esitas kaitsja kaebuse pärast VTMS § 114 lg 1 p-s 2 toodud tähtaega. Kaitsja
     R. Vaiksaar soovis 27. novembri 2015 e-kirjas, et Keskkonnainspektsiooni otsus saadetaks talle e-
     postiga. Kohtuväline menetleja saatiski 27. novembril 2015 digiallkirjastatud otsuse kaitsjale
     30. novembril 2015 e-kirjaga. VTMS § 114 lg 1 p 2 järgi on tähtis, millal on kohtuvälise menetleja
     otsus menetleja juures kättesaadav, mitte see, millal menetlusosaline otsusega tutvub. Asjaolu, et
     kaitsja tutvus otsusega alles 7. detsembril 2015, ei muuda kaebetähtaja algust. Kuna otsus allkirjastati
     hiljem ega olnud seega kättesaadav väärteoprotokollis toodud kuupäeval, lähtus maakohus
     kuupäevast, mil otsus kaitsjale saadeti. Kuna otsus saadeti kaitsjale 30. novembril 2015, oli kaebuse
     esitamise viimane päev 14. detsember 2015.


     Esitatud määruskaebus
5.   Tartu Maakohtu määruse peale esitas määruskaebuse A. Pulgese kaitsja, kes palub tühistada
     nimetatud määrus ning vaadata läbi menetlusalue isiku kaebus Keskkonnainspektsiooni
     26. novembri 2015 otsusele. Kaitsja kinnitab, et tema ja A. Pulges olid teadlikud kohtuvälise
     menetleja otsuse kättesaamise ajast. Hoolimata väärteoprotokollis märgitust ei teinud menetleja
     lahendit 26. novembril 2015 kättesaadavaks. Seetõttu pöördus kaitsja 27. novembril e-kirja teel
     Keskkonnainspektsiooni ning palus saata väärteootsus e-postiga. R. Vaiksaare e-kirjale vastati
     30. novembril 2015, et otsus on saadetud kooskõlastamisele ning jõuab siis, kui kooskõlastused on
     antud. A. Pulges sai otsuse e-kirjaga 7. detsembril 2015 ja kaitsjale väärteootsust ei saadetudki.
     Maakohtu väide, et otsus toimetati kaitsjale 30. novembril 2015, on väär.


     Ringkonnakohtu järeldused
6.   VTMS § 114 lg 4 kohaselt tuleb üldmenetluses tehtud kohtuvälise menetleja otsuse peale kaebuse
     esitamise 15-päevast tähtaega hakata lugema päevast, mil kohtuvälise menetleja otsus on
     menetlusosalisele kohtuvälise menetleja juures kättesaadav. VTMS § 70 lg 4 kohaselt peab
     kohtuvälise menetleja lahend olema menetlusosalisele kohtuvälise menetleja juures kättesaadav
     30 päeva möödudes väärteoprotokolli koopia menetlusalusele isikule või tema kaitsjale
     kätteandmisest alates, kui väärteoasja lahendamine on seaduse alusel kohtuvälise menetleja
     pädevuses. Eelnevast tuleneb, et VTMS § 114 lg-s 4 sätestatud kaebuse esitamise tähtaja arvutamise
     juures on õiguslik tähendus vaid sellel, millal on väärteoprotokolli kohaselt kohtuvälise menetleja
     otsus kohtuvälise menetleja juures kättesaadav (vt nt Riigikohtu kriminaalkolleegiumi 25. oktoobri
     2013 otsus asjas nr 3-1-1-84-13, p 8.1).
7.   Käesolevas väärteoasjas koostati väärteoprotokoll 26. oktoobril 2015 ning otsus 26. novembril 2015
     ehk 30 päeva möödudes. Keskkonnainspektsioon on kinnitanud (lk 64), et käsikirjaliselt
     allkirjastatud otsus oli menetleja juures 26. novembril 2015 kättesaadav. Kaitsja sedastas (lk 79), et
     oli sellest kuupäevast teadlik, kuid ei läinud otsusega tutvuma. Eelnevat arvesse võttes on üheselt
     mõistetav, et VTMS § 114 lg 4 kohaselt algas kaebetähtaeg 26. novembrist 2015, mil lahend oli
     Keskkonnainspektsioonis kättesaadav.
8.   Väärteomenetleja on otsusesse märkinud, et menetlusalusel isikul on õigus esitada kaebus
     maakohtule 15 päeva jooksul alates otsuse kättesaadavaks muutumisest. Asjaolu, et A. Pulges ega
     tema kaitsja ei vaevunud väärteootsusega õigeaegselt menetleja juures tutvuma, ei nihuta
     kaebetähtaja algust. Kohtuväline menetleja ei ole seaduse järgi kohustatud otsust e-kirjaga saatma

     2                                                  2
      või tegema e-toimikus kättesaadavaks, mistõttu ei oma need kättetoimetamise viisid kaebetähtaja
      alguse suhtes tähtsust. Järelikult ei ole ka oluline, mis päeval täpselt A. Pulges või tema kaitsja otsuse
      e-kirjaga kätte said. Siiski on Keskkonnainspektsioon esitanud kohtule dokumendi (lk 64), et
      30. novembril 2015 edastati digitaalne väärteootsus A. Pulgese kaitsjale.
9.    Erinevalt maakohtust on ringkonnakohus arvamusel, et kaebetähtaeg algas 26. novembrist 2015, sest
      sellel päeval oli otsus VTMS § 114 lg 4 kohaselt menetlusalusele isikule kättesaadav. Asjaolu, et
      menetleja allkirjastas sama otsuse üks päev hiljem ka digitaalselt, ei oma kaebetähtaja kulgemises
      tähtsust. VTMS § 74 lg 2 järgi kirjutab otsusele alla selle teinud kohtuvälise menetleja ametnik. Säte
      ei näe ette digitaalsele allkirjastamise nõuet. Varasemalt toodud põhjusel (vt p 8) ei ole kaebetähtaja
      kulgemise osas tähtsust ka otsuse e-kirjaga kaitsjale edastamise kuupäeval. Järelikult oli viimane
      päev kaebuse esitamiseks 10. detsembril 2015. Nimetatud maakohtu põhistuste muutmine ei
      raskenda kuidagi menetlusaluse isiku olukorda, sest tema kaitsja kaebus on igal juhul esitatud
      mittetähtaegselt.
10.   Kuigi kaitsja ei ole kaebetähtaja ennistamise taotlust esitanud, märgib kolleegium, et praeguses asjas
      ei ole ka KrMS § 172 lg 1 kohaselt ennistamiseks mõjuvat põhjust. Riigikohtu kriminaalkolleegium
      on korduvalt väljendanud seisukohta, et möödalastud kaebetähtaja ennistamisel tuleb mõjuva
      põhjusena mõista vaid sellist objektiivset takistust, mis tegi isikul võimatuks kaebuse tähtaegse
      esitamise. Siia kuuluvad nii isikuvälised asjaolud - loodusõnnetus, transpordi- või sidehäire jms, kui
      ka isikuga vahetult seotud asjaolud - raske haigus, ajutine vaimutegevuse rike jms (vt nt Riigikohtu
      kriminaalkolleegiumi 29. novembri 2010 otsus asjas nr 3-1-1-90-10, p 9.2). A. Pulges ei ole aga välja
      toonud sellist objektiivset takistust, mis segas tal õigeaegselt otsusega kohtuvälise menetleja juures
      tutvuda.
11.   Lähtudes ülaltoodust ja juhindudes VTMS §-st 194 ja § 147 lg 1 p-st 3 muudab ringkonnakohus
      Tartu Maakohtu määruse põhiosa ning asendab selles toodud argumentatsioon VTMS § 114 lg 4
      kohaldamises käesolevas määruses toodud põhistustega. Muus osas jääb maakohtu määrus muutmata
      ning määruskaebus rahuldamata.


      /allkiri/

      Mati Kartau
      Kohtunik




      3                                                   3

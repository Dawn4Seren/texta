                                 K O H T U O T S U S
                                        Eesti Vabariigi nimel

                                                                                           4-16-6232

15.septembril 2016.a.
Tallinnas Liivalaia kohtumaja
Harju Maakohtu kohtunik Karin Olentšenko, sekretär Maris Karna juuresolekul, kohtuvälise
menetleja – PPA Põhja prefektuuri korrakaitsebüroo liiklusjärelevalvekeskuse liiklusmenetlustalituse
esindaja Triinu Riigor ja menetlusaluse isiku Arvi Meelimäe osavõtul arutanud läbi avalikul
kohtuistungil

Arvi Meelimäe, ik 35612030349, Eesti kodakondsus, elukoht: XXXX, juhutöödel, üks kehtiv
kriminaalkaristus, kaks kehtivat väärteokaristust -
- väärteoasja LS § 224 lg 2 järgi.

Vastavalt 02.08.2016 koostatud väärteoprotokollile nr 20160802441301 (2302,16,010640)
02.08.2016 kell 10:03 Harju maakonnas, Keila vallas, Tallinn - Rannamõisa - Kloogaranna, 27km
liikudes Tallinna suunas juhtis Arvi Meelimäe mopeedi isikuna, kelle ühes liitris väljahingatavas õhus
oli alkoholisisaldus mitte väiksem kui 0,27 mg. Tõendusliku alkomeetri mõõtetulemus 0,32+/-0,05
mg/l. Sellega rikkus Arvi Meelimäe LS § 69 lg 3 nõudeid ning pani toime LS § 224 lg 2
kvalifitseeritava väärteo.
Kohtuistungil kohtuvälise menetleja esindaja taotles Arvi Meelimäele karistuseks LS § 224 lg 2 järgi
15 päeva aresti, mille pidas võimalikuks asendada üldkasuliku tööga.

Menetlusalune isik tunnistas ennast süüdi ja palus asendada arest üldkasuliku tööga. Seletas, et
tarvitas õlut eelmisel õhtul, ei arvanud et 15 tunni pärast on veel jääknähud.

Kohtule on esitatud väärteoasjas järgmised tõendid:
- Indikaatorvahendi kasutamise protokoll (02.08.2016 kell 10:03), millest nähtuvalt tuvastati
  kontrolli tulemusena Arvi Meelimäel alkoholijoove (0,40 mg/l).
- Tunnistaja Sander Kullamaa ütluste kohaselt 02.08.2016 teostas liiklusjärelevalvet Harjumaal,
  Tallinn - Rannamõisa - Kloogaranna tee 27. kilomeetril ja kell 10:03 liikus Tallinna suunas
  mopeed SYM AY05-W reg.nr 694T, mille sõidumaneer oli ebakindel ning otsustas kontrolliks
  mopeedi peatada. Mopeedi juhiks osutus Arvi Meelimäe ik.35612030349, kellel
  indikaatorvahendiga Alcoquant 6020 nr 21L tuvastas alkoholisisaldust väljahingatavas õhus 0,40
  mg/l. Tõendusliku alkomeetrisse puhus juht 0,27 mg/l.
- Menetlusaluse isiku Arvi Meelimäe ütluste kohaselt 02.08.2016 ta osales liikluses juhina. Tundis
  ennast hästi, tarvitas eile õhtul 18 ja 19 kella vahel. Oma süüd ei tunnista.
- Tõendusliku alkomeetri kasutamise väljatrükk (02.08.2016), millest nähtuvalt tuvastati
  02.08.2016 kell 10:30-10:35 Arvi Meelimäel alkoholijoove (lõplik lugem 0,32 mg/l ± 0,05 mg/l,
  mõõtetulemus 0,27 mg/l; Dräger Alcotest 7110).
- Sõiduki juhtimiselt kõrvaldamise otsus, mille kohaselt kõrvaldati Arvi Meelimäe sõiduki
  juhtimiselt 02.08.2016, sest ta juhtis sõidukit L1E SYM AY05-W reg.nr XXXX, kuna oli alust
  arvata, et ta veres või väljahingatavas õhus oli alkoholi üle lubatud piirmäära või et ta oli
  joobeseisundis.
- Maanteeameti liiklusregistri väljavõttest nähtub, et Arvi Meelimäel kehtivaid juhilube ei ole.
-   Karistusregistri väljavõttest nähtuvalt on Arvi Meelimäeil 1 kehtiv kriminaalkaristus ja 2
    kehtivat väärteokaristust, viimati karistati teda väärteokorras 10.11.2014 LS § 224 lg 2 järgi
    arestiga.
Kohus leiab, et eelpool loetletud tõendid langevad omavahel kokku ning Arvi Meelimäe süü
rikkumises on tõendatud: ta juhtis mootorsõidukit isikuna, kelle ühes liitris väljahingatavas õhus oli
alkoholisisaldus mitte väiksem kui 0,27 mg/l. Arvi Meelimäe käitumine sisaldab LS § 224 lg 2
väärteokoosseisu ja tema tegu on õigusvastane. Arvi Meelimäe käitumine oli süüline, ta tegutses
tahtlikult. Õigusvastasust ja süüd välistavad asjaolud puuduvad.

Karistamise aluseks on KarS § 56 kohaselt isiku süü. Karistuse mõistmisel kohtu poolt arvestatakse
kergendavaid ja raskendavaid asjaolusid, võimalust mõjutada süüdlast edaspidi hoiduma süütegude
toimepanemisest ja õiguskorra kaitsmise huvisid. Karistuse valikul tuleb lähtuda ka võimalusest, et
karistus sunnib isikut edaspidi loobuma uute süütegude toimepanemisest. Raskendavaid või
kergendavaid asjaolusid ei ole tuvastatud, puhtsüdamlik kahetsus ei ole Arvi Meelimäe avaldanud.
Väärteoasjas leiduvatest karistusregistri andmetest nähtuvalt on Arvi Meelimäe 2014.aastal
kriminaalkorras karistatud joobeseisundis juhtimise eest (KarS § 424) tingimisi vangistusega
(katseaeg kuni 2017.a.) ja kahel korral väärteokorras karistatud mootorsõiduki juhtimise eest lubatud
alkoholi piirmäära ületades (LS § 224 lg 2) arestiga ja rahatrahviga, mis on tasumata. Sellise
käitumisega on Arvi Meelimäe näidanud enda lugupidamatut ja ükskõikset suhtumist õiguskorda
isegi olukorras, kus tema õigusvastasele käitumisele on juba tähelepanu juhitud.
Kohus leiab, et arvestades Arvi Meelimäe süü suurust ning asjaolu, et teda on varem korduvalt
väärteokorras karistatud mootorsõiduki juhtimise eest lubatud alkoholi piirmäära ületades, on
põhjendatud teda toimepandud väärtegude eest karistada arestiga. Arvi Meelimäe puhul ei ole
rahatrahv karistusena põhjendatud, sest see ei mõjuta teda edaspidi väärtegusid toime panemast.
Eelnevalt on Arvi Meelimäe väärteokorras karistatud arestiga ja rahatrahviga, mis ei ole mõjutanud
isikut edaspidi süütegude toimepanemisest hoiduma, vastupidi, ta on jätkanud sarnaste süütegude
(liiklusrikkumiste) toimepanemist, mis näitab, et varasemad karistused ei ole isikule mõju avaldanud.
Kohus leiab, et Arvi Meelimäele tuleb LS § 224 lg 2 rikkumiste eest mõista käesoleval juhul
põhikaristusena arest sanktsiooni keskmise määra suuruses, mille kohus peab võimalikuks asendada
üldkasuliku tööga.
Arvestades eeltoodut ja juhindudes KarS § 56, VTMS §-de 107 lg 1 p 1, 136-139, 199 lg 3 kohus
                                             o t s u s t a s:

Süüdi tunnistada Arvi Meelimäe LS § 224 lg 2 järgi ning mõista karistuseks arest 15 päeva.
KarS § 69 lg 1 alusel asendada mõistetud arest üldkasuliku tööga 15 tunni ulatuses (ühele päevale
arestile vastab 1 tund üldkasulikku tööd). KarS § 69 lg 3 alusel määrata üldkasuliku töö tegemise
tähtajaks 4 (neli) kuud alates kohtuotsuse jõustumisest. KarS § 69 lg 4 alusel määrata Arvi Meelimäe
üldkasuliku töö tegemise ajaks Politsei- ja Piirivalveameti Põhja Prefektuuri (tel 6124962) järelevalve
alla.

Kohtuotsuse peale võib esitada apellatsioonikaebuse Tallinna Ringkonnakohtule 15 päeva jooksul
alates otsuse kuulutamise päevast, teatades kirjalikult apellatsiooni esitamisest Harju Maakohtule 7
päeva jooksul kuulutamisest.

kohtunik
/allkirjastatud digitaalselt/




                                                                                                     2

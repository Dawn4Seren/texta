                                                                                 1-14-4046




                        KOHTUMÄÄRUS

 Kohus                               Tallinna Ringkonnakohus

 Määruse tegemise aeg ja koht        10. veebruar 2016, Tallinn, kirjalik menetlus

 Kriminaalasja number                1-14-4046

 Kohtukoosseis                       Andres Parmas, Ivi Kesküla, Urmas Reinola

 Vaidlustatud kohtulahend            Harju Maakohtu 6. jaanuari 2016. a määrus, millega
                                     pöörati KarS § 69 lg 6 alusel täitmisele Riho Rõngasele
                                     Harju Maakohtu 6. juuni 2014. a otsusega mõistetud
                                     osaliselt ärakandmata karistus 1 aasta 1 kuu 24 päeva
                                     vangistust
 Kaebuse esitaja ja kaebuse liik     süüdimõistetu Riho Rõnga (Rõngas); ik: 38705110296;
                                     viibib Tallinna Vanglas; kaitsjate advokaat Toomas
                                     Pildi ja Diana Rintsi määruskaebused


RESOLUTSIOON

1. Jätta määruskaebus rahuldamata ja Harju Maakohtu 6. jaanuari 2016. a määrus
muutmata.

2. KrMS § 187 lg 2 alusel välja mõista Riho Rõngalt (ik 38705110296)
määruskaebemenetluses osutatud õigusabi eest kaitsjale makstud tasu katteks riigieelarve
tuludesse  48    (nelikümmend     kaheksa)      eurot,    mis    kuulub      tasumisele
Rahandusministeeriumi arveldusarvele AS SEB Pank EE891010220034796011, AS
Swedbank     EE932200221023778606,       Danske        Bank     AS      Eesti     filiaal
EE403300333416110002     või   Nordea      Bank      Finland    PLC      Eesti    filiaal
EE701700017001577198, viitenumber 2800049748.


EDASIKAEBAMISE KORD

Määruse peale võib esitada advokaadi vahendusel määruskaebuse Riigikohtule Tallinna
Ringkonnakohtu kaudu 15 päeva jooksul alates määruse teatavaks saamise päevale järgnevast
päevast.




                                                                                          1
                                                                                       1-14-4046

ASJAOLUD JA MENETLUSE KÄIK

1.      Harju Maakohtu 6. juuni 2014. a otsusega tunnistati Riho Rõngas süüdi KarS § 200 lg 2
p-de 7 ja 9 järgi ning karistati vangistusega 2 aastat. KrMS § 238 lg 2 alusel vähendati mõistetud
karistust 1/3 võrra ning karistuseks mõisteti 1 aasta 4 kuud vangistust. KarS § 65 lg 2 alusel
suurendati karistust Harju Maakohtu 17. juuni 2011. a otsusega mõistetud karistuse
ärakandmata osa võrra, mõistes liitkaristuseks 1 aasta 5 kuud 13 päeva vangistust. KarS § 69
lg 1 alusel asendati vangistus 1056 tunni üldkasuliku tööga, mille tegemise tähtajaks määrati
2 aastat ja kohustati R. Rõngast alluma KarS § 75 lg 1 p-des 1-6 sätestatud kontrollnõuetele.

2.     Kriminaalhooldusametnik esitas 29. oktoobril 2014 Harju Maakohtule erakorralise
ettekande, milles taotles pöörata täitmisele R. Rõngale mõistetud karistuse, s.o 1056 tundi
üldkasulikku tööd.

3.     Harju Maakohtu 10. novembri 2014. a määrusega kuulutati R. Rõngas tagaotsitavaks
ning anti luba tema tabamisel ta vahistada KrMS § 130 lg 5 alusel. R. Rõngas peeti kinni
28. novembril 2014.

4.    Harju Maakohtu 8. detsembri 2014. a määrusega jäeti kriminaalhooldusametniku taotlus
R. Rõnga karistuse täitmisele pööramiseks rahuldamata.

5.     22. juunil 2015 esitas kriminaalhooldusametnik Harju Maakohtule erakorralise
ettekande, milles taotles pöörata täitmisele R. Rõngale mõistetud karistuse ärakandmata osa.
R. Rõngal on tehtud 206 üldkasuliku töö tundi.

6.    Harju Maakohtu 27. juuli 2015. a määrusega kuulutati R. Rõngas tagaotsitavaks.
R. Rõngas peeti kinni 20. detsembril 2015.

7.     Harju Maakohtu 6. jaanuari 2016. a määrusega pöörati R. Rõngasele Harju Maakohtu
6. juuni 2014. a otsusega mõistetud ja osaliselt ärakandmata karistus 1 aasta 1 kuu 24 päeva
vangistust KarS § 69 lg 6 alusel täitmisele.

7.1. Maakohus luges tõendatuks, et R. Rõngas ei ilmunud alates 2. juunist 2015
registreerimisele kriminaalhooldusosakonda ning hoidis kõrvale üldkasuliku töö tegemise
kohustusest. R. Rõngas pidi tegema ajavahemikul 23. aprillist – 29. maini 2015 üldkasuliku töö
tunde 88, kuid tegi 42 tundi. Kuna R. Rõngas 2. juunil 2015. a kriminaalhooldaja juurde
vastuvõtule ei ilmunud, siis jäi edaspidine üldkasuliku töö tundide tegemine planeerimata ilma
mõjuva põhjuseta. Kriminaalhooldusalune on teinud ära kriminaalhoolduse jooksul vaid 206
tundi üldkasulikku tööd. R. Rõngas ei ilmunud ka kohtuistungile ning kohus oli sunnitud ta
tagaotsitavaks kuulutama. Maakohtu hinnangul on põhjendatud R. Rõnga karistuse täitmisele
pööramine, kuna on leidnud kinnitust, et kriminaalhooldusalune rikkus talle kohtuotsusega
määratud kriminaalhoolduse nõudeid tahtlikult. Kriminaalhooldusalune liikus Eestis ringi ning
tal oleks olnud võimalik ilmuda ka registreerimistele. R. Rõngas ei ole ilmunud juba alates
2. juunist 2015 ehk 6 kuud registreerimisele kriminaalhooldusosakonda. Ka üldkasuliku töö
tunde tegi ta viimati 2015. a mais. R. Rõngas ei ole kohtule esitanud mitte ühegi olulist
põhjendust ja asjaolu, miks tal ei olnud võimalik teha üldkasuliku töö tunde ega ilmuda
kriminaalhooldusosakonda korrapäraselt registreerimistele. Kohtuotsusega ettenähtud
üldkasuliku töö tundide tegemise tähtaeg möödub juba 6 kuu pärast ning kohtul ei ole võimalik
seda enam pikendada, kuna seadusega ettenähtud üldkasuliku töö tegemise maksimaalne
tähtaeg on 2 aastat. Kohus menetleb juba teist erakorralist ettekannet R. Rõnga suhtes samas


                                                                                                2
                                                                                      1-14-4046

kriminaalasjas, kusjuures kriminaalhooldaja taotles juba eelmisel korras kriminaalhooldusaluse
karistuse täitmisele pööramist. Kriminaalhooldusaluse selline käitumine näitab tema poolt
täiesti ükskõikset suhtumist kohtu poolt talle määratud karistuse täitmisesse. Kohtul ei ole
võimalik asendada üldkasuliku töö tundide tegemist rahalise karistusega, kuna rahalise
karistuse puhul on tegemist kergemaliigilise karistusega ning maakohtu täitmiskohtunikul ei
ole võimalik kohtuotsusega mõistetud raskemat karistust asendada kergema karistusega.
Maakohus on seisukohal, et R. Rõnga suhtes on karistuse eesmärgi saavutamine võimalik
ainuüksi selle reaalsele täitmisele pööramisega.

7.2. Maakohus on informeerinud Pirita Linnaosa Valitsuse sotsiaalhoolekande osakonda
R. Rõnga isa I-JR tervislikust olukorrast, millega seoses vajab isik viivitamatult kohaliku
omavalitsuse sotsiaalhoolekande teenust, kuna R. Rõngas viibib praegu kinnipidamiskohas.
Pirita Linnaosa Valitsus lubas võtta I-JR sotsiaalhoolekande alla.

8.      Harju Maakohtu 6. juuni 2016. a määrusele on määruskaebused esitanud R. Rõnga
kaitsjad Toomas Pilt ja Diana Rints.

8.1. Kaitsja Toomas Pilt taotleb maakohtu määruse tühistamist ning R. Rõnga vangistusest
vabastamist. Kaitsja leiab, et R. Rõnga karistuse täitmisele pööramine oli ennatlik ja tõi endaga
kaasa olukorra, kus R. Rõnga 75-aastane isa I-JR jäi R. Rõnga karistuse täitmisele pööramise
järgselt sisuliselt hoolduseta. On selgunud asjaolu, et Pirita Linnaosa Valitsus ei ole asunud
oma kohtule antud lubadust täitma. R. Rõnga kokkuleppelise kaitsja D. Rintsi poolt edastatud
informatsiooni kohaselt ei käinud sotsiaalametnikud ise R. Rõnga kodus kohal, piirdudes vaid
telefoni teel saadud informatsiooniga. Harju Maakohtu 6. juuni 2014. a otsusega mõistetud
üldkasuliku töö tegemise tähtaeg on 2 aastat ning kuni 6. juunini 2016 saaks R. Rõngas oma
karistust täita ja tema hinnangul on ta suuteline selleks ajaks ära tegema kõik üldkasuliku töö
tunnid. Rahalised vahendid on tal olemas ja ta saaks samaaegselt täita ka oma kohustust isa
hooldamisel. Alates 20. detsembrist 2015 on R. Rõngas viibinud vangistuses ja tal on olnud
piisavalt aega, et teha järeldusi oma käitumisest ja tunda šokivangistuse mõju. Kaitsja leiab, et
kohtu motiivid R. Rõnga karistuse täitmisele pööramise osas ei ole piisavad.

8.2. Kaitsja Diana Rints taotleb maakohtu määruse tühistamist. Määruskaebuses leitakse, et
kohus ei ole R. Rõnga karistuse täitmisele pööramisel piisavalt arvestanud reaalseid tehiolusid
ja R. Rõnga enda arvamusi ja seisukohti, samuti tema selgituste ning puhtsüdamliku
kahetsusega. Kaitsja märgib, et R. Rõngas on sattunud olukorda, kus ta pidi valima isa
hooldamise ja kohtuotsusega mõistetud karistuse täitmise vahel. R. Rõnga ema on pere juurest
lahkunud ja R. Rõngas pidi üle võtma pere ülalpidamise ja isa aitamise kohustused. R. Rõnga
isa on abivajav liikumisvõimetu isik, kes iseseisvalt ei ole suuteline hakkama saama, eriti
arvestades karme talvetingimusi. Kriminaalhooldusametnik ei ole kuulanud R. Rõnga selgitusi
toimunu kohta. Kaitsja märgib, et Pirita Linnaosa Valitsuse sotsiaalhoolekande osakonna
töötajad ei ole käinud R. Rõnga isa vaatamas. Sotsiaaltöötaja helistas R. Rõnga emale, kellel
oli informatsioon R. Rõnga isa kohta kuni kevadeni 2015, mil ta lahkus pere juurest elama
Pärnu. Seega ei ole ta reaalselt teadlik R. Rõnga isa seisukorrast. Kaitsja märgib, et arvestades
karme ilmastikuolusid on R. Rõnga isa elu ohtu seatud. Määruskaebusele on lisatud R. Rõnga
elukaaslase NN avaldus, mille kohaselt on ta käinud alates detsembrist 2015 R. Rõnga isa
abistamas, kuna puuküttega maja vajab kütmist ja samuti on vaja käia poes. R. Rõnga ema on
Pärnus. I-JR kaks tütart ei ole huvitatud isa hooldamisest. R. Rõnga isa on 71-aastane ning ei
soovi enda hooldajaks kedagi teist peale R. Rõnga. Määruskaebusele on lisatud ka R. Rõnga
poolõdede kirjad, mille kohaselt puudub neil võimalus oma isa hooldada. Määruskaebusele on
lisatud ka R. Rõnga töökaaslase EE kiri, mille kohaselt on R. Rõngas püüdnud end kätte võtta.


                                                                                               3
                                                                                      1-14-4046




RINGKONNAKOHTU SEISUKOHT

9.    Ringkonnakohus on seisukohal, et maakohtu määrus on seaduslik ja põhjendatud ning
määruskaebuste rahuldamiseks puudub alus. Ringkonnakohus nõustub maakohtu
põhjendustega R. Rõnga karistuse täitmisele pööramise osas, mida ei pea vajalikuks korrata.
Täiendavalt märgib kriminaalkolleegium järgnevat.

10.     KarS § 69 lg 6 kohaselt kui süüdlane hoiab üldkasulikust tööst kõrvale, ei järgi
kontrollnõudeid või ei täida talle pandud kohustusi, võib karistust täideviiv ametnik teda
kirjalikult hoiatada või kohus määrata süüdlasele täiendavaid kohustusi vastavalt KarS § 75
lõikes 2 sätestatule, pikendada töö tegemise tähtaega, arvestades lõikes 3 sätestatud üldkasuliku
töö üldist tähtaega, või pöörata süüdlasele mõistetud aresti või vangistuse täitmisele.

11.     Kriminaalkolleegium selgitab, et vabadusekaotusliku karistuse asendamiseks mõeldud
karistusena eeldab üldkasulik töö süüdimõistetu poolt sellega kaasnevate piirangute järgimist.
Viimased seisnevad süüdlase kohustuses teha kohtulahendiga määratud arv tunde üldkasulikku
tööd selleks ette nähtud tähtajaks ning alluda KarS §-st 75 tulenevatele kontrollnõuetele ja
kohustustele. Harju Maakohtu 6. juuni 2016. a otsuse kohaselt pidi R. Rõngas tegema
1056 üldkasuliku töö tundi tähtajaga 2 aastat. Kriminaalhoolduse lõpukuupäevaks on
5. juuni 2016. Kriminaalhooldaja ettekande kohaselt on käesolevaks hetkeks tehtud vaid
206 tundi üldkasulikku tööd. Tegemata on seega 828 tundi (vahi all oleku aeg 28. november –
8. detsember 2014 arvestatud karistusaja hulka). Ajavahemikuks 21. aprill – 29. mai 2015
koostatud ajakava kohaselt pidi R. Rõngas tegema 88 üldkasuliku töö tundi, kuid ta tegi vaid
42 tundi. Määratud registreerimisele R. Rõngas 2. juunil 2016 ei ilmunud ja
kriminaalhooldusametnikuga ühendust ei võtnud. Seega on R. Rõngas rikkunud KarS § 75 lg 1
p-s 2 sätestatud registreerimiskohustust ning samuti ei ole ta täitnud üldkasuliku töö tegemise
kohustust.

12.     Kriminaalhooldusnõuete rikkumist ja üldkasuliku töö tegemata jätmist põhjendas
R. Rõngas maakohtu istungil asjaoluga, et ta pidi oma isa eest hoolitsema. Ka määruskaebustes
on märgitud, et R. Rõnga isa vajas abi, kuna R. Rõnga ema lahkus pere juurest.
Ringkonnakohus nõustub maakohtuga, et nimetatud asjaolu ei ole mõjuvaks põhjuseks, mis
vabandaks süüdimõistetu poolt talle enam kui poole aasta jooksul kohtuotsusega määratud
kohustuste rikkumist. R. Rõngas ei ilmunud 2. juunil 2015 kriminaalhooldaja juurde ning ei
võtnud kriminaalhooldajaga rohkem ühendust. Isa eest hoolitsemine, aga nimelt
määruskaebustes välja toodud maja kütmine ning poes käimine, ei saa olla takistuseks isikul
kriminaalhooldaja juurde ilmumiseks või temaga ühenduse võtmiseks. Seda arvestades ka
asjaolu, et maakohtu 29. detsembri 2015. a istungi protokollist nähtuvalt on R. Rõngas
selgitanud, et ta käis tööl üle Eesti /tl 110 pöördel/. R. Rõngas selgitas, et vajadusel võis ta
paluda naabrinaisel isa eest hoolitseda. R. Rõngas tunnistas, et kriminaalhooldaja juurde ta
seoses oma probleemidega ei pöördunud. Ta selgitas, et pole selline inimene, kes pöörduks
/tl 111 pöördel/. Kriminaalkolleegium selgitab, et üldkasuliku tööga kaasnevat
kriminaalhooldust ei ole võimalik läbi viia isiku suhtes, kes ei pea vajalikuks kriminaalhooldaja
juurde ilmuda või teavitada teda üldkasuliku töö tegemist takistavatest asjaoludest, et oleks
võimalik leida probleemidele lahendus. Kuigi määruskaebustes on selgitatud, et R. Rõnga
vangistuses viibimise ajal ei ole tal võimalik hoolitseda oma isa eest, ei ole kohtule esitatud
veenvaid põhjendusi, miks on R. Rõnga kohustus oma isa abistada eelnevalt takistanud tal teha
üldkasulikku tööd. Märkimist väärib asjaolu, et käesoleva kriminaalasja raames on R. Rõnga


                                                                                               4
                                                                                     1-14-4046

suhtes ka varasemalt esitatud erakorraline ettekanne oktoobris 2014, mille kohaselt ei täitnud
R. Rõngas registreerimise- ja üldkasuliku töö tegemise kohustust. Kuigi maakohus ei pööranud
siis R. Rõnga karistust täitmisele, vaid andis süüdimõistetule võimalust jätkata üldkasuliku töö
tegemist, nähtub kohtule järjekordselt esitatud erakorralisest ettekandest, et R. Rõngas ei ole
motiveeritud alluma kriminaalhooldusele ning täitma üldkasuliku töö kohustust. Praeguseks
hetkeks on R. Rõngal tegemata 828 üldkasuliku töö tundi ning kriminaalhoolduse lõpuks on
määratud 5. juuni 2016. Samas on ta seniajani suutnud pooleteise aasta jooksul ära teha vaid
206 üldkasuliku töö tundi. R. Rõngale määrati Harju Maakohtu 6. juuni 2014. a otsusega
üldkasuliku töö tegemiseks KarS § 69 lg-s 3 sätestatud maksimaalne tähtaeg, s.o 24 kuud. Kuna
KarS § 69 lg 6 kohaselt võib üldkasuliku töö tähtaega pikendada vaid arvestades lõikes 3
sätestatud üldkasuliku töö üldist tähtaega, ei ole võimalik ka anda R. Rõngale üldkasuliku töö
tegemiseks pikem tähtaeg kui 5. juuni 2016. Seega peaks R. Rõngas üldkasuliku töö kohustuse
tähtaegseks täitmiseks sooritama iganädalaselt ca 40 tundi üldkasulikku tööd. KarS § 69 lg 2
kohaselt kui süüdlane teeb üldkasulikku tööd muust tööst või õpingutest vabal ajal, ei tohi
üldkasuliku töö kestus ületada nelja tundi päevas. Seega ei oleks R. Rõngal võimalik
üldkasuliku töö kohustusele lisaks käia palgalisel tööl. Kuigi määruskaebuses märgitakse, et
R. Rõngal on olemas rahalised vahendid enda ülalpidamiseks kriminaalhoolduse lõpuni,
nähtub maakohtu 29. detsembri 2015. a istungi protokollist, et R. Rõngas on märkinud, et ta
peab elus püsimiseks tööl käima /tl 110 pöördel/. Seega ei teki ringkonnakohtul sarnaselt
maakohtuga veendumust, et R. Rõnga karistuse täitmisele pööramata jätmisel täidab ta
kohtuotsusega määratud üldkasuliku töö kohustuse täies ulatuses tähtaegselt.

13.     Seoses määruskaebustes märgitud asjaoluga, et R. Rõnga isa vajab tema abi ja
hoolitsust, märgib kriminaalkolleegium järgmist. Kohtutoimiku õiendist nähtuvalt on Harju
Maakohtu Liivalaia kohtumaja täitmiskohtuniku konsultant 29. detsembril 2015 teatanud Pirita
Linnaosa Valitsuse sotsiaalhoolekande osakonna juhatajale AV-le, et I-JR, kes elab Tallinnas
aadressil XXXXX XXX XX, vajab sotsiaalhooldust, kuna on voodihaige ja ei käi väljas /tl
113/. Õiendi kohaselt lubas Pirita Linnaosa Valitsuse sotsiaalhoolekande osakonna juhataja AV
võtta I-JR situatsiooni kontrolli alla (samas). Määruskaebustes on märgitud, et
sotsiaalhoolekande ametnikud on suhelnud R. Rõnga emaga, kellel ei ole tegelikku ülevaadet
I-JR olukorrast. Ringkonnakohus selgitab, et juhul, kui esineb andmeid, et I-JR heaolu on ohus
või on sotsiaalhoolekandele esitatud ekslikku informatsiooni, tuleb sellest teavitada Pirita
Linnaosa Valitsuse sotsiaalhoolekande osakonda, kellel on võimalik võtta I-JR heaolu
tagamiseks vajalikke meetmeid. Eeltoodu ei tingi aga R. Rõnga karistuse täitmisele pööramata
jätmist.

14.     Kuna R. Rõngas on mõjuva põhjuseta hoidnud kõrvale kriminaalhooldusest ning talle
Harju Maakohtu 6. juuni 2014. a otsusega mõistetud üldkasuliku töö tegemise kohustusest, ei
pea kohus otstarbekaks kohaldada teisi KarS § 69 lg-s 6 sätestatud meetmeid täiendavate
kohustuste määramise näol. Ringkonnakohus nõustub maakohtuga, et R. Rõnga rikkumised on
tõsised ning olukorras, kus isik ei täida talle määratud üldkasuliku töö tegemise kohustust ning
hoiab kriminaalhooldusest kõrvale, ei ole võimalik karistuse eesmärkide saavutamine ka
lisakohustuste määramisega. Seega on põhjendatud R. Rõngale mõistetud karistuse
ärakandmata osa täitmisele pööramine.

15.    Eelnevast lähtuvalt ning juhindudes KrMS § 337 lg 1 p-st 1 ja §-st 390 jätab
ringkonnakohus vaidlustatud Harju Maakohtu 6. jaanuari 2016. a määruse muutmata ja esitatud
määruskaebused rahuldamata.




                                                                                              5
                                                                                       1-14-4046

16.     R. Rõnga kaitsja Toomas Pilt esitas taotluse riigi õigusabi tasu suuruse ja riigi õigusabi
kulude hüvitamise ulatuse kindlaksmääramiseks. Taotluse kohaselt kulus kaitsjal
määruskaebuse koostamiseks 2 pooltundi, mille eest taotleb ta tasu 48 eurot (sh käibemaks 8
eurot). Ringkonnakohus leiab, et kaitsja taotlus on põhjendatud ja tuleb riigi õigusabi
seaduse § 23 lg-st 1, § 22 lg-st 7, § 21 lg-st 3 ning Eesti Advokatuuri juhatuse 15. detsembri
2009. a otsuse (muudetud 15. septembri 2015. a otsusega) punktidest 1 ja 23 juhindudes
rahuldada. KrMS § 187 lg 2 alusel jääb eelmärgitud menetluskulu R. Rõnga kanda.


/allkirjastatud digitaalselt/




                                                                                                6

                          KOHTUOTSUS
                               EESTI VABARIIGI NIMEL

 Kohus                                Tallinna Ringkonnakohus
 Kohtukoosseis                        Eesistuja Villem Lapimaa, liikmed Ruth Plaks ja Virgo
                                      Saarmets
 Otsuse tegemise aeg ja koht          17.08.2016, Tallinn
 Haldusasja number                    3-16-924
 Haldusasi                            Nordecon AS ja AS Järva Teed vaidlustus
                                      Maanteeameti 12.04.2016 korralduse nr 0066 kehtetuks
                                      tunnistamiseks osas, milles kvalifitseeriti riigihankes
                                      „Riigimaantee 5 Pärnu-Rakvere-Sõmeru lõigu km 87,6–
                                      94,1 (Reopalu-Mäo) ehitus“ (171490) ühispakkujad
                                      Verston Ehitus OÜ ja Conrec Infra OÜ ning tunnistati
                                      nende pakkumus vastavaks ja edukaks
 Menetlusosalised                     Kaebaja (vaidlustaja) – Nordecon AS (registrikood
                                          10099962) ja AS Järva Teed (10887843), volitatud
                                          esindajad v.adv Arne Ots ja adv Martin-Johannes
                                          Raude
                                      Vastustaja (hankija) – Maanteeamet, volitatud esindajad
                                          Andry Palu ja Regina Veskimäe
                                      Kolmandad isikud – Verston Ehitus OÜ (registrikood
                                          11947047) ja Conrec Infra OÜ, volitatud esindaja
                                          v.adv Raiko Lipstok
 Vaidlustatud kohtulahend             Tallinna Halduskohtu 21.06.2016 otsus
 Menetluse alus ringkonnakohtus       Nordecon AS ja AS Järva Teed apellatsioonkaebus
 Asja läbivaatamine                   Kohtuistung 10.08.2016, edasi kirjalik menetlus

RESOLUTSIOON
   1. Jätta Nordecon AS ja AS Järva Teed apellatsioonkaebus rahuldamata ja Tallinna
      Halduskohtu 21.06.2016 otsus haldusasjas nr 3-16-924 muutmata.
   2. Mõista Nordecon AS-ilt ja AS-ilt Järva Teed solidaarselt välja Verston Ehitus OÜ
      kasuks 1360,80 eurot (üks tuhat kolmsada kuuskümmend eurot ja 80 senti). Jätta
      Nordecon AS ja AS Järva Teed menetluskulud nende endi kanda.

EDASIKAEBAMISE KORD
Otsuse peale võib Riigikohtule esitada kassatsioonkaebuse 10 päeva jooksul otsuse avalikult
teatavakstegemisest arvates, s.o hiljemalt 29.08.2016 (HKMS § 278 lg 1). Hankeasjas ei saa
esitada vastukassatsioonkaebust (HKMS § 278 lg 3).
                                                                                       3-16-924

Kui kassaator soovib asja arutamist kohtuistungil, tuleb seda kassatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS §
213 lg 1 p 5). Sõltumata kohtuistungi soovi märkimisest võib Riigikohus kassatsioonkaebuse
siiski läbi vaadata kirjalikus menetluses, kui ta ei pea istungi korraldamist vajalikuks (HKMS
§ 223 lg 1). Sõltumata menetlusosaliste nõusoleku olemasolust või selle puudumisest võib
Riigikohus hankeasjas esitatud kassatsioonkaebuse vaadata läbi lihtmenetluses (HKMS § 279
lg 1).


ASJAOLUD JA MENETLUSE KÄIK
1. Maanteeamet (hankija) kvalifitseeris 12.04.2016 korraldusega nr 0666 riigihankes nr
171490 „Riigimaantee 5 Pärnu-Rakvere-Sõmeru lõigu km 87,6–94,1 (Reopalu-Mäo) ehitus“
ühispakkujad Verston Ehitus OÜ ja Conrec Infra OÜ ning tunnistas nende pakkumuse
vastavaks ja edukaks.
2. Samuti ühispakkumuse teinud Nordecon AS ja AS Järva Teed vaidlustasid Verston Ehitus
OÜ ja Conrec Infra OÜ kvalifitseerimise ja nende pakkumuse vastavaks ja edukaks
tunnistamise otsuse riigihangete vaidlustuskomisjonis (VAKO) motiivil, et kolmandal isikul ei
ole hanketeate (HT) III osa p 2.3 alap-s 1 nõutud kogemust vähemalt ühe 2 000 000 euro
maksumusega avalikult kasutatava tee valmis ehitamisel.
3. VAKO jättis 06.05.2016 otsusega nr 84-16/171490 vaidlustuse rahuldamata.
1) HT III osa p 2.3 alap 1 õiguslikuks aluseks on riigihangete seaduse (RHS) § 41 lg 1 p 1.
Hankija ei oleks saanud kolmandaid isikuid jätta kvalifitseerimata põhjusel, et vaidlusalune töö
ei kajastu netokäibena Conrec Infra OÜ 2011–2012 majandusaasta aruannetes. Majandusaasta
aruannete alusel saab hankija kontrollida üksnes pakkujate majanduslikku ja finantsseisundit
(RHS § 40). HT-s ei nõutud pakkujatelt avalikult kasutatava tee ehitustööde netokäivet. RHS §
41 lg 1 p 1 kohaselt tuleb nõutava kogemuse olemasolu kindlaks teha HT-s nõutud dokumentide
alusel: HD lisa I vormi 3a kohane tehtud ehitustööde loetelu; pakkuja kinnitus, et ehitustöö on
teostatud perioodil 02/2011–01/2016 ja ehitustöö maksumus on vähemalt 2 000 000 eurot ilma
käibemaksuta; ning ehitustöö tellija kinnitus, et tee ehitustöö on tehtud sõlmitud lepingu ja hea
tava kohaselt.
2) RHS ei näe ette, et ühispakkujad, kellega sõlmitakse hankeleping, peavad kõiki töid ise
teostama. Kuid isegi siis, kui kasutatakse alltöövõtjaid, vastutavad ühispakkujad kogu
hankelepingu täitmise, st kõikide teostatavate tööde eest. Ühispakkujate vastutus on vastavalt
RHS § 43 lg-le 3 solidaarne, st hankija võib nõuda hankelepingu täitmist igalt ühispakkujalt.
Kui iga ühispakkuja vastutab kogu hankelepingu täitmise eest, siis saab ka iga ühispakkuja oma
töödeks pidada kõiki töid, mida teostati hankelepingu järgi. Ühispakkumuste puhul kaasneb
ühispakkuja vastutusega ka sõlmitud hankelepingu järgi teostatavate tööde kogemuse saamine.
Ühispakkujate Verston Ehitus OÜ ja Conrec Infra OÜ kvalifikatsiooni kontrollimisel ei olnud
oluline see, kes oli Conrec Infra OÜ referentstöö lepingu täitmisel juhtivpartner ja kuidas oli
korraldatud ühispakkujate omavaheline tööjaotus. Ühispakkujate osalus / panus hankelepingu
täitmisel on nende omavaheline kokkulepe. Ühispakkujad lepivad kokku selle, kuidas töid
hankelepingu alusel teostatakse ja ka selle, kuidas laekuvad tööde eest saadavad tasud. Kui
tööde eest laekub tasu vaid ühele ühispakkujale (näiteks juhtivpartnerile), kes kajastab seda
oma netokäibes, siis ei tähenda see, et ainult tema saab kõiki neid töid lugeda oma kogemuseks
ning tema ainsana on neid töid teostanud. Seega ei seondu ühispakkujate AS BMGS ja Conrec
Infra OÜ vaheline kokkulepe tööde eest tasutud summade laekumise või kasutamise osas ja
vastava netokäibe olemasolu pakkujate tehnilise ja kutsealase pädevuse kontrollimisega.


                                                                                            2(9)
                                                                                            3-16-924

3) Isegi siis, kui ühispakkuja saaks lugeda oma kogemuseks vaid selliseid töid, mille eest ta
vastavalt ühispakkujate kokkuleppele vastutas või neid ise teostas, omandas Conrec Infra OÜ
referentstöö lepingu alusel kogemuse tee-ehitustööde (mullatööd ja katend) teostamisel
maksumusega üle 3,8 miljoni euro. Nimetatud summa vastab dokumendis „Lõpetamise tõend,
30.11.2012“ toodud vastavate tööde maksumusele. Hankija, kelleks oli Maanteeamet, on
VAKO-le kinnitanud, et lepingu alusel vastutas tee-ehitustööde eest Conrec Infra OÜ ja
sillaehituse ning kvaliteedi eest AS BMGS. VAKO-l puudub mistahes alus kahelda kinnituses,
mille on andnud vastustaja kui Conrec Infra OÜ referentstöö tellija. Kuna referentstöö oli tehtud
hankijale endale, pidi ta teadma, kes, milliseid töid ja kui suures mahus teostas ning kes milliste
tööde eest vastutas.
4. Nordecon AS ja AS Järva Teed esitasid Tallinna Halduskohtule kaebuse, milles palusid
tühistada VAKO 06.05.2016 otsuse nr 84-16/171490 ja tunnistada Maanteeameti 12.04.2016
korraldus nr 0066 kehtetuks osas, milles kvalifitseeriti ühispakkujad Verston Ehitus OÜ ja
Conrec Infra OÜ ning tunnistati nende pakkumus edukaks.
1) RHS § 41 lg 1 p 1 ega teised RHS sätted ei piira hankija võimalusi täiendavalt kontrollida
pakkujate vastavust kvalifitseerimistingimustele. Hankijal on pakkujate vastavuse
kontrollimisel õigus tugineda ka RHS § 41 lg 1 p-s 1 nimetamata tõenditele, sh pakkuja
majandusaasta aruannetele. Seda näiteks juhul, kui talle saab teatavaks asjaolu või tekib muude
tõendite pinnalt kahtlus, et pakkuja kvalifikatsioon ei vasta HT-s nõutule.
2) Riigihanke läbipaistvuse ja kontrollitavuse ning pakkujate võrdse kohtlemise põhimõttega
(RHS § 3 p-d 2–3), samuti RHS § 39 lg-tega 1, 3 ja 4 on vastuolus käsitus, et pelgalt (solidaarne)
vastutus hankelepingu täitmise eest annab pakkujale automaatselt täiemahulise kogemuse
kõikide tööliikide ja mahtude osas, sõltumata tema reaalsest panusest konkreetsesse hankesse.
Vastutus ja omandatud kogemus on erinevad asjad. Ühispakkujate solidaarne vastutus ei näita
ühispakkumuses osaleja enda panust lepingu täitmisel. HT III osa p 2.3. alap 1 ei saa mõista
üksnes selliselt, et pakkuja peab olema olnud vastutav 2 000 000 euro maksumusega avaliku
tee ehitustööde teostamise eest, vaid selliselt, et pakkuja on sellise tee ehitustöö objekti reaalselt
valmis ehitanud kas ise oma jõududega või peatöövõtu meetodil. Ühispakkujate roll hankes
võib olla väga erinev. VAKO lähenemine soosib praktikat, kus hangetel tuleb kvalifitseerida
ettevõtted (sh nn riiulifirmad), kellel ei ole suutlikkust hanget täita.
3) Conrec Infra OÜ ei teostanud referentstööd üksi ega peatöövõtu meetodil, vaid osales hankes
kaaspakkujana. Conrec Infra OÜ 2011–2012 majandusaasta aruande kohaselt oli ettevõtte
müügitulu (netokäive) nimetatud perioodil kokku 627 144 eurot, mille sisse on arvestatud mh
Ülemiste liiklussõlme objektilt ning Estlink2 maakaabli ehitustöödelt saadud tulu.
Eelnimetatud majandusaasta aruande põhjal on selge, et valdava osa tööde mahust Kroodi
eritasandilise ristmiku I etapi ehitustöödel teostas juhtivpakkuja AS BMGS, mitte aga Conrec
Infra OÜ ning viimasel HT-s nõutav kogemus puudub. Puuduvad tõendid ka selle kohta, et
Conrec Infra OÜ 2011–2012 majandusaasta aruannetes kajastatud panus tekkis Kroodi
eritasandilise ristmiku ehitustöödest. Nimetatud käive võis tekkida Kroodi eritasandilise
ristmiku I etapi projektis hoopis Conrec Infra OÜ isikureferentside kasutamisest (ehitustööd
teostati kolmanda isiku spetsialistide juhtimisel ja vastutusel). Isegi, kui Conrec Infra OÜ
ettevõttena omandas Kroodi eritasandilise ristmiku I etapi tee ehitustööde teostamise kogemuse
mingis mahus, jääb see tugevalt alla 2 000 000 euro, mistõttu ei vasta kolmas isik HT III osa p
2.3 nõuetele.
4) Ühispakkujad Verston Ehitus OÜ ja Conrec Infra OÜ pidid teadma, et Conrec Infra OÜ
kogemus Kroodi eritasandilise ristmiku I etapi ehitustöödes ei vasta kuidagi hankija nõutud



                                                                                                 3(9)
                                                                                      3-16-924

mahule, mistõttu on nad esitanud valeandmeid RHS § 38 lg 1 p 6 tähenduses ning nad oleks
tulnud hankemenetlusest kõrvaldada.
5) VAKO on hinnanud esitatud tõendeid ebaõigesti, leides, et ühispakkujate Verston Ehitus OÜ
ja Conrec Infra OÜ vastavus HT-s nõutud kogemusele on tõendatud kahe tõendiga: hankija
25.01.2016 kinnituskirjaga nr 17-1/11-00527/488 selle kohta, et Conrec Infra OÜ teostas
ajavahemikul 03.2011–11.2012 tee-ehituslikke töid objektil Kroodi eritasandilise ristmiku
ehituse I etapp kogumaksumuses 8 511 291,00 eurot + käibemaks ning 30.11.2012 lõpetamise
tõendiga. Sellistest standardsetest kinnituskirjadest ei või välja lugeda enamat kui üksnes
üldsõnalisi väiteid kogu lepingu mahu ja maksumuse täitmise kohta. Maanteeameti enda poolt
väljastatud subjektiivsed dokumendid (kinnituskirjad, lõpetamise tõendid, vastuvõtu aktid jms)
ei saa tõendada ettevõtte poolt reaalselt teostatud tööde mahtu, kuivõrd Maanteeametil puudub
ülevaade sellest, kumb ühispakkujatest ja kui palju nimetatud töödesse tegelikult panustas.
Kvalifitseerimistingimustele vastavust ei saa tõendada ka Kroodi eritasandilise ristmiku I etapi
ehitustööde riigihanke aruandega, mis üksnes annab teada, et Conrec Infra OÜ oli kõnealuses
hankes ühispakkujaks. Samamoodi ei tõenda seda kolmanda isiku esitatud 09.03.2011
avakoosoleku protokoll ning mistahes muu lepingu täitmise käigus väljastatud dokument, sh
tööde vastuvõtuakt. Osalemine avakoosolekul vms koosolekul ja dokumentide allkirjastamine
on üks ühispakkuja võimalikest esindusfunktsioonidest lepingu täitmisel ja seda vastavalt
ühispakkujate omavahelisele kokkuleppele (seltsingulepingule), kuid need tõendid ei kinnita
kuidagi asjaolu, et Conrec Infra OÜ panus vaidlusaluses objektis oli üle 2 miljoni euro.
5. Maanteeamet vaidles kaebusele vastu ja palus selle jätta rahuldamata.
Hankija ei oleks saanud Verston Ehitus OÜ ja Conrec Infra OÜ jätta kvalifitseerimata põhjusel,
et referentstöö ei kajastu Conrec Infra OÜ 2011–2012 majandusaasta aruannetes.
Ühispakkujad vastutavad kogu hankelepingu täitmise eest solidaarselt, sõltumata sellest, kuidas
nad olid kokku leppinud tööde teostamise ja selle eest saadava tasu laekumise. RHS § 12 lg 5
alusel nimetasid ühispakkujad hankemenetlusega ning hankelepingu sõlmimise ja täitmisega
seotud toimingute tegemiseks ühispakkujate volitatud esindajaks AS-i BMGS. Volitatud
esindaja RHS mõistes ei tähenda automaatselt seda, et ühispakkujate volitatud esindaja on
valdava osa tööde teostaja. Verston Ehitus OÜ ja Conrec Infra OÜ esitatud referentstöös
osalesid nii Conrec Infra OÜ kui ka AS BMGS ehitustööde teostamisel peatöövõtjatena. Seda
tõendavad ka nimetatud hanke hankelepingu raames vormistatud ja allkirjastatud tööde
vastuvõtuakt, mille alusel ehitustöid vastu võeti ning mis allkirjastati kõigi lepingu osapoolte
poolt (AS BMGS ja Conrec Infra OÜ ning Maanteeamet). Isegi kui asuda seisukohale, et
hankelepingu täitmisel läheb ühispakkujatele üle ainult see osa kogemusest, mille eest
konkreetne ühispakkuja vastutas või teostas ning hankijal tuleb nimetatud asjaolusid
kontrollida, siis ühispakkujate esitatud referentstöö raames on faktiliselt tõendatud, et Conrec
Infra OÜ poolt ühispakkujana teostatud tee-ehitustööde maht ületas hankija sätestatud
kvalifitseerimise miinimumnõuet. Vastustaja kontrollis põhjalikult ühispakkujate Verston
Ehitus OÜ ja Conrec Infra OÜ vastavust HT-s sätestatud kvalifitseerimistingimusele ning
kontrolli tulemusel on tõendatud, et nad vastavad kvalifitseerimise tingimusele.
6. Verston Ehitus OÜ ja Conrec Infra OÜ palusid jätta kaebus rahuldamata.
Ühispakkujate õigust tugineda referentstööle tõendavad: a) Maanteeameti 25.01.2016 kiri nr
17-1/11-00527/488, milles referentstöö tellijaks olev Maanteeamet kinnitab, et kolmanda isiku
koosseisu kuuluv ühispakkuja Conrec Infra OÜ teostas kõnealuse ehitustöö ajavahemikul
03.2011–11.2012; b) riigihanke aruanne hankes viitenumbriga 121263, mille osa V punktist 1.3
nähtub, et Conrec Infra OÜ oli ühispakkujaks ka kõnealuses Kroodi eritasandilise ristmiku I
etapi ehitustööde hankes. Kvalifitseerimisnõude täidetus ei sõltu sellest, kummale


                                                                                           4(9)
                                                                                          3-16-924

ühispakkujale maksis tellija tasu ning millise osa sellest tasust maksis tasu saanud ühispakkuja
edasi teisele ühispakkujale ja millisel perioodi vältel seda tehti. Isegi, kui Conrec Infra OÜ oleks
olnud Kroodi eritasandilise ristmiku I etapi ehitustööde hankes passiivne ühispakkuja, olnuks
Conrec Infra OÜ-l ikkagi õigus käesolevas hankes kvalifitseerimistingimuse täitmisel tugineda
kõnealuse ehitustöö teostamisele. Conrec Infra OÜ reaalset panust Kroodi eritasandilise
ristmiku I etapi ehitustööde teostamisel tõendab muu hulgas: a) 09.03.2011 avakoosoleku
protokoll, mille p-st 6 (töövõtja organisatsioon) nähtub, et töövõtja esindaja oli projektijuht IP.
IP on protokollile alla kirjutades enda organisatsiooniks märkinud Conrec Infra OÜ, mille
juhatuse liige oli ta nii siis kui ka praegu. Teede ehituse objektijuhina on kajastatud VV. VV
ise avakoosolekul ei osalenud, kuid nii siis kui ka praegu on ta Verston Ehitus OÜ juhatuse
liige; b) 11.12.2012 tööde vastuvõtuakt, mille esilehel on ehituse peatöövõtja esindatud kolme
inimesega, kellest kaks (IP ja TR) on projektijuhtideks Conrec Infra OÜ organisatsioonis; c)
31.10.2012 Kroodi eritasandilise ristmiku I etapi alltöövõtja Verston Ehitus OÜ poolt
alltöövõtulepingu objekti üleandmise-vastuvõtmise akt, millest nähtub, et objekti on
alltöövõtjalt võtnud vastu AS BMGS nimel IP, kes pole aga kunagi olnud AS-iga BMGS
töölepingulises ega mistahes käsunduslepingulises suhtes. IP võttis alltöövõtjalt tööd AS-i
BMGS vastu seetõttu, et ühispakkujate AS-i BMGS ja Conrec Infra OÜ kokkuleppe kohaselt
sõlmis alltöövõtulepingud küll AS BMGS, kuid nende täitmist kontrollis (sh võttis töid vastu)
ja täitmist juhendas Conrec Infra OÜ nimetatud projektijuht. Kroodi eritasandilise ristmiku I
etapi ehitustööd teostati seega Conrec Infra OÜ spetsialistide juhtimisel ja vastutusel. Üksnes
sillatööde teostamine toimus AS BMGS Eesti filiaali spetsialistide juhtimisel ja vastutusel.
Praegu on valdavaks praktika, kus iga ühispakkuja saab tugineda vastava hankelepingu täitmise
kogemusele, olenemata sellest, milline oli tema täpne roll hankelepingu täitmisel. Kaebaja
soovib aga saavutada olukorda, kus hankijad peaksid hakkama hankelepingu täitmise
kogemusele tuginemisel iga ühispakkuja rolli rahalist suurust kindlaks tegema. Selleks peaks
hankijad hakkama nõudma välja ja analüüsima ühispakkujate vahel sõlmitud
seltsingulepinguid, ühispakkujate vahel teostatud omavahelisi ülekandeid (kuna hankija
maksab raha välja üksnes nn juhtivpartnerile), aga ka juhtivpartneri ülekandeid alltöövõtjatele
nende tehtud töö eest. Selliste ülesannete panek hankijale oleks ebamõistlikult koormav ja
riigihankemenetluste ajalist kulgu asjatult venitav. Lisaks on sellise rahalise rolli kindlaks
tegemine ebavajalik, kuna rahaline roll ei pruugi anda infot ühispakkujate tegelike panuste
kohta.
Nn klassikalise alltöövõtu puhul tekitab peatöövõtjal hankelepingu täitmise kogemuse raha
vastuvõtmine hankijalt ja selle edasi maksmine alltöövõtjale. Alltöövõtu korral peatöövõtja
tegelik ehituskogemus ei ole tuletatav mitte niivõrd raha maksmisest, vaid alltöövõtulepingu
täitmise üle tegeliku kontrolli teostamisest. Näiteks võivad ühispakkujad olla kokku leppinud,
et üks ühispakkuja sõlmib alltöövõtulepingud ja teostab nende alusel vajalikud rahalised
ülekanded, kuid teine ühispakkuja tegeleb reaalselt alltöövõtulepingute täitmise kontrolliga
(vaatab üle üleantavad tööd ja võtab need vastu või lükkab tagasi) ning vajadusel annab
alltöövõtjale täitmiseks vajalikke juhiseid. Alltöövõtulepingu pooleks mitteolev ühispakkuja
võib tegeleda eelviidatud alltöövõtulepingu täitmise kontrolliga selle pooleks oleva ühispakkuja
volitusel. Sellises olukorras ei nähtu alltöövõtjale makstav tasu alltöövõtulepingu reaalse
täitmise kontrolliga tegeleva ühispakkuja majandusaasta aruandest, vaid hankijalt raha saanud
ja alltöövõtjale edasi maksnud ühispakkuja majandusaasta aruandest. See aga ei tähenda, et
maksjaks oleval ühispakkujal oleks suurem hankelepingu täitmise kogemus, kui maksjaks
mitteoleval, kuid alltöövõtulepingu täitmist reaalselt kontrollival ja juhtival ühispakkujal.
7. Tallinna Halduskohus jättis 21.06.2016 otsusega kaebuse rahuldamata.



                                                                                               5(9)
                                                                                       3-16-924

1)    HT-s ei nõuta pakkujatelt referentstööna esitatud avalikult kasutatava tee ehitustööde
netokäivet summas 2 000 000 eurot, vaid avalikult kasutatava tee ehitamise kogemust. Seega
ei ole vaja tuvastada, kas Conrec Infra OÜ referentstööst lähtuv käive on nõutava suurusega,
vaid asjaolu, kas kolmandatel isikutel on õigus tugineda referentstööna esitatud tee-ehitustöö
objekti ehitamise kogemusele. HT tingimusest „pakkuja peab /…/ olema ehitanud“ tuleb aru
saada selliselt, et vahet ei ole selles, kas referentstöö on valminud n-ö üksikpakkumuse või
ühispakkumuse raames ning igal ühispakkujal on õigus tugineda ühispakkumuse käigus
valminud tee-ehitusprojekti kogemusele kogu ulatuses. RHS-s on üksikpakkuja ja ühispakkujad
võrdsustatud. Üksnes nendel juhtudel, kui ühiselt pakkumuse esitamisest tuleneb isikule mõni
eriõigus või -nõue, kasutab RHS terminit „ühispakkujad“. Seega peavad ühispakkujatele
kehtestatud erisused olema HT-s välja toodud. Sisuliselt tähendab HT tingimus „peab olema
ehitanud“ seda, et pakkuja on olnud vastutav HT-s nõutavat rahalist mahtu omava hankelepingu
täitmise eest. RHS ei nõua, et pakkuja peab hankelepingu täitma üksnes oma ressurssidega. Ka
üksikpakkuja võib tellida osa töödest allhanke korras. Kokkuvõttes annab kogemuse vastutus
lõpptulemuse eest ning tähtsust ei oma see, kas vastutus on ühel isikul või mitmel isikul ühiselt
(solidaarselt).
2)     Kaebaja tõlgendus paneb ühispakkuja võrreldes üksikpakkujaga ebavõrdsesse olukorda.
See ei ole kooskõlas RHS §-st 1 tuleneva võrdse kohtlemise põhimõttega ega Euroopa
Parlamendi ja nõukogu direktiiviga 2014/24/EL (hankedirektiiv). Hankedirektiiv tagab
ühispakkujatele („ettevõtjate rühmad“) õiguse hankes osaleda samadel alustel üksikpakkujaga,
võimaldades vajaduse korral avaliku sektori hankijal hankedokumentides selgitada, kuidas
ettevõtjate rühmad peavad vastama majandusliku ja finantsseisundi nõuetele või artiklis 58
osutatud tehnilise ja kutsealase suutlikkuse kriteeriumidele, kui seda on võimalik objektiivselt
põhjendada ning see on proportsionaalne (hankedirektiivi art 19 lg 2). Seega, kui hankija
soovinuks ühispakkujatele referentsööde osas kehtestada täiendavaid tingimusi, nt teatud
spetsiifilise tööde tegemise kogemust, tööde teostamist n-ö peatöövõtu meetodil või
ühispakkumuses osalemisel kindla suurusega käibe nõuet, tulnuks see fikseerida HT-s ning
sellisel juhul pidanuks hankija suutma põhjendada, et erisuste kehtestamine on objektiivselt
põhjendatud ning proportsionaalne. Ühispakkujate ühisele kogemusele tuginemise võimalus
vastab ka RHS ja hankedirektiivi eesmärkidele, kuna aitab olemasolevaid konkurentsitingimusi
efektiivselt ära kasutada (RHS § 1) ning hõlbustab väikeste ja keskmise suurusega ettevõtete
riigihangetes osalemist (hankedirektiivi põhjendus 2). Kaebajate tõlgendus vähendab
väiksemate ettevõtete võimalusi osaleda hankemenetluses ühispakkujana ning halvendab
seeläbi üldist konkurentsiolukorda. Selline tõlgendus on kasulikum suuremat rahalist ressurssi
omavatele ettevõtetele.
3)     Vastustaja ei pidanud RHS § 41 lg 1 p 1 ega teiste RHS sätete alusel asuma välja selgitama
Conrec Infra OÜ panust referentstöös kaebaja väidetud moel. Nii ei ole vajadust analüüsida,
kas hankija kontroll HT täitmise üle on RHS kohaselt põhimõtteliselt sisulist või formaalset
laadi. See, millised tehnilise ja kutsealase pädevuse nõuded konkreetses hankes kehtestada, on
hankija otsustada. Hankija kannab ka riski, et HT-s määratud kogemuse nõuetele vastav isik
saab hankelepingu täitmisega reaalselt hakkama. Seetõttu puudub ka vajadus lähemalt käsitleda
väiteid selle kohta, millised probleemid võivad VAKO ja vastustaja tõlgenduse korral
ühispakkujate kvalifitseerimisel tekkida.
4)    Põhjendamatu on pidada Conrec Infra OÜ-d referentstöö hankes n-ö passiivseks
ühispakkujaks. Asjaolu, et Conrec Infra OÜ on ka sisuliselt osalenud tee-ehitustöö tegemisel,
nähtub asjas esitatud tõenditest: Kroodi eritasandilise ristmiku I etapi ehituse 09.03.2010
avakoosoleku protokollist, millest nähtuvalt on Conrec Infra OÜ koos AS-ga BMGS Kroodi
eritasandilise ristmiku I etapi hankes töövõtulepingu üheks pooleks ning töövõtja esindajaks on
projektijuht IP Conrec Infra OÜ-st; 11.12.2012 tööde vastuvõtu aktist, milles on referentstöö


                                                                                            6(9)
                                                                                        3-16-924

peatöövõtjatena kajastatud AS-i BMGS ja Conrec Infra OÜ-d ning peatöövõtja Conrec Infra
OÜ esindajatena IP ja TR; alltöövõtjate kooskõlastustest, millest nähtub, et referentstöö
projektijuht on olnud IP Conrec Infra OÜ-st; tööde lõpetamise tõendist 30.11.2012, millest
nähtub töövõtja projektijuht TR Conrec Infra OÜ-st. Lisaks nimetatud tõenditele on ka
vastustaja kui referentstöö tellija kinnitanud, et Conrec Infra OÜ osales nimetatud ehitustööde
teostamisel ning seda mitte üksnes formaalselt. Kuna Conrec Infra OÜ osales referentstöö
hankes ühispakkujana, ei saa väita, et ehitustöö kogemuse omandasid üksnes Conrec Infra OÜ
esindajad, mitte aga Conrec Infra OÜ äriühinguna. Äriühing on abstraktsioon, kes tegutsebki
oma esindajate kaudu ning äriühingu kogemus ongi tuletatav tema esindajate kui füüsiliste
isikute kogemusest.

MENETLUSOSALISTE SEISUKOHAD APELLATSIOONIMENETLUSES
8. Nordecon AS ja AS Järva Teed paluvad apellatsioonkaebuses halduskohtu otsus tühistada
ja teha asjas uus otsus, millega nende kaebus rahuldada.
1) Majandusaasta aruannete kohaselt oli Conrec Infra OÜ kogu 2011. ja 2012. aasta müügitulu
kokku 627 144 eurot. Seega ei saanud Conrec Infra OÜ mitte kuidagi teostada Kroodi
eritasandilise ristmiku ehitustöid summas 8 511 291 eurot. Conrec Infra OÜ roll Kroodi
eritasandilise ristmiku ehitusel oli marginaalne. Valdava osa Kroodi eritasandilise ristmiku
ehitustöödest teostas ja müügitulu teenis juhtivpakkuja AS BMGS.
2) RHS § 39 lg 1 kohaselt peavad kvalifitseerimise tingimused olema piisavad pakkuja
hankelepingu nõuetekohase täitmise võime tõendamiseks ning vastavad ja proportsionaalsed
hankelepingu esemeks olevate asjade, teenuste või ehitustööde olemuse, koguse ja otstarbega.
Riigikohus on selgitanud, et „pakkuja tehniline ja kutsealane pädevus näitab seda, kas pakkujal
on piisav kohasuse aste, täitmaks hankelepingut nõuetekohaselt“ (3-3-1-2-12, p 15.1). Kui
pakkuja ei ole vähemalt 2 000 000 eurot maksvat avalikult kasutatavat teed ehitanud, siis ei ole
ta ka hankelepingu nõuetekohaseks täitmiseks piisavat kohasuse astet omandanud. Riigihanke
nr 121263 aruandest nähtub, et Kroodi eritasandilise ristmiku ehitustööde hankelepingu
sõlmimise otsus tehti AS-i BMGS kasuks ning Conrec Infra OÜ oli hankes üksnes kaaspakkuja.
Conrec Infra OÜ ei teostanud Kroodi eritasandilise ristmiku töid ulatuses, mis võimaldaks
väita, et Conrec Infra OÜ-l on praeguses hankes kvalifitseerumiseks ja hankelepingu
nõuetekohaseks täitmiseks vajalik kogemus.
3) Ühispakkumuse esitanud pakkujad osalevad hankelepingu täitmises igaüks oma kompetentsi
ja võimekuse piires. Samas ei tähenda see, et ühispakkumuse esitamisega ja hankelepingu ühise
täitmisega omandab üks ühispakkuja teise ühispakkuja kompetentsi ja võimekuse. Järgmistes
hangetes pakkumust tehes saavad pakkujad tugineda ikkagi vaid enda omandatud kogemusele.
Lepingu täitmine mingis kitsas mahus ei anna sama kogemust, mis lepingu täitmine kogu
mahus. Lepingu täitmise kogemus omandatakse vastavalt sellele osale, mida reaalselt
täidetakse. Ka Riigikohus on leidnud, et varasemale kogemusele tuginemisel ei ole määrav
puhtformaalne õiguslik seos, vaid see, kas pakkuja on faktiliselt omandanud varasema
kogemuse valdkonnas ja mahus, et see võimaldaks väita sellise kogemuse olemasolu (3-3-1-
45-12, p 22). See tähendab, et kui pakkuja ei ole nõutud valdkonnas ja mahus töid teostanud
ega kogemust omandanud, ei saa ta ka väita, et tema kogemus on tuletatav formaalsest seosest
lepinguga, mille alusel selliseid töid teostati. Ühispakkujate vastutus võib olla küll solidaarne,
kuid kogemused ja võimekus saavad olla olemuslikult vaid individuaalsed. See, et üks
ühispakkuja vastutab teise ühispakkuja töö eest, ei tähenda, et ta omandab teise ühispakkuja
poolt teostatud töö arvelt mingit reaalset kogemust. Lepingu täitmine ja lepingu täitmise eest
vastutamine on selgelt erineva sisu ja mahuga fenomenid. Vastupidisel juhul võiks lepingu
täitmise kogemusele tugineda ka näiteks täitmistagatist andev garant. Olukord, kus pakkuja

                                                                                             7(9)
                                                                                          3-16-924

saab tugineda kogemusele, millega seos on vaid vormiline ning mida ta sisuliselt ise omandanud
ei ole, ei saa vastata ei RHS-i ega hankedirektiivi eesmärkidele. Conrec Infra OÜ ei teostanud
Kroodi eritasandilise ristmiku ehitustöid mahus, mida vastustaja on pidanud hankes
kvalifitseerumiseks ja hankelepingu täitmiseks vajalikuks.
9. Maanteeamet ning kolmandad isikud Verston Ehitus OÜ ja Conrec Infra OÜ paluvad
jätta apellatsioonkaebus rahuldamata ja halduskohtu otsus muutmata. Nad nõustuvad
halduskohtu seisukohtadega ning jäävad halduskohtus esitatud vastuväidete juurde.


RINGKONNAKOHTU PÕHJENDUSED

10. Ringkonnakohus leiab, et apellatsioonkaebuse väited ei anna alust VAKO ja halduskohtu
otsuste tühistamiseks.

11. Apellandi keskne väide, et Conrec Infra OÜ roll Kroodi eritasandilise ristmiku ehitusel oli
marginaalne ning valdava osa ehitustöödest teostas ja müügitulu teenis juhtivpakkuja AS
BMGS, ei ole leidnud tõendamist. Nii VAKO otsuses kui halduskohtu otsuses (p 18) on tõendeid
nende kogumis ja vastastikuses seoses analüüsides õiguspäraselt tuvastatud, et Kroodi
eritasandilise ristmiku tee-ehitustööd tegi Conrec Infra OÜ. Täiendavalt tõendab seda
apellatsioonimenetluses esitatud AS-i BMGS Eesti filiaali juhataja Leho Alliksoo 11.08.2016
allkirjastatud kinnitus, et BMGS vastutas sillaehituse eest ja Conrec Infra OÜ teedeehituse eest
(p 3.1); AS-il BMGS puudus teedeehituseks vajalik tegevusluba, kuid see oli olemas Conrec
Infra OÜ-l (p 3.2); kogu projekti juhtis ning ühispakkujate esindajaks nii tellijaks olnud
Maanteeameti ees kui ka alltöövõtjate ees oli Conrec Infra OÜ nimetatud projektijuht, kelleks
algselt oli IP, kes ühtlasi oli Conrec Infra OÜ juhatuse liige, hiljem vahetati IP teedeehituse
objektijuhiks ning kogu projekti juhtivaks projektijuhiks sai Conrec Infra OÜ töötaja TR (p 3.3);
ning alltöövõtulepingute täitmist korraldas, alltöövõtjatega suhtles, juhtis neid ja võttis neilt töid
vastu Conrec Infra OÜ nimetatud projektijuht, kuna tema oli ühispakkujate esindajaks tellija ees
(p 3.4). Apellant seab kinnituse kahtluse alla väitega, et teedeehituse objektijuht oli ühispakkuja
Verston Ehitus OÜ esindaja VV, mitte Conrec Infra OÜ töötaja, kuid kinnitusest nähtubki, et
teedeehituse objektijuhiks sai IP hiljem ning halduskohus on oma otsuses (p 18) õigesti
tuvastanud, et tööde vastuvõtuaktile kirjutasid alla Conrec Infra OÜ esindajad, mitte VV, nagu
väidab apellant (lisaköide, lk 99). Ringkonnakohtu hinnangul pole LA kinnituse
usaldusväärsuses põhjust kahelda pelgalt seetõttu, et dokumendi projekti koostas kolmandate
isikute advokaat vahetult pärast ringkonnakohtu 10.08.2016 istungit. LA kohtuistungil ei
osalenud ja kohtunõude sisust teadlik ei olnud, mistõttu on mõistetav, miks koostas dokumendi
projekti advokaat. Dokumendi on allkirjastanud LA (II kd, lk 127), kes vastustab selle sisu
õigsuse eest. Ka kinnituse koostamise ajahetkes pole iseenesest midagi kahtlustäratavat, kuna
ringkonnakohus määraski väga lühikesed tähtajad tõendite esitamiseks.

12. Asjaolu, et Maanteeametilt laekunud lepingu täitmise tasu ja alltöövõtjatele makstud tasud
kajastati AS-i BMGS käibes ja majandusaasta aruannetes, omab vaid vormistuslikku, mitte
sisulist tähtsust. Praeguses hankes omab tähtsust vähemalt 2 000 000 eurot maksva tee reaalse
ehitamise kogemus, mis Conrec Infra OÜ puhul on faktiliselt tuvastatud. Kolmanda isiku jaoks
tööd teinud objekti- ja projektijuhid on tee ehitamist reaalselt koordineerinud, alltöövõtjate töid
kontrollinud ja tööd faktiliselt vastu võtnud (vormistades selle vastavalt ühispakkujate sisemisele
tööjaotusele ja hankijaga kokkulepitule AS-i BMGS nimelt). Asjaolu, et Conrec Infra OÜ-l
rohkem töötajaid ja tehnikat ei olnud, ei tõenda midagi, kuna tööd teostatigi läbi allhangete.



                                                                                                8(9)
                                                                                      3-16-924

13. Menetluskulud kannab pool, kelle kahjuks otsus tehti (HKMS § 108 lg 1 ls 1). Kolmanda
isiku menetluskulud hüvitab tema poole vastaspool samade reeglite järgi nagu poolele (HKMS
§ 108 lg 8 ls 1). Apellantide menetluskulud jäävad seega nende endi kanda. Kolmanda isiku
apellatsioonimenetluse vajalikud ja põhjendatud kulud – summas 1360,80 eurot, mille kandmist
tõendavad arved ja kuludokumendid (II kd, lk 110-112, lk 128-129) – tuleb välja mõista
solidaarselt apellantidelt. Maanteeamet ei ole menetluskulude väljamõistmist taotlenud.




 (allkirjastatud digitaalselt)   (allkirjastatud digitaalselt)   (allkirjastatud digitaalselt)
       Villem Lapimaa                     Ruth Plaks                   Virgo Saarmets




                                                                                           9(9)

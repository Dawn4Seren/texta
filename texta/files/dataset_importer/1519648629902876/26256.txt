                           KOHTUOTSUS
                             EESTI VABARIIGI NIMEL




Kohus                                                Tartu Halduskohus

Kohtunik                                             Raili Randlane

Otsuse avalikult teatavaks tegemise aeg ja koht      14. jaanuar 2016, Jõhvi

Kohtuasja number                                     3-15-985

Kohtuasi                                             O.L. kaebus Sotsiaalkindlustusameti16.12.2014
                                                     otsuse nr 01246 ja 17.03.2015 vaideotsuse nr
                                                     1.1-10/15 tühistamiseks ja asja uuele
                                                     lahendamisele kohustamiseks


Menetlusosalised ja esindajad                        Kaebaja: O.L., esindajad Irina Gromtsev ja Ille
                                                     Nakurt-Murumaa
                                                     Vastustaja: Sotsiaalkindlustusamet, esindaja
                                                     Silvia Azojan

Asja läbivaatamine                                   Kirjalik menetlus




RESOLUTSIOON
1. Rahuldada kaebus.
2. Tühistada Sotsiaalkindlustusameti 16.12.2014 otsus nr 01246 ja 17.03.2015 vaideotsus nr
1.1-10/15.
3. Teha Sotsiaalkindlustusametile kohustuseks vaadata kaebaja pensioniavaldus viivitamatult
peale kohtuotsuse jõustumist uuesti läbi.
4. Mõista Sotsiaalkindlustusametilt O.L. kasuks menetluskuluna välja 486 (nelisada
kaheksakümmend kuus) eurot.

EDASIKAEBAMISE KORD
Kohtuotsuse peale võib esitada apellatsioonkaebuse Tartu Ringkonnakohtule 30 päeva jooksul
kohtuotsuse avalikult teatavakstegemisest, seega hiljemalt 15.02.2016.
Apellatsioonkaebuse võib lahendada kirjalikus menetluses, kui ei taotleta selle lahendamist istungil.

                                                                                             1
ASJAOLUD JA MENETLUSE KÄIK

1. 03.11.2014 on O.L. (edaspidi kaebaja) esitanud avalduse (tl 21-22) soodustingimustel
vanaduspensioni saamiseks. Sotsiaalkindlustusameti 16.12.2014 otsusega nr 01246 (tl 19-20)
otsustati talle pensioni mitte määrata. Otsust põhjendati väitega, et esitatud dokumentide alusel ei
ole töötamine vahetult ioniseeriva kiirguse allikatega vähemalt 50% tööajast tõendatud. 17.03.2015
koostatud vaideotsusega nr 1.1-10/15 (tl 17-18) jäeti otsuse kehtetuks tunnistamiseks esitatud vaie
rahuldamata.
Veel on kohtutoimikusse esitatud kaebaja pensionitoimiku ärakiri (tl 17-35), tervishoiuasutuste
töötingimuste kindlakstegemise küsimustes Sotsiaalministeeriumi, Sotsiaalkindlustusameti ja
Kiirguskeskuse ning Terviseameti järelevalveosakonna juhtivinspektor Peeter Mardna poolt antud
selgitused (tl 40-42), Keskkonnaametis 11.02.2015 ja 05.02.2014 koostatud isikuseire andmete
protokollid (tl 58-59), kaebaja kohta koostatud tervisekontrolli otsused (tl 60-64) ning Ida-Viru
Keskhaigla radioloogiateenistuse õendusjuhi ülevaade selle teenistuse hooldaja tööst (tl 113-114).
Haldusasja nr 3-13-2422 materjalidest võttis kohus toimikusse 02.04.2014 kohtumääruse, millega
esitati spetsialistile küsimused ning selle peale Sergei Nazarenko poolt 09.04.2014 koostatud vastus
koos kaasnevate dokumentidega (tl 150-154).

MENETLUSOSALISTE SEISUKOHAD JA TAOTLUSED

2. 16.04.2015 esindaja vahendusel koostatud kaebuses (t 2-3) palus kaebaja tühistada 16.12.2014
otsus nr 01246 ja 17.03.2015 vaideotsus nr 1.1-10/215 ning kohustada Sotsiaalkindlustusametit
määrama talle soodustustingimustel vanaduspensioni.
18.12.2015 edastas kaebaja esindaja taotluse ja kuludokumendid 486 euro suuruse õigusabi kulu
hüvitamiseks (tl 156-160).

3. Vastustaja kirjalikus vastuses (tl 37-38) paluti kaebus täies ulatuses rahuldamata jätta. Seejuures
selgitati soodustingimustel vanaduspensioni määramise korda ning märgiti, et kuna kaebaja polnud
kantud A kategooria kiirgustöötajate nimekirja ega töötanud vähemalt 50% tööajast vahetult
ioniseeriva kiirguse allikatega, on tema puhul täitmata kaks nimekirja nr 1 peatükk XII punkti 6
alusel soodustingimustel vanaduspensioni saamise eelduseks olevast kolmest tingimusest.

KOHTU PÕHJENDUSED

4. Käesolevas asjas on pooltel vaidlus selle üle, kas kaebaja töötamine Ida-Viru Keskhaigla
radioloogiateenistuse hooldajana on toimunud vähemalt 50 % ulatuses tööajast vahetult ioniseeriva
kiirguse allikatega ning annab seetõttu õiguse saada soodustingimustel vanaduspensioni.

5. Riiklike pensionide määramiseks vajaliku pensioniõigusliku staaži arvestamise tingimused ja
kord on kehtestatud riikliku pensionikindlustuse seaduses (RPKS) ja selle alusel antud muudes
õigusaktides. Soodustustingimustel vanaduspensionide seaduse (SVPS) § 1 lg 1 p-de 1 ja 2 kohaselt
sõltub niisuguse pensioni saamise õigus tervist kahjustavatel ja raskete töötingimustega töödel
töötamise pikkusest. Seejuures on seaduseandja kehtestanud, et isik, kes on töötanud vähemalt 10
aastat tervist eriti kahjustavatel ja eriti raskete töötingimustega töödel Eesti Vabariigi Valitsuse
poolt kinnitatava nimekirja nr 1 järgi on õigus pensionile 10 aastat enne RPKS § 7 sätestatud
vanusesse jõudmist. Vabariigi Valitsus on kinnitanud „Soodustingimustel vanaduspensionile õigust
andvate tervist eriti kahjustavate ja eriti raskete töötingimustega tootmisalade, tööde, kutsealade ja
ametikohtade loetelu nr 1“ oma 16.07.1992 määrusega nr 206 ning nimetanud selle osa XII punktis
6 soodustingimustel pensioni saavate isikutena muuhulgas ära ka tervishoiuasutuste töötajad, kes
töötavad vahetult vähemalt 50% tööajast ioniseeriva kiirguse allikatega. Kiirgusseaduse (KiS) § 6
p-dest 12 ja 14 tulenevalt on ioniseeriv kiirgus energia siire otseselt või kaudselt ioone tekitavate
                                                                                              2
osakeste või elektromagnetiliste lainetena, mille lainepikkus on 100 nanomeetrit või lühem ja
kiirgusallikas seade, radioaktiivne aine või rajatis, mis on võimeline emiteerima ioniseerivat
kiirgust või radioaktiivseid aineid. Seda, mida täpselt tuleks mõista vahetu töötamisena ioniseeriva
kiirguse allikatega, nimetatud seadusest ega ka muudest õigusaktidest ei tulene. Samuti ei ole
üheski õigusaktis kehtestatud, et soodustustingimustel pensioni saamiseks peab töötaja olema
kindlasti kantud A kategooria kiirgustöötajate nimekirja. Kiirgustöötajate kategooriad rakendusid
alles 01.05.2004 kehtima hakanud kiirgusseadusega ja nimekirja nr 1 kinnitamise ajal neid veel
polnud.

6. Halduskohtumenetluse seadustiku (HKMS) § 56 lg 2 tulenevalt võivad halduskohtus tõenditeks
olla kõik tsiviilkohtumenetluse seadustiku (TsKMS) §-de 251-305 kohaselt lubatud tõendid.
TsKMS § 251 lg 2 ja § 253 lg 1 sätestatu lubab tunnistaja ülekuulamise asendada tema teises
menetluses ülekuulamise protokolli kasutamisega, kui see võimaldab menetlust lihtsustada ning
loeb tõendiks ka tunnistaja poolt kirjalikult antud ütlused. TsKMS § 293 lg 3 võimaldab tõendina
kasutada ka teises kohtumenetluses koostatud eksperdiarvamust.
Haldusasjas nr 3-13-2422 tunnistajana kohtu poolt esitatud küsimustele kirjalikke vastuseid andnud
eriteadmistega spetsialist Sergei Nazarenko seletuste kohaselt tähendab kiirguse allikaga töötamine
tööülesannete täitmist töökeskkonnas, mida iseloomustab tööülesannete täitmiseks vajaliku
ioniseeriva kiirguse allika ning selle mõjusfääris oleva tööobjekti (näiteks röntgeniaparaadi ja
patsiendi) olemasolu. Vahetu töötamine ioniseeriva kiirguse allikaga toimub vastavalt tööülesandele
kas üksinda või meeskonnana, milles võivad olla esindatud nii tervishoiutöötajad kui muud
töötajad.

7. Kaebaja on pensionitoimiku materjalide hulgas esitatud tööraamatu väljavõttest, töölepingust nr
139/19.10.2004 ja selle lisalehest nr 8/28.10.2014 nähtuvalt töötanud SA Ida-Viru Keskkaigla
radioloogiateenistuses hooldajana alates 18.10.2004 kuni 02.11.2014. 17.03.2008 kinnitatud
radioloogiateenistuse hooldaja ametijuhendi kohaselt oli tema ametikoha eesmärkideks lisaks
nimetatud teenistuse puhtuse ja korrasoleku tagamisele ka hooldusteenuse osutamine. Sama haigla
04.11.2014 tõend nr 95 ja radioloogiateenistuse õendusjuhi poolt koostatud ülevaade kinnitavad, et
töötamine toimus vähemalt 50 % ulatuses tööajast ioniseeriva kiirguse allikatega, tähendas 80-90%
ulatuses uuringutega seotud meeskonnatööd ning seisnes selles osas nii röntgenikabinetis töötava
tehniku või radioloogi kui teenindatava patsiendi abistamises erinevate protseduuride tegemisel.
Seega viibis kaebaja oma tööülesannete täitmisel valdava osa tööajast koos teiste meeskonna
liikmetega ioniseeriva kiirguse mõjualas, mis annab selge aluse järelduseks, et ta töötas vahetult
ioniseeriva kiirguse allikaga.

8. Kohtule on esitatud veel ka aastatel 1974 – 1989 Eesti pearadioloogina töötanud Peeter Mardna
seisukoht, milline tugineb väitele, et hooldaja tegevus toimub väljalülitatud aparaadiga ruumis ega
ole seotud selle funktsiooniga. Nimetatud seisukoha andja pole kohtule teadaolevalt koos kaebajaga
töötanud ega saa seetõttu olla üksikasjalikult kursis tema töökoha tegelike ülesannete ja nende
täitmise tingimustega. Ülevaate on aga koostanud radioloogiateenistuse õendusjuht, kes peab neid
oma tööst tulenevalt täpselt teadma. Kuna pole mingit alus arvata, et õendusjuht on esitanud
kohtule hooldaja tööülesannete kohta tõele mittevastavad väited ja selgitused, tuleb just need asja
lahendamisel aluseks võtta. Seega on olemas piisavad tõendid selle kohta, et kaebaja on
ajavahemikul 18.10.2004 - 02.11.2014 töötanud vähemalt 50 % tööajast vahetult ioniseeriva
kiirguse allikaga, tal on seetõttu olemas soodustingimustel vanaduspensioni saamiseks vajalik 10
aasta pikkune staaž ning otsused, milledega jäeti tema pensioniavaldus ja vaie rahuldamata ei ole
õiguspärased.

9. Eeltoodud põhjendustel tuleb kaebus täies ulatuses rahuldada. Kohus tühistab vaidlustatud otsuse,
selle peale esitatud vaide kohta tehtud vaideotsuse ning teeb vastustajale ettekirjutuse vaadata
                                                                                            3
kaebaja poolt esitatud pensioniavaldus viivitamatult peale kohtuotsuse jõustumist uuesti läbi.
HKMS § 108 lg-st 1 tulenevalt kuulub hüvitamisele kaebaja poolt õigusabi eest tasumisega kantud
486 euro suurune menetluskulu. See on reaalselt kantud, pole asja keskmist keerukust ja mahtu
arvestades ülemäärase suurusega ning vastustaja ei ole sellele ka mingeid vastuväiteid esitanud.


/allkirjastatud digitaalselt/
Raili Randlane




                                                                                        4

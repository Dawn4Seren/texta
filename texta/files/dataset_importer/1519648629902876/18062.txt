                                                                                            1




                            KOHTUOTSUS
                                  Eesti Vabariigi nimel

Kohus                            Tallinna Halduskohus

Kohtunik                         Karin Kalmiste

Otsuse avalikult teatavaks 18.04.2016, Tallinn
tegemise aeg ja koht

Haldusasja number                3-15-3080

Haldusasi                        R.H. kaebus Tallinna Vangla 12.10.2015       käskkirja nr 5-
                                 2/1315 tühistamiseks

Menetlusosalised                 Kaebuse esitaja – R.H.
                                 Vastustaja – Tallinna Vangla

Asja läbivaatamise viis          Kirjalik menetlus

RESOLUTSIOON
   1. Jätta kaebus rahuldamata.
   2. Jätta menetlusosaliste menetluskulud nende endi kanda.
   3. Sekretäril edastada kohtuotsus menetlusosalistele.

Edasikaebamise kord              Kohtuotsuse peale võib pool esitada apellatsioonkaebuse
                                 otse Tallinna Ringkonnakohtule 30 päeva jooksul arvates
                                 otsuse avalikult teatavakstegemisest so hiljemalt 18.05.16.a.
                                 Apellatsioonkaebus      võidakse     lahendada     kirjalikus
                                 menetluses, kui selles ei taotleta asja lahendamist
                                 kohtuistungil.


ASJAOLUD JA MENETLUSE KÄIK


1. 09.12.2015 esitas R.H. Tallinna Halduskohtule kaebuse Tallinna Vangla 12.10.2015
käskkirja nr 5-2/1315 tühistamiseks.
2. 06.01.2016 määrusega vabastas kohus R.H. kaebuse esitamisel riigilõivu (15 eurot)
tasumisest, võttis kaebuse menetlusse ja tunnistas vastustajaks Tallinna Vangla.
3. Tallinna Vanglas läbiviidud distsiplinaarmenetluse tulemusena karistati kinnipeetav R.H.i
Tallinna Vangla inspektor-kontaktisiku 12.10.2015 käskkirjaga nr 5-2/1315 Tallinna Vangla
kodukorra p 1.11.11 rikkumise eest distsiplinaarkorras kartserisse paigutamisega 15
ööpäevaks.
                                                                                              2

4. R.H. esitas 23.10.2015 Tallinna Vanglale vaide Tallinna Vangla inspektor-kontaktisiku
23.10.2015 käskkirjale nr 5-2/1315, milles taotles selle kehtetuks tunnistamist. Tallinna
Vangla üksuse juht 23.11.2015 vaideotsusega nr 5-15/15/30179-2 jättis vaide rahuldamata.
5. Tallinna Vangla ei näe võimalust asja lahendamiseks kompromissiga ning nõustub asja
lahendamisega kirjalikus menetluses.


KAEBUSE ESITAJA NÕUDED JA PÕHJENDUSED

6. Kaebuse esitaja palub tühistada Tallinna Vangla käskkirja nr 5-2/1315, kuna ta ei ole
ametnikku solvanud, ometi karistati teda distsiplinaarkorras kartserisse paigutamisega 15
ööpäevaks.
7. 10.09.2015.a viibis ta kell 19:30 Tallinna Vangla kartserihoones kambris nr 84, mil
toimus intsident. Tema olevat solvanud vanemvalvur I. Latõševat, mida ta aga ei teinud. I.
Latõševa ei ole ise ettekannet juhtunu kohta kirjutanud, selle koostas ja esitas vanemvalvur
A.Kildišev. Kui I. Latõševa leidis, et solvav väljend oli suunatud temale, siis oleks ta ise
kirjutanud ettekande, mitte aga teine ametnik. Käskkirjas on esitatud otsitud põhjused, need ei
vasta tõele ning ametnikud on asunud ringkaitsesse. Kaebaja kinnitab, et tema ei suunanud
solvavat väljendit I. Latõševa vastu, kuna ta ei nimetanud ühegi ametniku nime ega andnud
muul viisil mõista, et see oli suunatud ametnikule. Tal on õigus, et temale ei põhjustataks
rohkem kannatusi ja ebamugavusi, kui see kaasneb vältimatult kinnipidamisega.
Ta ei ole rikkunud vangla kodukorra p 1.11.1. Kaebaja leiab, et asjaolud, millele vangla
viitab, ei ole piisavaks põhjenduseks, et teda karistada väidetava solvamise eest.
Tema vaidemenetluses esitatud selgitusi ei ole õigesti mõistetud ning faktilised asjaolud ei ole
sellised, nagu vastustaja väidab.


VASTUSTAJA SEISUKOHT


8. Vastustaja vaidleb kaebusele vastu ja palub jätta kaebus rahuldamata.
9. VangS § 67 p 1 kohaselt on kinnipeetav kohustatud julgeoleku tagamiseks vanglas täitma
vangla sisekorraeeskirju ja alluma vanglaametnike seaduslikele korraldustele.
10. Tallinna Vangla direktori 31.01.2013 käskkirjaga nr 20 kinnitatud „Tallinna Vangla
kodukorra ja seletuskirja kinnitamine“ (Kodukord) punkti 1.11.11 kohaselt on kinnipeetav
kohustatud vanglateenistujatega, vangla külastajatega ning kaaskinnipeetavatega suhtlemisel
järgima kõiki üldtunnustatud viisakusreegleid. Vanglateenistuse ametniku poole pöördumisel
peab kinnipeetav kasutama Teie-vormi. Kohtumisel teenistujatega ning Vanglat külastavate
ametiisikutega peab kinnipeetav neid tervitama püsti seistes. Üheski vestluses ega
pöördumises ei tohi kasutada ebatsensuurseid, kahemõttelisi, ähvardava sisuga ning väärikust
riivavaid väljendeid. Kinnipeetava hääletoon ja kehakeel ei tohi olla agressiivsed.
11. Tulenevalt VangS § 63 lg-st 1 on antud seaduse, vangla sisekorraeeskirjade või muude
õigusaktide nõuete süülise rikkumise eest kinnipeetavale lubatud kohaldada
distsiplinaarkaristusi, milleks on: 1) noomitus; 2) ühe lühi- või pikaajalise kokkusaamise
keelamine; 3) töölt eemaldamine kuni üheks kuuks; 4) kartserisse paigutamine kuni 45
ööpäevaks.
                                                                                              3

12. Vaidlustatud käskkirja kohaselt seisnes kaebaja distsipliinirikkumine selles, et kaebaja
solvas valvurit väärikust riivava väljendiga. Kaebaja distsipliinirikkumise kohta koostas
järelevalveosakonna vanemvalvur Aleksandr Kildišev 10.09.2015 ettekande nr 2403.
Ettekande kohaselt 10.09.2015 kella 19:30 paiku vahetuse vastuvõtmise ajal karjus kartseri
teisel korrusel kambris 84 kinnipeetav R.H. kambris ja solvas valvur Irina Latõševat sõnadega
„suka“. Kui I. Latõševa läks tema juurde ja palus rahuneda, kinnipeetav ropendas ja solvas
ametnikku. Seletuskirjast kinnipeetav keeldus.
13. Distsiplinaarmenetluse käigus koostas menetleja 12.10.2015 menetlustoimingu protokolli
vanemvalvur I. Latõševalt ütluste võtmise kohta. Menetlustoimingu protokolli kohaselt
hakkas kinnipeetav R.H. 10.09.2015 vahetuse vastuvõtmise ajal peale kambri 84 kontrollimist
karjuma, millega segas ametnikel teiste kambrite kontrollimise teostamist.
I. Latõševa avas kambri 84 toiduluugi ja küsis R.H.ilt, mis juhtus, mida kinnipeetav selle
peale vastas, vanemvalvur ei mäletanud. Kambriluuki sulgedes karjus kinnipeetav R.H. sõna
„suka“. Selle peale avas I. Latõševa toiduluugi ja küsis, kas R.H. tahab selle kohta kirjalikku
seletust anda, kinnipeetav vastas ähvardavalt: „Ma ise annan sulle…“
14. Kaebajale on tutvustatud allkirja vastu vangistusalaseid õigusakte, seega oli ta teadlik, et
kinnipeetaval on keelatud kasutada väärikust riivavaid väljendeid. Õigusaktides sätestatu
täitmata jätmise näol on tegemist süülise käitumisega. Lisaks on kaebaja korduvalt sarnase
sisulisi rikkumisi varasemalt toime pannud ning karistused on kehtivad.
15. Distsiplinaarmenetluse käigus on kaebaja 09.10.2015 kirjutatud seletuskirjas sõna „suka“
kasutamise omaks võtnud. Seega ei eita kaebaja rikkumise toimepanemist, vaid tunnistab seda
öeldes, et loenduse läbiviimise ajal ärritas I. Latõševa teda oma korduvate ebaoluliste ja
tobedate küsimustega. Seega ei vaidlusta kaebaja sõna „suka“ kasutamist, vaid õigustab nüüd
seda sellega, et ebaviisakas väljend ei olnud suunatud vanemvalvur I. Latõševale, vaid sellega
ta maandas endasse kogunenud viha, mida kaebaja peab enda rahustamiseks mõeldud
teraapiaks.
16. Kaebaja suhtes on läbi viidud distsiplinaarmenetlus, kaebajat on teavitatud 25.09.2015
menetluse algatamisest, menetluse käik on protokollitud, kaebajale anti võimalus anda
omapoolseid seletusi ning esitada vastuväiteid distsiplinaarmenetluse protokollile, menetluse
läbiviija on kogunud asjas olulisi tõendeid ja neid kogumis hinnanud, karistus on määratud
ettenähtud tähtaja piires pädeva isiku poolt ning määratud karistus on proportsionaalne.
17. Haldusorganil on kinnipeetavate distsiplinaarkorras karistamisel lai kaalutlusruum.
Vaidlustatud käskkirjas on põhjendatud karistuse faktilist ja õiguslikku alust, samuti seda,
miks kaebajat oli vaja distsiplinaarkorras karistada ja miks sobivaks karistuseks peeti just 15
ööpäevaks kaebaja kartserisse paigutamist.
18. Distsiplinaarmenetluse käigus on tõendamist leidnud, et R.H. pani 10.09.2015 toime
distsipliinirikkumise, mille eest võis teda karistada distsiplinaarkorras. Vastustaja on
seisukohal, et distsiplinaarmenetlus on läbi viidud kooskõlas menetlusnormidega ning
Tallinna Vangla 12.10.2015 käskkiri nr 5-2/1315 on antud kehtiva õiguse alusel ja sellega
kooskõlas, proportsionaalne, kaalutlusvigadeta, vastav vorminõuetele ja sel ei esine tühise
haldusakti tunnuseid.
19. Kaebaja toob välja, et sõna „suka“ lausus ta valjuhäälselt umbes 5 minutit peale ametniku
lahkumist, mistõttu on tema meelest kummaline järeldada, et väljaöeldu oli suunatud
vanglaametnikele.
Vangla hinnangul ei ole kaebaja väited usutavad ning on esitatud tagantjärgi enese
õigustamiseks. Lisaks on võrreldes distsiplinaarmenetluses antud selgitustega muutunud aeg,
millal kaebaja väidetavalt kõnealust väljendit kasutas – varasem 1 minut on muutunud 5
minutiks.
20. Kinnipeetav karjus sõna „suka“ vahetult peale vestlust I. Latõševaga, mistõttu ei ole
usutav, et antud väljend oleks suunatud kellelegi teisele, kui I. Latõševale. Lisaks on kaebaja
                                                                                             4

oma seletuskirjas välja toonud, et I. Latõševa ärritas teda oma korduvate ebaoluliste ja
tobedate küsimustega. Kaebaja poolt ebaviisaka sõna kasutamist kuulis lisaks vanemvalvur A.
Kildišev, kelle ettekande kohaselt solvas kinnipeetav I. Latõševat sõnaga „suka“ peale seda,
kui viimane läks kaebaja kambri juurde ja palus tal rahuneda.
21. Kinnipeetaval ei ole õigust kasutada väärikust riivavaid väljendeid. Isegi juhul, kui
kaebaja ei olnud mingi olukorraga rahul. Kuidas vanglaametnik loendust läbi viis, ei ole
õigustuseks väärkust riivavate väljendite kasutamiseks. Kodukorra p 1.11.1 kohaselt peab
kinnipeetav vanglateenistujatega suhtlemisel järgima kõiki üldtunnustatud viisakusreegleid
ning üheski vestluses ega pöördumises ei tohi kinnipeetav kasutada väärikust riivavaid
väljendeid. Seetõttu ei muuda kinnipeetava poolt väärikust riivava väljendi kasutamist
õiguspäraseks ja lubatavaks, kui see ei ole suunatud konkreetsele vanglateenistujale või ei ole
öeldud eesmärgiga konkreetset vanglateenistujat solvata. Samuti ei muuda sellise väljendi
kasutamist lubatavaks see, kui kinnipeetav ütleb neid väidetavalt omaette või iseendale, eriti
kui see järgneb vahetult vestlusele ametnikuga või toimub vanglateenistuja juuresolekul.
22. Vanglateenistuse ametniku poolt on fikseeritud kinnipeetava poolne distsipliinirikkumine.
Kinnipeetav on olnud teadlik kohustusest järgida vangistusalaseid õigusakte, millest
tulenevalt on kinnipeetav kohustatud suhtlemisel teenistujatega järgima kõiki üldtunnustatud
viisakusreegleid. Vestluses ja pöördumistes ei tohi kasutada väärikust riivavaid väljendeid.
23. Distsiplinaarmenetluse käigus antud seletuskirjas leiab kaebaja, et sõna „suka“ ei ole
ebatsensuurne sõna, vaid venekeelest otse tõlgituna tähendab see emast koera.
Väljendi „suka“ sisu arvestades ei ole tegemist aga mitte positiivse või neutraalse
väljendusega, vaid ilmselge ebaviisakusega. Üldlevinud arusaama kohaselt kasutatakse
nimetatud väljendit halvustavalt lõbutüdrukute ja liiderlike naiste puhul ning tegemist on
väärikust riivava väljendusega. Tegemist on üldteadaoleva vande- või sõimusõnaga, mille
kasutamist saab objektiivses mõttes isiku suhtes solvavaks lugeda, sõltumata sellest, kuidas
konkreetne isik, kelle poole nende väljenditega pöördutakse, sellesse suhtub. Väljend on
ilmselgelt väärikust riivav ning selle kasutamine vanglaametnikuga suhtlemisel on
ebaviisakas ning ühiskonnas kehtivate normide ja tavade kohaselt taunitav.
24. Sõnavabadus ei tähenda, et igasugune keelekasutus on aktsepteeritav. Euroopa
Inimõiguste Kohus on 21.01.1999 otsuses Janowski vs Poola leidnud, et solvav keelekasutus
oma ametiülesandeid korrektselt täitvate isikute suhtes, kes toimisid seaduse alusel ega olnud
ise ründajad või provotseerijad, polnud antud situatsioonis õigustatud. Seega ei saa kuidagi
pidada aktsepteeritavaks teenistusülesandeid täitva vanglaametniku suhtes ebatsensuursete
väljendite kasutamist. Teenistusülesannete täitmine olukorras, kui kinnipeetavad võivad
avaldada oma rahulolematust ning emotsioone ükskõik milliste ebasündsate väljenditega, ei
ole mõeldav, sest sel juhul ei saa vanglaametnikud keskenduda teenistusülesannete täitmisele.
Euroopa Inimõiguste Kohus on pidanud vajalikuks kaitsta riigiametnikke jämedate, solvavate
ja laimavate verbaalsete rünnakute eest ametikohustuste täitmisel, mis on mõeldud nende
riivamiseks ja avalikkuse usalduse kahjustamiseks ametnike ja teenistuskoha suhtes (EIK
31.03.2011 otsus asjas Siryk v. Ukraine, nr. 6428/07 p 41, EIK 08.04.2010 otsus asjas
Bezymyannyy v. Russia, nr. 10941/03 p 38 ja EIK 21.12.2004 otsus asjas Busuioc v.
Moldova, nr. 61513/00 p 64).
25. Kaebajat kummastab, et ettekannet ei koostanud I. Latõševa ise.
Tulenevalt VangS § 133 on vanglaametnik kohustatud vangla direktorile või kõrgemale
kohalviibivale vanglaametnikule viivitamatult teatama kõikidest karistuse täideviimisel esile
kerkivatest tähtsatest juhtudest, mis puudutavad vangla sisekorraeeskirjade täitmist ja vangla
julgeolekut, samuti tähelepanekutest kinnipeetava kohta, mis aitavad kaasa karistuse
täideviimise eesmärkide saavutamisele.
Käesoleval juhul täitis teavitamiskohustuse vanemvalvur A. Kildišev, kes samuti rikkumist
kuulis ning selle ettekandega fikseeris. VangS §-st 133 tuleneb vanglaametnikule kohustus
                                                                                              5

teavitada vangla direktorit karistuse täideviimisel esile kerkivatest tähtsatest juhtudest, mis
puudutavad vangla sisekorraeeskirjade täitmist, kuid seadus ei määra kindlaks, kes juures
viibinud ametnikest seda tegema peab.
26. Lähtudes eeltoodust ning juhindudes halduskohtumenetluse seadustikust taotleb Tallinna
Vangla jätta R.H.i kaebus rahuldamata; jätta R.H.i menetluskulud tema enda kanda.
Vastustajal puuduvad menetluskulud.


KOHTU SEISUKOHT JA PÕHJENDUSED


27. Kohus leiab, et kaebus on põhjendamatu ja tuleb jätta rahuldamata. Kohtu põhjendused
on alljärgnevad.
28. Kaebajat on eeltoodud käskkirjaga karistatud vanglateenistuse ametnikuga suhtlemisel
üldtunnustatud viisakusreeglite mittejärgimise eest seoses ametniku solvamise ja väärikuse
riivamisega. Kohus nõustub vastustajaga, et kaebaja solvas valvurit väärikust riivava
väljendiga, kuna ta kasutas väljendit - suka.
Distsiplinaarmenetluse käigus on kaebaja omaks võtnud sõna- suka- kasutamise, ent õigustab
seda sellega, et ebaviisakas väljend ei olnud suunatud vanemvalvuri vastu, kuna ta maandas
endasse kogunenud viha ja enda rahustamiseks tegi ta selliselt nn teraapiat.
Kohus jagab vastustaja seisukohta, et asjaolud ei viita sellele, justkui oleks kaebaja kasutanud
väljendit nii, et see ei olnud suunatud ühelegi isikule. Kinnipeetaval ei ole lubatud kasutada
väljendeid, mille kasutamine oleks vastuolus kodukorra ja üldtunnustatud viisakusreeglitega.
29. „Tallinna Vangla kodukorra ja seletuskirja kinnitamine“ (edasiselt Kodukord) punkti
1.11.11 kohaselt on kinnipeetav kohustatud vanglateenistujatega, vangla külastajatega ning
kaaskinnipeetavatega suhtlemisel järgima kõiki üldtunnustatud viisakusreegleid. Üheski
vestluses ega pöördumises ei tohi kasutada ebatsensuurseid, kahemõttelisi, ähvardava sisuga
ning väärikust riivavaid väljendeid. Kinnipeetava hääletoon ja kehakeel ei tohi olla
agressiivsed.
Vaidlust ei ole küsimuses, et ametnik täitis tööülesandeid ja suhtles kaebajaga seotult
tööülesannetega. Tlk 17 olevas kaebaja seletuses (09.10.15) märgib R.H. ka ise, et I. Latõševa
esitas küsimusi tema olukorra kohta ja kontrollis, kas kaebajal on probleeme. Kaebajale see ei
meeldinud ja ta selgitab, et ametniku küsimused ärritasid teda, ta ei soovinud ametnikuga
suhelda ja ta püüdis vastata vaid küsimusele nr 1. Kaebaja peab kohtu meelest ametniku
tegevust alusetult nn provokatiivseks käitumiseks, sest nagu võib kaebaja märgitud seletusest
järeldada ja aru saada, esitas ametnik tema arvates tobedaid küsimusi. Kaebaja viidatud
küsimused „tere, kuidas läheb“, „kas kõik on korras“, „kas muresid on“, „kas teil on
probleeme ja küsimusi“ ei ole mõnitavad ning kõik kaebaja märgitud küsimused olid seotud
kinnipeetava olukorra kontrollimisega, millega ametnik peabki vanglas tegelema.
Menetlustoimingu protokoll tlk 18 kinnitab, et ametnik pöördus kaebaja kambrisse, kui
kaebaja oli kambris karjunud vahetuse vastuvõtmise ajal; peale kambri nr 84 kontrollimist
hakkas R.H. karjuma, see segas teiste kambrite kontrollimist. I. Latõševa avas kambri
toiduluugi ning uuris, mis juhtus. Mida kaebaja seepeale vastas, ametnik täpsemalt ei
mäletanud, kuid kambriluugi sugemise ajal karjus R.H. sõna „suka“. Selle peale avas ametnik
toiduluugi ja küsis, kas R.H. tahab selle kohta kirjalikku seletust anda, ent seepeale vastas
kaebaja ähvardavalt: „Ma ise annan sulle…“.
Seega ei saa kohus nõustuda kaebajaga, et tegemist ei ole ametniku vastu suunatud
solvanguga ning et kaebaja suhtles nö iseendaga või ei isikustanud antud olukorras enda
keelekasutust. Selleks, et isikut solvata, ei pea ütlema ilmtingimata isiku nime. Tõele ei saa
vastata ka kaebaja seisukoht, et ta lausus selle väljendi oluliselt hiljem, mistõttu ei saa seda
seostada konkreetse ametnikuga. Nagu nähtub, pidi see olema öeldud vahetult nii, et ametnik
                                                                                                6

seda kuulis, vastupidiselt ei oleks ta uuesti kaebajaga suhelnud ning kaebaja saanud veel
lisaks võimalust lausuda ähvardavalt „ma ise annan sulle…“. Kaebaja usaldusväärsust
kahandab veelgi asjaolu, et ta on muutnud oma seletusi ja märkinud väidetava aja sõna „suka“
kasutamisel erinevalt, so pikendades ajalist distantsi. Mingit alust ei ole arvata, et kaebaja
lausus selle sõna 5 minutit hiljem. Esialgses seletuses märkis kaebaja selleks ajavahemikuks
ca 1 minut. Kaebaja ei ole selgitanud, miks ta oma ütlusi selles osas muutis. Samas on
ilmselge, et ametnik seda kuulis ja mingit alust ei ole arvata, et ametnikul oli aega seista peale
kaebajaga suhtlemist veel pikka aega justnimelt kaebaja kambri ukse taga ning oodata ja
kuulata, mida kaebaja kambris lausub. Võib aru saada, et kaebaja lausus solvavalt justnimelt
siis, kui ametnik pidi seda kuulma. Kaebaja seletus ei ühti ka A. Kildišev esitatud andmetega.
Distsiplinaarmenetluse käigus on kaebaja 09.10.2015 seletuskirjas sõna „suka“ kasutamise
omaks võtnud, kaebaja on selgitanud, et loenduse läbiviimise ajal ärritas I. Latõševa teda oma
korduvate ebaoluliste ja tobedate küsimustega, seega võib kaebaja seletusest selgelt välja
lugeda, et ta ärritus justnimelt ametniku tegevuse peale ja püüdis näidata, et tema ei soovi
ametnikuga mingit diskussiooni ning ametnik ärritas teda.
Kohtul ei ole alust arvata, et ametnikud on käesoleval juhul asunud nn ringkaitsesse ja et nad
on esitanud ebatõeseid andmeid või esitavad otsitud põhjendusi. Kaebaja sai ja pidi
arvestama, et ametnik teda kuuleb.
Kohus nõustub vastustajaga, et väljendi „suka“ sisu arvestades ei ole tegemist positiivse või
neutraalse väljendusega, vaid ilmselge ebaviisakusega. Tegemist on sj ka vande- või
sõimusõnaga, mille kasutamist saab isiku suhtes solvavaks lugeda, kui seda kasutada
olukorras, milles kaebaja seda kasutas. Nagu nähtub sai see väljend olla suunatud ametnikule
ja viimane ka kuulis seda. Väljend on ilmselgelt väärikust riivav ning selle kasutamine
vanglaametnikuga suhtlemisel on ebaviisakas ja taunitav.
30. Kaebajal ei ole kohtukaebuses märgitud otseseid etteheiteid menetluse läbiviimise suhtes.
Asja materjalidega on kinnitatud, et läbi on viidud seaduses ettenähtud distsiplinaarmenetlus,
kaebajat on teavitatud 25.09.2015 menetluse algatamisest, menetluse käik on protokollitud,
kaebaja on saanud võimaluse anda omapoolseid seletusi ning esitada vastuväiteid
distsiplinaarmenetluse protokollile. Karistus on määratud ettenähtud tähtaja piires, pädeva
isiku poolt ning määratud karistus on kohtu seisukohalt proportsionaalne. Haldusorganil on
kinnipeetavate distsiplinaarkorras karistamisel lai kaalutlusruum. Vaidlustatud käskkirjas on
põhjendatud karistuse faktilist ja õiguslikku alust, samuti seda, miks kaebajat oli vaja
distsiplinaarkorras karistada ja miks sobivaks karistuseks peeti just 15 ööpäevaks kaebaja
kartserisse paigutamist.
Distsiplinaarmenetlus on läbi viidud kooskõlas menetlusnormidega ning käskkiri nr 5-2/1315
on antud kehtiva õiguse alusel, seega karistuse määramise käskkiri on kooskõlas kehtiva
õigusega, kaalutlusvigadeta, see vastab vorminõuetele, mistõttu ei esine tühise haldusakti
tunnuseid.
31. Kohus nõustub vanglaga, et menetluse läbiviija on kogunud asjas olulised tõendid ja neid
kogumis hinnanud õigesti. Kaebaja on asunud hiljem oma ütlusi muutma ja nagu nähtub, on
ta otsinud oma teole õigustusi. Kinnipeetaval ei ole õigust kasutada väärikust riivavaid
väljendeid ka juhul, kui kaebaja ei olnud mingil põhjusel olukorraga rahul. Kodukorra p
1.11.1 kohaselt peab kinnipeetav vanglateenistujatega suhtlemisel järgima kõiki
üldtunnustatud viisakusreegleid ning üheski vestluses ega pöördumises ei tohi kinnipeetav
kasutada väärikust riivavaid väljendeid. Vaidlust ei ole selles, et kaebaja pole teadlik
kohustusest järgida vangistusalaseid õigusakte, millest tulenevalt on kinnipeetav kohustatud
suhtlemisel teenistujatega järgima kõiki üldtunnustatud viisakusreegleid, mil vestluses ja
pöördumistes ei tohi kasutada väärikust riivavaid väljendeid.
Distsiplinaarmenetluse käigus antud seletuskirjas märgib kaebaja, et sõna „suka“ ei ole
ebatsensuurne sõna, vaid vene keelest otse tõlgituna tähendab see emast koera. Samas ei
                                                                                               7

nähtu, et kaebajal oleks olnud põhjust kasutada terminit –emane koer. Kuna kaebaja aga oli
ärritatud väidetult justnimelt ametniku tegevusest, siis on keelekasutus igati solvav.
Teenistusülesannete täitmine olukorras, kui kinnipeetavad võivad avaldada oma
rahulolematust ning emotsioone ükskõik milliste ebasündsate väljenditega, ei ole vanglas
mõeldav. See kinnitab lugupidamatust kehtiva korra suhtes ning takistab ühtlasi
vanglaametnikul teenistusülesannete täitmist. Vastustaja viitab õigustatult, et ka Euroopa
Inimõiguste Kohus on pidanud vajalikuks kaitsta riigiametnikke jämedate, solvavate ja
laimavate verbaalsete rünnakute eest ametikohustuste täitmisel, mis on mõeldud nende
riivamiseks ja avalikkuse usalduse kahjustamiseks ametnike ja teenistuskoha suhtes (EIK
31.03.2011 otsus asjas Siryk v. Ukraine, nr. 6428/07 p 41, EIK 08.04.2010 otsus asjas
Bezymyannyy v. Russia, nr. 10941/03 p 38 ja EIK 21.12.2004 otsus asjas Busuioc v.
Moldova, nr. 61513/00 p 64).
Kuigi kaebaja heidab vastustajale ette, et ettekannet ei koostanud I. Latõševa ise ja see justkui
viitab, et just tema seletused on õiged, ei saa kohus selle seisukohaga nõustuda.
Nagu nähtub, on VangS § 133 tulenevalt vanglaametnik kohustatud vangla direktorile või
kõrgemale kohalviibivale vanglaametnikule viivitamatult teatama kõikidest karistuse
täideviimisel esile kerkivatest tähtsatest juhtudest, mis puudutavad vangla sisekorraeeskirjade
täitmist ja vangla julgeolekut, samuti tähelepanekutest kinnipeetava kohta, siis ei ole selles
midagi ka erandlikku, kui ettekande koostab teine kohal viibinud ametnik. Vanemvalvur A.
Kildišev viibis sündmuse juures, ta kuulis mida kaebaja kõneles ning ta esitas ettekande,
millega sai vangla arvestada.
Kaebaja pöördumine ametniku poole oli lugupidamatu ning puudub põhjus, miks pidanuks
vanemvalvur jätma selle tähelepanuta ja mitte reageerima. Rikkumine on selliselt suunatud
avaliku korra ja avaliku julgeoleku kaitsmisega seotud ametiisiku vastu. Avaliku korrana
mõistetakse üldteada olevalt aga tavadega, heade kommetega, normidega või reeglitega
kinnistatud isikutevahelisi suhteid ühiskonnas, mis tagavad igaühe avaliku kindlustunde ja
võimaluse realiseerida oma õigusi, vabadusi ja kohustusi. Kaebaja solvas ametikohustusi
täitvat ametnikku, kuna ta riivas ametnikule esitatud sõnadega ametikohustusi täitva
ametiisiku väärikust ja ründas oma teoga ka avalikku korda. Vangistusseadus ega selle alusel
antud õigusaktid ei näe ette kinnipeetavale õigust kalduda kõrvale VangS § 67 p-s 1 või
vangla kodukorras sätestatud kohustuste täitmisest. Ametniku poole solvava väljendiga
pöördumine on olnud kaebaja tahtlik tegevus ja ametniku poolt tema tööülesannete täitmist ei
tohi kinnipeetav „vältida“ eeltoodud viisil. Kaebaja on ka varasemalt käitunud ametnikega
jämedalt, solvavate verbaalsete rünnakute lõpetamine ei ole kaebaja suhtes võimalik ilma
sellele reageerimata ja karistust määramata.
Kaebaja ei vaidle sellele vastu, et teda on korduvalt karistatud ametnike suhtes toime pandud
verbaalsete rünnakute eest, mida kinnitab ka kohtule esitatud distsiplinaarkaristuste loend tlk
31- 32 pöördel. Kaebaja peab enda karistamist ülekohtuseks ilma põhjuseta, samas on vaid
kaebajal endal võimalik käitumise muutmisega saavutada olukord, et end säästa ja vältida
karistuste määramist. Kinnipeetava ülekohtuseks kohtlemiseks ei saa pidada vajadust suunata
kinnipeetav õigusvastase käitumise korral õiguskuulekale käitumisele.
Avalikes huvides on, et vangistuse eesmärgid saavutataks ning vangistuse ajal asuks
kinnipeetav õiguskuulekale teele, et seejärel vangistusest naasta ühiskonda õiguskuuleka
isikuna. Distsipliini tagamine vanglas on võimalik, kui kinnipeetav allub kehtivale korrale.
Kuna kohus ei nõustunud kaebajaga selles, et väljendid „suka“ ei ole negatiivne ja et tegemist
on vanglaametniku suhtes tahtlikult teda solvava väljendusviisi ja sõnakasutusega, siis on
kaebaja rikkunud Tallinna Vangla kodukorra p 1.11.1 nõudeid.
Õiguskuulekas käitumine tähendab seda, et kinnipeetav järgib ühiskonnas üldlevinud
viisakusnorme, millise nõude Kodukord sätestab. Väärikuse alandamise keeld tuleneb
põhiseaduse §-st 17 ning vangla peab tagama vanglas viibivate isikute põhiseaduslikud
                                                                                                8

õigused. Igasugune õiguskorra rikkumine vanglas, sealhulgas vanglateenistuse ametnike
karistamatu solvamine kahemõtteliste või väärikust alandavate pöördumistega nõrgestab
distsipliini ja ohustab seeläbi vangla julgeolekut. Kaebuse esitaja on allutatud seaduse alusel
vangistusseaduse ja selle alusel antud aktidega kehtestatud korrale (vt VangS § 41 lg 2).
Järelikult oli kaebuse esitaja karistamine distsiplinaarkorras Kodukorra p 1.11.1 rikkumise
eest õiguspärane.
Kaebaja ei märgi, et käskkirjas märgitud varasemad distsiplinaarkaristused oleks käesoleval
juhul tühistatud. Varasemate karistuste olemasolu samalaadiliste rikkumiste eest näitab kohtu
meelest üheselt seda, et varasematest karistustest kaebaja õigeid järeldusi teinud ei ole ja ta
peab võimalikuks karistamatult ametnikke solvata. Seetõttu leiab kohus, et vastustaja poolt
kaebajale määratud kartserikaristus oli proportsionaalne rikkumise raskusega ja arvestama
peab asjaoludega, et kaebaja ei ole piiranud enda käitumist ega allu reeglitele. Kaebaja
sooviks on, et tema tegevus jäetakse sootuks tähelepanuta, ent vangla tingimustes ei ole see
võimalik. Õiguskorda riivavat tegevust ei saa justnimelt vanglas jätta tähelepanuta, sj määrata
kaebajale leebemaid karistusi. Sellel puuduks mistahes põhjendus või õigustus, sest kaebaja
käitumisharjumused vajavad kahtlusteta muutmist ning karistused muutuvad vältimatult ka
rangemaks, kui kaebaja ei ilmuta kavatsust õigusrikkumisi lõpetada. Kaebaja küll püüab end
õigustada sellega, justkui võiks käitumisreeglitest kõrvale hiilida põhjusest, et kui ta ei nimeta
ametniku nime, siis ei ole see teise isiku solvamine, kuid nagu nähtub, siis nii see ei ole. Isegi
kui kaebajale ei meeldi vanglarutiinist tulenevalt ametniku küsimustele vastamine, ka siis ei
tohi teist isikut solvata. Käesolevalt ei ole kaebaja oma tegu kahetsenud vaid vastupidiselt
asjakohatult õigustanud.
Asja materjalide pinnalt ei nähtu, et distsiplinaarmenetluse läbiviimisel oleks esinenud
selliseid minetusi, mille tõttu distsiplinaarmenetluse tulemusena kaebaja karistamine oleks
õigusvastane. Ka kaebaja ise ei ole selliste minetuste esinemist väitnud.
Eeltoodu alusel on kohus seisukohal, et Tallinna Vangla käskkiri nr 5-2/1315 12.10.15.a.on
õiguspärane ja puudub alus selle tühistamiseks.
R.H.i kaebus Tallinna Vangla käskkirja tühistamiseks jääb rahuldamata.

32. Vastavalt HKMS § 108 lõikele 1 kannab menetluskulud pool, kelle kahjuks otsus tehti.
Vastustaja ei ole esitanud kohtule taotlust menetluskulude väljamõistmiseks kaebajalt ega
menetluskulude nimekirja. Seetõttu tulenevalt HKMS § 109 lõikest 1 vastustaja kasuks
menetluskulusid välja ei mõisteta ja menetluskulud jäävad poolte endi kanda.




Karin Kalmiste
Kohtunik

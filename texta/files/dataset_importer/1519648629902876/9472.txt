                        KOHTUMÄÄRUS
Kohus                              Tartu Halduskohus

Kohtunik                           Ülle Polluks

Määruse tegemise aeg ja koht       12. august 2016, Jõhvi

Haldusasja number                  3-16-1623

Haldusasi                          V. K taotlus riigi õigusabi saamiseks

Menetlustoiming                    07.08.2016 riigi õigusabi taotluse lahendamine

RESOLUTSIOON                       1. Jätta V. K 07.08.2016 taotlus riigi õigusabi
                                      saamiseks rahuldamata.
                                   2. Kohtumääruse tõlge saata taotluse esitajale.

Edasikaebamise kord                Määrusele      võib  esitada   määruskaebuse     Tartu
                                   Ringkonnakohtule Tartu Halduskohtu kaudu kirjalikult 15
                                   päeva jooksul määruse ärakirja kättesaamisest arvates.
                                   HKMS § 119 lg 2 kohaselt määruskaebuse menetlemise
                                   kulusid ei hüvitata.

ASJAOLUD JA MENETLUS KÄIK

V. K esitas 07.08.2016 Viru Maakohtule taotluse riigi õigusabi saamiseks taotleja
esindamiseks haldusmenetluses ja halduskohtumenetluses ning õigusdokumendi
koostamiseks. 11.08.2016 edastas Viru Maakohus V. K riigi õigusabi taotluse kohtualluvuse
järgi lahendamiseks Tartu Halduskohtu Jõhvi kohtumajale.

KOHTU PÕHJENDUSED

Kohtule esitatud riigi õigusabi taotlusest nähtuvalt on V. K 16.06.2016 esitanud vanglale
kahju hüvitamise nõude reg 6-16/79-1 ning Viru Vangla 26.07.2016 vastusega nr 6-16/79-2
on jäetud tema taotlus kahju hüvitamiseks rahuldamata. Samuti on taotluse esitaja esitanud
Viru Vanglale vaide ja kahju hüvitamise taotluse seoses ebaseaduslikult tehtud narkotestiga
ajavahemikul 08.03.2016-17.06.2016. Viru Vangla 27.07.2016 otsusega nr 6-16/89-2 jäeti V.
Kogut’i vaie ja kahju hüvitamise taotlus rahuldamata. 07.08.2016 kohtule esitatud riigi
õigusabi taotluse kohaselt puudub kaebajal juriidiline haridus ja kogemused ning vahendid
advokaadi teenuste eest tasumiseks. Taotleja väitel on riigi õigusabi saamine vajalik tema
õiguste kaitseks, et saada õiglast kompensatsiooni ja ühtlasi aitab ennetada tulevikus sellised
juhtumeid tema vastu.


                                                                                             1
Tulenevalt eeltoodust nähtub taotleja tahe vaidemenetlust ja kahjunõudemenetlust lõpetava
haldusorgani otsuse peale kaebuse esitamisele halduskohtule.

Riigi õigusabi andmise alused ja kord on kehtestatud riigi õigusabi seaduses. RÕS § 4 lg 1
kohaselt riigi õigusabi on füüsilisele või juriidilisele isikule riigi kulul õigusteenuse osutamine
käesolevas seaduses sätestatud alustel ja korras. RÕS § 4 lg 3 p 5 kohaselt riigi õigusabi
liigiks on isiku esindamine halduskohtumenetluses. RÕS § 10 lg 2 kohaselt on sellise taotluse
lahendamine halduskohtu pädevuses.

RÕS § 6 lg 1 kohaselt riigi õigusabi võib saada füüsiline isik, kes oma majandusliku seisundi
tõttu ei suuda õigusabi vajamise ajal tasuda asjatundliku õigusteenuse eest või suudab seda
teha üksnes osaliselt või osamaksetena või kelle majanduslik seisund ei võimalda pärast
õigusteenuse eest tasumist lihtsat toimetulekut. Halduskohtumenetluse seadustiku § 110 lg 2
järgi kohaldatakse menetlusabi andmisel advokaadi õigusabi eest tasumisel käesolevas
peatükis sätestatut üksnes niivõrd, kuivõrd riigi õigusabi seaduses ei ole sätestatud teisiti.
Tõendatud on, et kaebajal ei ole piisavalt rahalisi vahendeid advokaadi teenuse eest
tasumiseks, kuid isiku maksejõuetus ei ole piisav alus riigi õigusabi määramiseks.

RÕS § 7 lg 1 p 1 kohaselt riigi õigusabi ei anta, kui taotleja on ise võimeline kaitsma oma
õigusi. Kohus selgitab, et RÕS § 7 lg-s 1 on toodud riigi õigusabi andmisest keeldumise
alused ning ühe või mitme aluse esinemisel on riigi õigusabi andmine välistatud.

Kohus märgib, et kohtute infosüsteemist nähtub, et kaebaja on korduvalt
halduskohtumenetluses osalenud, esitanud kohtule nii faktiliselt kui õiguslikult arusaadavalt
põhjendatud kaebusi sh määruskaebusi ja esialgse õiguskaitse taotluseid. Ka käesoleval juhul
on riigi õigusabi taotlusest nähtuvalt kaebajal läbitud seadusest tulenev kohustuslik
kohtueelne kord, taotleja on ta esitanud vanglale nii vaide kui ka kahju hüvitamise taotlused.
Tulenevalt eeltoodust on halduskohus seisukohal, et V. K puhul on tegemist isikuga, kes on
võimeline ise kaitsma oma õigusi. Kohus selgitab, et tulenevalt uurimisprintsiibist on kohtul
haldusasjades kohustus kaebajat vajadusel suunata ja abistada. Seega ei ole
halduskohtumenetluses esmatähtis, et kaebajal oleksid õigusalased teadmised.
Uurimispõhimõttest tulenevalt selgitab halduskohus enda initsiatiivil välja kaebuse
menetlemiseks vajalikud asjaolud, seadusesätted ning võimaliku kohtupraktika.

Halduskohus on seisukohal, et käesoleval juhult esineb RÕS § 7 lg 1 p-s 1 sätestatud riigi
õigusabist keeldumise alus, siis ei ole riigi õigusabi andmine võimalik. Seetõttu ei ole vajalik
hinnata kaebuse edukuse väljavaateid, asja tähendust menetlusabi taotlejale ega kaebajale
asjast tulenevat võimalikku kasu. Lähtudes eeltoodust leiab kohus, et V. K 07.08.2016 riigi
õigusabi taotlus tuleb jätta rahuldamata.

Kohus selgitab, et tulenevalt HKMS § 116 lg 5 kohaselt menetlusabi andmise taotlus ei peata
seaduses sätestatud ega kohtu määratud menetlustähtaja kulgemist. HKMS § 116 lg 6 kohaselt
seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse.

VangS § 1¹ lg 5 kohaselt kinnipeetaval ja vahistatul on õigus esitada vangla haldusakti või
toimingu peale kaebus halduskohtule halduskohtumenetluse seadustikus sätestatud alustel ja
korras tingimusel, et kinnipeetav või vahistatu on eelnevalt esitanud vaide vanglateenistusele
või Justiitsministeeriumile ning vanglateenistus või Justiitsministeerium on vaide tagastanud,
osaliselt rahuldanud, rahuldamata või tähtaegselt lahendamata jätnud.


                                                                                                 2
VangS § 1¹ lg 8 kohaselt vangla tekitatud kahju hüvitamiseks on kinnipeetaval või vahistatul
õigus halduskohtu poole pöörduda tingimusel, et kinnipeetav või vahistatu on eelnevalt
esitanud riigivastutuse seaduses sätestatud korras kahju hüvitamise taotluse vanglale ning
vangla on taotluse tagastanud või rahuldamata või tähtaegselt läbi vaatamata jätnud.

HKMS § 47 lg 2 kohaselt kui isik pidas kinni nõude kohtueelseks lahendamiseks ettenähtud
korrast, võib kaebuse selle nõudega esitada 30 päeva jooksul arvates päevast, kui isikule tehti
teatavaks kohtueelset menetlust lõpetav lahend, kui seadus ei sätesta teisiti.



(digitaalselt allkirjastatud)

Ülle Polluks
kohtunik




                                                                                             3

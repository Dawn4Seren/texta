                           KOHTUOTSUS
                                EESTI VABARIIGI NIMEL

 Kohus                                Tartu Ringkonnakohus
 Kohtukoosseis                        Maili Lokk, Agu Timmi, Einar Vene
 Otsuse tegemise aeg ja koht          13. september 2016, Tartu
 Haldusasja number                    3-14-52428
 Haldusasi                            K.K. kaebus Tallinna Vangla tekitatud mittevaralise kahju
                                      hüvitamiseks
 Vaidlustatud kohtulahend             Tartu Halduskohtu 3. juuli 2015. a otsus
 Menetluse alus ringkonnakohtus       K.K. apellatsioonkaebus
 Asja läbivaatamine                   Kirjalik menetlus
 Menetlusosalised                     Kaebaja K.K.
                                      Vastustaja Tallinna Vangla

 RESOLUTSIOON

 1. Rahuldada apellatsioonkaebus.

 2. Tühistada Tartu Halduskohtu 3. juuli 2015. a otsus. Teha asjas uus otsus, millega
 rahuldada K.K. kaebus osaliselt ja mõista Tallinna Vanglalt K.K. kasuks välja hüvitis 200
 eurot.

 3. Jätta rahuldamata K.K. taotlus asja läbivaatamiseks istungil ning fotode
 väljanõudmiseks Tallinna Vanglalt.

 4. Tagastada K.K. apellatsioonimenetluses esitatud dokumentaalsed tõendid.




 EDASIKAEBAMISE KORD
 Otsuse peale võib esitada kassatsioonkaebuse otse Riigikohtule 30 päeva jooksul otsuse avalikult
 teatavakstegemisest. Kassatsioonkaebuse esitamise viimane päev on seega 13. oktoober 2016.


ASJAOLUD JA MENETLUSE KÄIK

1. K.K. saabus 12. märtsil 2014 kinnipeetavana Tallinna Vanglasse. Vanglasse vastuvõtmisel ei
antud talle võimalust enda pesemiseks.
2. Pärast edutut kohtueelset menetlust esitas K.K. Tartu Halduskohtule kaebuse, milles palus
Tallinna Vanglalt tema kasuks välja mõista hüvitis mittevaralise kahju tekitamise eest 1000 eurot.
Kaebuse kohaselt ei võimaldatud talle vanglasse vastuvõtul pesemist, millega rikuti
vangistusseaduse (VangS) § 50 lg-t 2. Kaebajal on krooniline nahahaigus psoriaas, mille puhul on
korraline nahahooldus väga oluline.

3. Tartu Halduskohtu 3. juuli 2015. a otsusega jäeti kaebus rahuldamata järgmistel põhjendustel.
3.1. Vangla tegevus oli õigusvastane, kuna sellega rikkus vangla VangS § 50 lg-t 2.
3.2. Kaebajal oli võimalik dušši kasutada hiljemalt kaks päeva pärast vanglasse saabumist
(kolmapäeva asemel reedel). Arst ei tuvastanud neli päeva pärast ettenähtud pesemiskorra
ärajäämist (st 16. märtsil 2014), et kaebaja terviseseisund oleks sedavõrd halvenenud, et olnuks
vaja määrata koheselt lisapesemise võimalus. See, et kaebajale on varasematel vanglas karistuse
kandmistel määratud psoriaasi tõttu lisapesemise võimalus, viitab sellele, et kaebajal on hooti
ägenev krooniline haigus ning nahahaiguse süvenemisel on kaebajale vangla poolt võimaldatud
soodsamad tingimused naha hooldamiseks. See, et kaebajale ei määratud 16. märtsil 2014
lisapesemise võimalust ning see määrati talle alles 17. aprilli 2014. a vastuvõtul, viitab sellele, et
pesemisvõimaluse ärajäämine 12. märtsil 2014 ei avaldanud tema tervisele olulist mõju.
3.3. Pesemisvõimalusest ilmajäämisega kaasnenud ebamugavustunne ei tähenda vältimatult
väärikuse alandamist. Kahepäevane pesemisvõimaluse edasilükkumine võis olla küll
nahahaigusega koostoimes ebamugav, ent see kestis vaid kaks päeva ja kaebajal oli võimalik
esmaseid hügieenitoiminguid teostada ka kambris, pestes nägu külma veega.
3.4. Käesoleval juhul on kaebaja õigusi riivatud väheintensiivselt, mistõttu pole põhjendatud kahju
hüvitamine rahas. Vastustaja on ise tunnistanud enda tegevuse kahju hüvitamise taotluse
läbivaatamisel õigusvastaseks ning korduvalt kaebaja ees vabandanud. See on kaebajale tekitatud
ebamugavuse eest piisavaks hüvitiseks.


MENETLUSOSALISTE PÕHJENDUSED RINGKONNAKOHTUS

4. K.K. esitas apellatsioonkaebuse, milles palub halduskohtu otsus tühistada ja kaebus rahuldada
järgmistel põhjendustel.
4.1. Samamoodi on Tallinna Vangla käitunud juba kolm korda.
4.2. Kaebaja tervis läks tänu vaidlusalusele intsidendile halvemaks. Enne vanglasse viimist sai
kaebaja tänu arstile duši all käia ettenähtust sagedamini.
4.3. Kui kaebaja oleks saanud vanglasse jõudes kohe duši alla, oleks ta saanud haiguse ägenemist
vältida. Haiguse ägenemist kinnitab see, et perearst tuvastas kaebajal 16. märtsil 2014 lööve
juuksepiiril, otsmikul ja näos. Samuti kinnitab haiguse ägenemist see, et perearst suunas kaebaja
edasi nahaarstile, kes määras kaebajale täiendava pesemiskorra.
4.4. Tänu vaidlusalusele intsidendile jäi kaebajal kahe pesemiskorra vahe peaaegu kuus päeva.
Kaebaja haiguse tõttu ei tohi pesemistele jätta sisse nii suurt vahet.
4.5. Kaebaja ei teadnud valvuritelt küsida veekeedukannu. Kui kaebaja vanglast viimane kord
2012. aastal vabanes, seal sellist võimalust ei pakutud.
4.6. Korralikku nahahooldust ei saa psoriaasi puhul teha külma veega, selleks on vaja sooja vett.
4.7. Tallinna Vangla oleks pidanud VangS § 50 lg 2 järgimisel olema kaebaja suhtes eriti hoolikas,
kuna varasemast oli teada, et kaebaja põeb psoriaasi.

5. Tallinna Vangla vastuses palutakse apellatsioonkaebus rahuldamata jätta. Kaebajale ei ole
tekitatud tervisekahju, kuna 16. märtsil 2014 ei tuvastanud arst kaebajal terviseseisundi
halvenemist määral, mis oleks tinginud kaebajale lisapesemiseks võimaldamise. Näidustus
täiendavale pesemiskorrale tuvastati kaebajal alles enam kui kuu pärast vanglasse saabumist (17.
aprillil 2014).

                                                2
RINGKONNAKOHTU PÕHJENDUSED

6. Apellatsioonkaebus tuleb rahuldada.

7. VangS § 50 lg 2 sätestab: „Vähemalt üks kord nädalas, samuti vanglasse vastuvõtmisel
võimaldatakse kinnipeetavale saun, vann või dušš.“

Vaidlust ei ole poolte vahel selles, et seda normi rikuti, kuna kaebajale ei antud vanglasse
vastuvõtmisel 12. märtsil 2014 võimalust pesemiseks. Seega on vangla käitunud õigusvastaselt ja
rikkunud kaebaja õigusi. Vaidlus on apellatsiooniastmes vaid selle üle, kas kaebajale tuleks sellise
õiguste rikkumise eest välja mõista rahaline hüvitis või on piisav see, et vangla on ise tunnistanud
selle käitumise õigusvastasust ning kaebaja ees vabandanud.

8. Erinevalt vastustajast ja halduskohtust leiab ringkonnakohus, et põhjendatud on rahalise hüvitise
väljamõistmine.

Määravaks on siinkohal asjaolu, mille üle poolte vahel vaidlust ei ole – et kaebajal on nahahaigus
psoriaas. Kaebaja seisukohtadest on järeldatav, et sellise haiguse puhul on vajalik tavapärasest
sagedam pesemine ja nahahooldus. Seda kinnitavad veenvalt ka erinevate arstide poolt korduvalt
aastatel 2009-2014 väljastatud tõendid, millega on otsustatud, et kaebajale on vaja võimaldada
vanglas täiendavad pesemisvõimalused (tl 6-11). On ilmne, et sellist haigust põdeva inimese
ebamugavustunne või kannatused pesemisvõimalusest ilmajäämisel on märksa suuremad kui
tervel inimesel. Vastasel juhul ei oleks sellise haiguse puhul lisapesemist ja nahahooldust arstide
poolt soovitatudki. Ning vastavalt saab teha järelduse, et pesemisvõimalusest ilmajäämine tekitab
sellisele isikule täiendavaid kannatusi. Ringkonnakohtu hinnangul saab neil asjaoludel eeldada, et
pesemisvõimalusest ilmajäämise tagajärjed kaebaja jaoks ei piirdunud üksnes mõningase kerge
ebamugavustundega, nagu võib eeldada terve inimese puhul, vaid olid tema puhul sellise
intensiivsusega, mida saab lugeda väärikuse alandamiseks riigivastutuse seaduse § 9 lg 1 mõttes.

9. Samuti on usutav, et pesemisvõimalusest ilmajäämise tõttu kaebaja tervislik seisund halvenes.
Olukorras, kus kaebajale on läbi aastate määratud korduvalt võimalus lisapesemiseks, ning see
määrati talle uuesti ka 17. aprillil 2014 (tl 6), st pisut rohkem kui kuu pärast vaidlusalust intsidenti,
saab eeldada, et kaebaja tervise huvides on see, kui ta saab end pesta piisavalt sagedasti. Ehkki
selline tervise halvenemine ei pruukinud olla väga intensiivne, nii et kaebajat 16. märtsil 2014 läbi
vaadanud perearst kaebajale lisapesemise võimalust koheselt ette ei näinud, on sellises olukorras
pigem usutav, et vaidlusalune intsident kahjustas mingil määral ka kaebaja tervist riigivastutuse
seaduse § 9 lg 1 mõttes.

10. Asjaolule, et vaidlusaluse intsidendi toimumise ajal ei olnud kaebajale arst otseselt määranud
lisapesemisvõimalust, ei saa omistada määravat tähendust ega teha sellest järeldust, et kaebaja
tuleks sel hetkel samastada keskmise terve inimesega. Nagu eelnevalt märgitud, on arstid kaebajale
määranud lisapesemisvõimaluse korduvalt aastatel 2009-2014. Sealjuures on 2011. a tõendis
märgitud, et tõend kehtib pidevana (tl 8) ning viimatises, 17. aprilli 2014. a tõendis, ei ole
täiendavale pesemisvõimalusele samuti ajalist piirangut kehtestatud (tl 6). Neil asjaoludel võib
eeldada, et kaebajale on lisapesemisvõimalus enamasti alati kasulik ning 12. märtsil 2014
õigusvastaselt pesemisvõimaluse ärajäämisesse tuleb suhtuda ikkagi rangemalt kui tavalise, terve
inimese puhul.

11. Ringkonnakohus nõustub ka kaebaja seisukohaga, et halduskohtu viide külma veega näo
pesemise võimalusele pole asjakohane. On usutav, et selline pesemine ei asenda psoriaasi puhul

                                                  3
täisväärtuslikku pesemist, sest vastasel juhul ei oleks vangla arstid kaebajale korduvalt
lisapesemise võimalusi määranud.

12. Eeltoodust tulenevalt on ringkonnakohus seisukohal, et kaebajale tekitatud kahju hüvitamiseks
ei piisa vabandamisest, kuna see ei heasta kaebajale tekitatud kahju piisavalt. Ringkonnakohtu
arvates oleks kaebaja rahalisest hüvitisest ilmajätmine ebaõiglane ka viimase aja kohtupraktika
kontekstis, kus kohtud on sageli mõistnud suuri hüvitisi välja kinnipeetavatele, kes on mõnda aega
viibinud kambrites, kus kambripind kinnipeetava kohta on jäänud vaid pisut alla kolme ruutmeetri.
Ringkonnakohtu hinnangul võisid kaebajale osaks saanud kannatused olla märksa intensiivsemad,
kui paljudel eelnevalt nimetatud olukordades olnud isikutel.

Hüvitise suuruse määramisel arvestab kohus aga ka seda, et kaebaja sai end pesta juba ülejärgmisel
päeval pärast vaidlusalust intsidenti (vt tl 66). Samuti, ehkki külma veega pesemine ei asenda
täisväärtuslikku pesemiskorda, oli kaebajal see võimalus siiski olemas. Kaebaja taotletud hüvitis
1000 eurot on eelnevat arvestades ilmselgelt liiga suur. Seetõttu peab ringkonnakohus käesoleval
juhul kohaseks hüvitise suuruseks 200 eurot.

13. Riigilõivu tasumisest oli kaebaja kaebuse ning apellatsioonkaebuse esitamisel vabastatud.
Seetõttu ei ole asjas menetluskulude jagamine vajalik.

14. Kaebaja taotlus asja läbivaatamiseks istungil jääb rahuldamata. Ringkonnakohus on
seisukohal, et halduskohtumenetluse seadustiku (HKMS) § 131 lg 1 p-st 2 tulenevalt ei ole asjas
istungi korraldamine vajalik, sest asjas on esitatud piisavalt tõendeid. On selge, et vajalikud
tõendid on asjas kogutud ning istungi korraldamine ei annaks asja lahendamisele juurde
kvalitatiivset väärtust. Küll aga pikendaks see asjas otsuseni jõudmise aega, kuna asja lahendamine
kirjalikus menetluses on võimalik märgatavalt kiiremini. Seega räägib asja kirjalikus menetluses
lahendamise kasuks ka menetlusökonoomia põhimõte.

15. Kaebaja 29. oktoobri 2016. a taotlus, et asjas nõutaks välja fotod kambrite 350 ja 339 kohta,
tõendamaks kambris pesemisvõimalustega seonduvat, jääb rahuldamata. Asjas ei ole vaidlust
pesemisvõimaluste kvaliteedi üle. Vaidlus on sisuliselt vaid selle üle, kas kaebajale tuleks
pesemisvõimalusest ilmajäämise tõttu maksta rahalist hüvitist ning kui jah, siis kui suur peaks see
olema. See, millised olid täpsemalt pesemisvõimalused kambris, ei oma selle vaidlusküsimuse
juures tähtsust. Kaebaja seisukohtadest järeldub, et külma veega pesemise võimalus oli iseenesest
olemas.

16. Kaebaja poolt apellatsioonimenetluses tõenditena esitatud dokumendid tuleb kaebajale
tagastada, kuna need ei oma samuti vaidluse lahendamisel tähtsust.



          Maili Lokk                      Agu Timmi                       Einar Vene
 allkirjastatud digitaalselt         allkirjastatud digitaalselt      allkirjastatud digitaalselt




                                                4

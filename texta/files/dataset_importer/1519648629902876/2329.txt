                                             RIIGIKOHUS
                                       TSIVIILKOLLEEGIUM


                                          KOHTUMÄÄRUS

 Kohtuasja number                       3-2-1-121-16

 Määruse kuupäev                        Tartu, 21. november 2016

 Kohtukoosseis                          Eesistuja Jaak Luik, liikmed Henn Jõks ja Ants Kull

 Kohtuasi                               Tartu kohtutäituri Reet Rosenthali avaldus saada luba
                                        siseneda AS-i BLM Eesti nõusolekuta AS-i BLM Eesti
                                        omandis olevale kinnisasjale ja sellel asuvatesse hoonetesse
                                        ning hoonetes olevatesse ruumidesse arestitud vara
                                        säilimise kontrollimiseks

 Vaidlustatud kohtulahend               Tartu Ringkonnakohtu 5. juuli 2016. a määrus tsiviilasjas
                                        nr 2-16-5629

 Kaebuse esitaja ja kaebuse liik        OÜ PÕLVA PIIM määruskaebus

 Menetlusosalised ja nende              Avaldaja kohtutäitur Reet Rosenthal
 esindajad Riigikohtus
                                        AS BLM Eesti, esindaja vandeadvokaat Merle Veeroos

                                        OÜ PÕLVA PIIM, esindaja advokaat Hendrik Mühls

 Asja läbivaatamise kuupäev             31. oktoober 2016. a, kirjalik menetlus



RESOLUTSIOON
1. Tühistada Tartu Ringkonnakohtu 5. juuli 2016. a määrus tsiviilasjas nr 2-16-5629 ja teha uus
määrus, millega muuta Tartu Maakohtu 15. aprilli 2016. a määrust samas tsiviilasjas osas, mis
puudutab AS-i BLM Eesti kinnisasjale sisenemise aega ja sisenemiseks õigustatud isikuid. Muus
osas jätta maakohtu määrus muutmata.
2. Määruse tervikresolutsioon on järgmine:
2.1.       Rahuldada Tartu kohtutäituri Reet Rosenthali avaldus osaliselt ja anda talle luba
       siseneda AS-i BLM Eesti nõusolekuta AS-i BLM Eesti omandis olevale kinnisasjale nimega
       Vabriku tn 1D (asukoht Vabriku 23, Põlva linn, Põlvamaa), mille kohta on avatud
       kinnistusraamatu registriosa numbriga 1909438, samuti eelnimetatud kinnisasjal asuvatesse
       hoonetesse ja hoonetes olevatesse ruumidesse tsiviilasjas nr 2-13-60162 hagi tagamise korras
       arestitud vara säilimise kontrollimise eesmärgil.
2.2 Kohtutäitur Reet Rosenthalil on õigus siseneda AS-i BLM Eesti nõusolekuta AS-i BLM Eesti
       omandis olevale resolutsiooni p-s 2.1 nimetatud kinnisasjale ja sellel asuvatesse hoonetesse
    ning hoonetes olevatesse ruumidesse üks kord koos OÜ PÕLVA PIIM esindajatega 60 päeva
    jooksul arvates käesoleva määruse jõustumisest.
3. Määruskaebus rahuldada.
4. OÜ PÕLVA PIIM määruskaebuse tagamise taotlus jätta rahuldamata.
5. Menetluskulud kõigis kohtuastmetes jätta AS-i BLM Eesti kanda.
6. Tagastada määruskaebuselt tasutud kautsjon.


ASJAOLUD JA MENETLUSE KÄIK
1. Tartu kohtutäitur Reet Rosenthal (kohtutäitur) esitas 8. aprillil 2016 Tartu Maakohtule avalduse,
milles palus anda talle luba siseneda koos täitetoimingus osalevate isikute Andrus Roilandi, Aivar
Häelmi ja Hendrik Mühlsiga ilma AS-i BLM Eesti (BLM) nõusolekuta BLM-ile kuuluvale Põlva
linnas Vabriku 23 asuvale kinnisasjale ja sellel asuvatesse hoonetesse ning hoonetes olevatesse
ruumidesse, et kontrollida, kas arestitud vara on alles.
Avalduse kohaselt on OÜ PÕLVA PIIM (puudutatud isik) täitmisavalduse ja tsiviilasjas nr 2-13-60162
tehtud Harju Maakohtu 15. jaanuari 2014. a hagi tagamise määruse alusel BLM-i suhtes alustatud
täitemenetlust hagi tagamise määruse täitmiseks. Täitemenetluse käigus arestis kohtutäitur
21. jaanuaril 2014 BLM-i valduses olevad tootmisseadmed. Puudutatud isik esitas 11. veebruaril 2016
kohtutäiturile avalduse, milles soovis saada arestitud vara kohta teavet, kuna tal oli tekkinud kahtlus,
et arestitud vallasasjad ei pruugi enam olla BLM-i valduses. BLM on esitanud puudutatud isikule ja
kohtule vastuolulisi andmeid vara säilitamise ja väärtuse kohta ega ole teinud kohtutäituriga koostööd,
et oleks võimalik kontrollida, kas arestitud vara on alles. Kuna kohtutäituril on alust arvata, et BLM ei
võimalda vabatahtlikult arestitud vara säilimist kontrollida, siis palub ta täitemenetluse seadustiku
(TMS) § 28 lg 2 alusel selleks luba kohtult.
2. Tartu Maakohus rahuldas 15. aprilli 2016. a määrusega kohtutäituri avalduse ja andis kohtutäiturile
loa siseneda koos täitetoimingus osalevate isikutega BLM-i nõusolekuta BLM-i kinnistule ja sellel
asuvatesse hoonetesse ajavahemikus 18. aprillist 2016 kuni 18. maini 2016, et kontrollida, kas
arestitud vara on alles.
Maakohtu määruse põhjenduste kohaselt on kohtutäituri avaldus põhjendatud, kuna BLM ei ole
täiturit vabatahtlikult oma ruumidesse lubanud. Arestitud vara allesoleku tuvastamine on oluline, et
teha kindlaks, kas puudutatud isiku nõue on piisavalt tagatud. Taotletavat eesmärki ei ole võimalik
saavutada BLM-i vähem koormavalt, sest vara saab üle vaadata ainult seal, kus see asub.
3. BLM esitas maakohtu määruse peale määruskaebuse, milles palus maakohtu määruse tühistada ja
teha uue määruse, millega jätta kohtutäituri avaldus rahuldamata. Menetluskulud palus BLM jätta
kohtutäituri kanda.
Kohtutäitur ja puudutatud isik vaidlesid määruskaebusele vastu ja palusid jätta selle rahuldamata ning
menetluskulud BLM-i kanda.


Ringkonnakohtu lahend ja põhjendused
4. Tartu Ringkonnakohus tühistas 5. juuli 2016. a määrusega maakohtu määruse ja tegi uue määruse,
millega jättis kohtutäituri avalduse rahuldamata. BLM-i menetluskulud jättis ringkonnakohus
kohtutäituri kanda, kohtutäituri ja puudutatud isiku kulud aga nende endi kanda.
Ringkonnakohtu määruse põhjenduste kohaselt on kohtutäitur hagi tagamise määruse täitmiseks
arestinud BLM-i vallasasjad (tootmisseadmed) ja andnud need BLM-i juhatuse liikmele hoiule. Hagi
tagamise määrus tsiviilasjas on küll täitedokument TMS § 2 lg 1 p 1 mõttes, kuid see ei ole
täitedokument hageja kohtulahendiga rahuldatud nõude täitmiseks. Hagi tagamise abinõu on üksnes
vaidluse lahendamise ajaks kehtestatud tagatis. Nõude rahuldamise kohta teeb kohus lahendi alles
tulevikus. Kui kostja vara arestitakse hagi tagamiseks, siis on määrus pärast arestimist täidetud ja
täitemenetlus tuleb lõpetada, ilma et arestitud vara omanikku vahetaks. Viidatud põhimõte tuleneb
TMS § 49 lg-st 1, mille kohaselt vabastab kohtutäitur täitemenetluse lõpetamisel vara viivitamata
aresti alt ja esitab registripidajale avalduse keelumärke kustutamiseks, välja arvatud hagi tagamise
määruse täitmisel.
Maakohus kohaldas ebaõigesti TMS § 26 lg-t 1 ja § 59 lg-t 1. TMS § 5 lg 1 kohaselt on täitemenetluse
osalised eelkõige isikud, kes on täitmiseks esitanud nõude (sissenõudja), ja isik, kelle vastu on nõue
esitatud (võlgnik). Kostja ei ole viidatud sätte tähenduses võlgnik. Kohtutäituril ei ole vaja siseneda
kostja ruumidesse täitedokumendi täitmiseks. Täiteasjas oli täitedokumendiks hagi tagamise määrus.
Kohtutäitur on hagi tagamise määruse täitmiseks arestinud kostja vallasasjad ning sellega on
täitemenetlus lõpetatud, sest täitedokument on täidetud. Iseenesest on õige kohtutäituri seisukoht, et
hagi tagamise toime kehtib seni, kuni tagamisabinõu on asendatud või tühistatud, kuid see ei tähenda,
et kohtutäituril on piiramatu õigus siseneda kostja ruumidesse ja kontrollida kolmandale isikule hoiule
antud vara säilimist.


MENETLUSOSALISTE PÕHJENDUSED
5. Puudutatud isik palub määruskaebuses ringkonnakohtu määruse tühistada ja jätta jõusse maakohtu
määruse või alternatiivselt tühistada ringkonnakohtu määruse ja saata asja maakohtusse uueks
läbivaatamiseks. Menetluskulud palub puudutatud isik jätta BLM-i kanda. Puudutatud isik palub
määruskaebuses samuti määruskaebuse tagada ja peatada ringkonnakohtu määruse täitmine kuni
määruskaebuse lahendamiseni.
Määruskaebuse põhjenduste kohaselt peab isikul, kelle kasuks on kostja vara hagi tagamise korras
arestitud, olema õigus saada teavet selle vara seisundi ja allesoleku kohta. Ringkonnakohus väljus asja
arutamise piiridest, andes hinnangu täitemenetluse lubatavusele. Seda saab teha vaid sundtäitmise
lubamatuks tunnistamise hagi menetluses, kuid sellist hagi ei ole esitatud. Ringkonnakohus ei saanud
hinnata, kas BLM on üldse võlgnik või kas puudutatud isik on sissenõudja. Samuti kohaldas
ringkonnakohus vääralt täitemenetluse lõpetamise aluseid ja tagajärgi reguleerivaid sätteid (TMS § 48
ja § 49). Täitemenetlus ei saa hagi tagamisel lõppeda enne, kui tsiviilasjas on tehtud lahend. Isegi kui
täitemenetlus lõpeb hagi tagamisega ehk vara arestimisega, võimaldab TMS § 49 lg 2 sissenõudjal
uuesti pöörduda täituri poole, kui nõue on tegelikult täitmata. Samuti rikkus ringkonnakohus
tsiviilkohtumenetluse seadustiku (TsMS) § 442 lg-t 8, jättes täituri ja sissenõudja tõendid ning
seisukohad suures osas hindamata.
6. BLM vaidleb määruskaebusele vastu ja palub jätta selle läbi vaatamata, kuna see on ekslikult võetud
Riigikohtu menetlusse. Alternatiivselt palub BLM jätta määruskaebuse rahuldamata.
7. Kohtutäitur toetab määruskaebust ja palub selle rahuldada.


KOLLEEGIUMI SEISUKOHT
8. Kolleegium leiab, et ringkonnakohtu määrus tuleb TsMS § 701 lg 3 esimese lause alusel tühistada
materiaalõiguse normi ebaõige kohaldamise ja tuvastatud asjaoludele väära õigusliku hinnangu
andmise tõttu. Kolleegium teeb uue määruse, millega muudab osaliselt maakohtu määrust
vaidlusalusele kinnisasjale sisenemise aja ja sisenemiseks õigustatud isikute osas. Muus osas jääb
maakohtu määrus muutmata. TsMS § 689 lg 21 alusel esitab kolleegium kohtumääruse kehtiva
resolutsiooni tervikliku sõnastuse. Määruskaebus rahuldatakse.
9. Menetlusosalised vaidlevad selle üle, kas kohtutäituril on TMS § 28 lg 2 järgi õigus taotleda kohtult
luba siseneda BLM-i kinnisasjale, sellel asuvatesse hoonetesse ja hoonetes olevatesse ruumidesse, et
kontrollida hagi tagamise määruse täitmiseks arestitud vallasasjade allesolekut. TMS § 28 lg 1
esimese lause kohaselt võib kohtutäitur siseneda võlgniku nõusolekul võlgniku valduses olevatesse
ruumidesse või viibida tema valduses oleval maatükil ja need läbi otsida, kui see on vajalik
täitedokumendi täitmiseks. Sama paragrahvi teise lõike järgi võib võlgniku nõusolekuta tema valduses
olevatesse ruumidesse siseneda või tema valduses oleval maatükil viibida ja need läbi otsida üksnes
kohtu määruse alusel.
Maakohus leidis, et kohtutäituril on TMS §-s 28 sätestatud sisenemise õigus ka hagi tagamise
menetluses, ringkonnakohus aga asus vastupidisele seisukohale, märkides, et hagi tagamisel toimuv
täitemenetlus lõpeb vara arestimisega ja kuna tagamise ajal ei ole kostja võlgnik ja hageja ei ole
sissenõudja TMS-i tähenduses, siis ei ole täituril võimalik rohkem toiminguid teha, mh ei saa ta
taotleda õigust siseneda kostja kinnisasjale viimase nõusolekuta, et kontrollida, kas hagi tagamiseks
arestitud vara on alles.
10. Iseenesest võib nõustuda ringkonnakohtu seisukohaga, et olukorras, kus kostja vara arestitakse
hagi tagamise käigus, on hagi tagamise määrus pärast arestimist täidetud ja täitemenetlus tuleb
lõpetada. Samuti ei saa hagejat, kelle huvides tulevikus tehtava kohtulahendi tagamiseks on vara
arestitud, pidada sissenõudjaks ega kostjat võlgnikuks TMS-i mõttes. Kolleegium leiab aga, et
eeltoodule vaatamata on põhjendatud puudutatud isiku määruskaebuse seisukoht, et hagejal, kelle
kasuks on kostja vallasasjad käimasolevas kohtumenetluses hagi tagamise korras arestitud, peab
olema õigus saada teavet selle kohta, kas arestitud vallasasjad on alles ja milline on nende seisund.
Sellise õiguse teostamiseks on mh võimalik taotleda kohtult koos vara arestimisega täiendava hagi
tagamise abinõu seadmist, milleks võib olla arestitud vara mõistliku perioodilise ettenäitamise
kohustuse panemine kostjale või isikule, kellele arestitud vara on hoiule antud (TMS § 72), mis saab
olla hagi tagamise abinõuks TsMS § 378 lg 1 p 10 mõttes. Samuti on hagejal õigus pöörduda
kohtutäituri poole, kes omakorda võib analoogia alusel TMS § 28 lg-ga 2 taotleda kohtult luba
siseneda kostja kinnisasjale ja sellel asuvatesse hoonetesse ning hoonetes olevatesse ruumidesse.
TMS § 28 kohaldamine analoogia alusel on põhjendatud, kuna õigussuhte reguleerimiseks selles
olukorras ei ole õigusnormi ja õigussuhte reguleerimata jätmine ei vasta seaduse mõttele ega
eesmärgile (tsiviilseadustiku üldosa seaduse § 4).
11. Kolleegiumi arvates on ringkonnakohus asjas tuvastatud asjaoludele andnud väära õigusliku
hinnangu, leides, et hagi tagamise menetluses ei ole täitemenetluse ajutist eesmärki silmas pidades
võimalik anda täiturile luba siseneda ilma omaniku nõusolekuta kinnisasjale, kus asuvad hagi
tagamise korras arestitud ja vastutavale hoiule antud tootmisseadmed. Ringkonnakohus jättis ekslikult
analoogia alusel kohaldamata TMS § 28 lg 2, leides, et pärast seda, kui hagi on kohtumääruse alusel
tagatud ja vara on arestitud, ei ole hagejal kohtutäituri abiga õigust kontrollida vara allesolekut.
Kolleegium saab ringkonnakohtu määruse tühistada ja teha ise uue määruse, muutes osaliselt
maakohtu määrust.
Kuna maakohus andis ruumidesse sisenemiseks loa kindlaks ajavahemikuks, mis nüüdseks on
möödunud, siis muudab kolleegium maakohtu määrust esiteks osas, mis puudutab vaidlusalusele
kinnisasjale sisenemise aega. Kohtutäituril on õigus siseneda BLM-i omandis olevale kinnisasjale ja
sellel asuvatesse hoonetesse ning neis olevatesse ruumidesse üks kord 60 päeva jooksul arvates
määruse jõustumisest.
Teiseks tuleb maakohtu määrust muuta osas, millega maakohus andis kohtutäiturile loa siseneda
vaidlusalusele kinnisasjale koos Andrus Roilandi, Aivar Häelmi ja Hendrik Mühlsiga. Kolleegium
leiab, et põhjendatud on anda luba siseneda koos kohtutäituriga kõnealusele kinnisasjale ning sellel
asuvatesse hoonetesse ning hoonetes olevatesse ruumidesse põhimenetluse hagejale ehk puudutatud
isikule. Puudutatud isikul on õigus otsustada, kes teda selle toimingu tegemisel esindavad.
Kolleegium on seisukohal, et kohtutäiturile loa andmine koos puudutatud isiku kui põhimenetluse
hagejaga BLM-i kui põhimenetluse kostja kinnisasjale sisenemiseks, et kontrollida, kas hagi
tagamiseks arestitud vara on alles, ei koorma BLM-i kui kinnisasja omanikku liigselt, sest sisenemise
eesmärk on üksnes kindlaks teha, kas vara on alles ja milline on selle seisund. Puudutatud isiku
õigustatud huvi tuleneb mh TsMS § 378 lg 4 teisest lausest, mille kohaselt arvestatakse rahalise
nõudega hagi tagamisel hagi hinda, st olukorras, kus hageja nõue ei ole piisavalt tagatud, on tal
võimalik pöörduda kohtu poole ja nõuda täiendava tagamisabinõu seadmist. Seda, kas hageja nõue on
ka tegelikult tagatud, saab ta aga teada üksnes siis, kui tal võimaldatakse veenduda vara allesolekus.
12. BLM on seisukohal, et Riigikohus on puudutatud isiku määruskaebuse ekslikult menetlusse
võtnud, kuna puudutatud isikul ei olnud määruskaebuse esitamise õigust.
Kolleegium selgitab, et praegusel juhul võimaldas maakohtu määruse peale määruskaebuse esitada
TMS § 219, mille kohaselt võib kohtuniku määruse peale täitemenetluses esitada määruskaebuse, kui
seaduses ei ole sätestatud teisiti. Seega võis BLM esitada maakohtu määruse peale määruskaebuse.
Kui kohtutäitur taotleb hagi tagamise korras arestitud vara allesoleku kontrollimiseks kohtult luba
siseneda koos puudutatud isikuga kostja kinnisasjale, on tegu hagita menetlusega TsMS § 475 lg 2
mõttes. TsMS § 696 lg 3 esimese lause kohaselt võib hagita menetluses maakohtu menetlust lõpetava
määruse peale esitatud määruskaebuse kohta tehtud ringkonnakohtu määruse peale esitada
määruskaebuse isik, kelle õigust on määrusega kitsendatud, kui seaduses ei ole ette nähtud teisiti.
Ringkonnakohtu määrus, millega ta tühistas maakohtu määruse, millega anti kohtutäiturile koos
puudutatud isiku esindajatega BLM-i kinnisasjale sisenemiseks luba, kitsendas puudutatud isiku
õigusi. Seega on puudutatud isikul õigus esitada ringkonnakohtu määruse peale määruskaebus ja
Riigikohus ei ole puudutatud isiku määruskaebust ekslikult menetlusse võtnud.
13. Puudutatud isik palus määruskaebuses määruskaebuse tagada ja peatada Tartu Ringkonnakohtu
5. juuli 2016. a määruse täitmise kuni määruskaebuse lahendamiseni.
TsMS § 700 lg 1 kohaselt ei peata määruskaebuse esitamine vaidlustatud määruse täitmist, kui
seaduses ei ole ette nähtud teisiti. Sama paragrahvi teise lõike kohaselt võib Riigikohus enne
määruskaebuse lahendamist määruskaebuse tagada, muu hulgas peatada vaidlustatud määruse täitmise
või kohaldada muid esialgse õiguskaitse abinõusid.
Praeguses asjas andis maakohus kohtutäiturile loa siseneda koos puudutatud isiku esindajatega BLM-i
kinnisasjale. BLM taotles maakohtu määruse täitmise peatamist, kuid ringkonnakohus jättis selle
taotluse rahuldamata, kuna tegi vastupidise lahendi, st tühistas maakohtu määruse ja jättis kohtutäituri
avalduse rahuldamata. Kolleegium selgitab, et Riigikohtult taotletud määruskaebuse tagamine
tähendaks, et peatada tuleks ringkonnakohtu määrus, mis tühistas maakohtu määruse, mis andis
kinnisasjale sisenemiseks loa. Eelnimetatud ringkonnakohtu lahend ei ole aga niisugune, mida saaks
täita, ja ringkonnakohtu määruse täitmise peatamine ei annaks kohtutäiturile ega puudutatud isikule
koos kohtutäituriga õigust ruumidesse siseneda.
14. Kolleegiumi arvates on praegusel juhul põhjendatud jätta menetluskulud TsMS § 172 lg 1 teise
lause alusel kõigis kohtuastmetes BLM-i kanda. Maakohus ei ole menetluskulusid rahaliselt kindlaks
määranud. Seega ei määra menetluskulusid rahaliselt kindlaks ka Riigikohus. Tulenevalt TsMS § 177
lg-st 2 määrab menetluskulude rahalise suuruse kindlaks maakohus mõistliku aja jooksul käesoleva
määruse jõustumisest.
15. Määruskaebuse rahuldamise tõttu tuleb määruskaebuselt tasutud kautsjon TsMS § 149 lg 4
esimese lause alusel tagastada.


Jaak Luik, Henn Jõks, Ants Kull

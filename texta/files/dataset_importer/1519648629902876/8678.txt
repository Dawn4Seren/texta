                                                                   Tsiviilasi nr: 2-16-4728




                               KOHTUMÄÄRUS

Kohus                            Tallinna Ringkonnakohus, tsiviilkolleegium

Tsiviilasja number               2-16-4728

Määruse tegemise aeg ja koht     24.08.2016, Tallinn

Kohtukoosseis                    Eesistuja Indrek Parrest, liikmed Margo Klaar ja Imbi
                                 Sidok-Toomsalu

Kohtuasi                         AS hagi TP vastu põhivõlgnevuse, intressi ja viivise
                                 väljamõistmiseks

Vaidlustatud kohtulahend         Harju Maakohtu 15.04.2016 määrus

Kaebuse esitaja ja kaebuse AS määruskaebus
liik
Menetlusosalised     ja   nende Hageja: AS (isikukood XXXXXXXXXXX), tehinguline
esindajad                       esindaja Diana Rints

                                 Kostja: TP (isikukood XXXXXXXXXXX), tehinguline
                                 esindaja vandeadvokaat Jako Laanemägi
Menetluse liik                   Kirjalik menetlus

Resolutsioon:
   1. Harju Maakohtu 15.04.2016 määrus tühistada osas, milles maakohus keeldus
      hagiavalduse menetlemisest 3200 euro (s.o põhivõla) ulatuses. Tühistatud osas
      saata tsiviilasi samale maakohtule hagiavalduse menetlusse võtmise
      otsustamiseks.
   2. Muus osas jätta Harju Maakohtu 15.04.2016 määruse resolutsioon muutmata,
      kuid täiendada kohtumääruse põhjendusi.
   3. AS määruskaebus rahuldada osaliselt.

Edasikaebamise kord
Määruskaebuse rahuldamata jätmist puudutavas osas (määruse resolutsiooni punktid 2 ja 3)
võib esitada määruse peale määruskaebuse Riigikohtule 15 päeva jooksul määruse
kättesaamisest alates (tsiviilkohtumenetluse seadustiku (TsMS) § 372 lg 5). Hagimenetluses
Riigikohtus võib menetlusosaline menetlustoiminguid teha ning avaldusi ja taotlusi esitada
üksnes vandeadvokaadi vahendusel. Menetlusabi taotluse esitamine ei peata seaduses
sätestatud ega kohtu määratud menetlustähtaja kulgemist. Seaduses sätestatud tähtaja
järgimiseks peab menetlusabi taotleja tegema tähtaja kestel ka menetlustoimingu, mille


                                                                                      1(6)
                                                                     Tsiviilasi nr: 2-16-4728

tegemiseks ta menetlusabi taotleb. Muus osas ei ole käesolev määrus vaidlustatav.

Asjaolud
   1. AS (hageja) esitas 23.03.2016 Harju Maakohtule hagiavalduse TP (kostja) vastu.
       Hagiavalduses palus hageja mõista kostjalt hageja kasuks välja 3734,40 eurot, intressi
       ja leppetrahvi. Hageja nimetas hagi hinnaks 3734,40 eurot ja tasus hagiavalduse
       esitamisel riigilõivu summas 325 eurot.

   2. Harju Maakohus jättis hagiavalduse 31.03.2016 määrusega käiguta ning kohustas
      hagejat 7 päeva jooksul arvates kohtumääruse kättesaamisest sõnastama selge nõude,
      märkides kogu rahasumma, mille kostjalt väljamõistmist hageja taotleb hagi esitamise
      aja seisuga; täpsustada, kuidas tulevikus sissenõutavaks muutuv võlg kujuneb; tuua
      esile leppetrahvi nõude alus; nimetada täpsustatud nõudele vastav hagihind; tasuda
      vastavalt hagihinnale vajadusel täiendav riigilõiv; avaldada e-posti aadress, mille
      kaudu hageja saab vastu võtta menetlusdokumente.

   3. Hageja kinnitas e-posti teel puuduste kõrvaldamise määruse kättesaamist 06.04.2016.
      14.04.2016 edastas hageja maakohtu e-postile kirja, milles selgitas, et ta viibis
      töölähetuses, kinnitas puuduste kõrvaldamise määruse kättesaamist 14.04.2016 ja
      lubas kõrvaldada hagiavalduse puudused hiljemalt 7 päeva jooksul.

Maakohtu määrus
  4. 15.04.2016 kohtumäärusega keeldus Harju Maakohus hagiavalduse menetlusse
     võtmisest. Menetluskulud jättis maakohus hageja kanda ning määras, et kostjal
     menetluskulud puuduvad.

   5. Maakohtu määruse põhjenduste kohaselt pole hageja talle antud täiendava tähtaja
      jooksul hagiavalduse puudusi kõrvaldanud. Hageja nõue pole selge. Nõude ebaselgus
      avaldub eelkõige intressi ja leppetrahvi nõudes, mille rahalist summat ega arvutamise
      alust ei ole hageja esitanud. Lisaks ei ole kohtule arusaadav nõudesumma 3734,40
      eurot kujunemine, sest hageja väitel laenas ta kostjale 3200 eurot, aga mingit arvutust
      selle summa suurendamise kohta hagiavaldus ei sisalda. Leppetrahvi nõude puhul ei
      ole hageja toonud esile hagi alust. Hagiavalduses ei ole märgitud asjaolusid, mis
      viitaksid leppetrahvi tasumise kohustusele.

Määruskaebus
  6. Hageja esitas maakohtu määrusele 02.05.2016 määruskaebuse, milles palus maakohtu
     määruse tühistada ning võtta hagiavaldus menetlusse.

   7. Hageja sai määruskaebuse kätte 14.04.2016 ja teavitas sellest kohut viivitamatult.
      Maakohus rikkus enda poolt puuduste kõrvaldamise määrusega nimetatud tähtaega.
      Vaidlustatud määrus ei sisalda ühtegi viidet puuduste kõrvaldamise määrusele ning
      kohtumäärusel puuduvad viited ka TsMS §-le 371. Seega on kohus jätnud
      täpsustamata, millisel alusel keeldus maakohus hagiavalduse menetlusse võtmisest.

Menetluse edasine käik
  8. Maakohus edastas määruskaebuse kostjale seisukoha võtmiseks. Kostja esitas
      13.05.2016 seisukoha, milles vaidles määruskaebusele vastu ja palus jätta see
      rahuldamata.



                                                                                        2(6)
                                                                      Tsiviilasi nr: 2-16-4728

   9. Maakohus jättis määruskaebuse rahuldamata ning edastas selle lahendamiseks
      Tallinna Ringkonnakohtule.

Määruse põhjendused
  10. Kolleegium, tutvunud kaebuse ja tsiviilasja materjalidega, leiab, et maakohtu määrus
      tuleb tühistada osas, milles maakohus keeldus haginõude summas 3200 eurot (s.o
      põhinõude) menetlusse võtmisest (TsMS § 659, § 657 lg 1 p 2 ja § 667 lg 2). Muus
      osas tuleb maakohtu määruse resolutsioon jätta muutmata, kuid täiendada maakohtu
      määruse põhjendusi (TsMS § 659 ja § 657 lg 1 p 21).

   11. Vaidlustatud määrusest nähtuvalt on maakohus keeldunud hagi menetlusse võtmisest
       põhjendustel, et hageja pole kõrvaldanud puudusi, millele maakohus hageja
       tähelepanu juhtis ning andis tähtaja nende kõrvaldamiseks. Hageja nõue polnud
       maakohtu hinnangul selge ja ebaselgus väljendus eelkõige intressi ja leppetrahvi
       nõude suuruses. Nõudesumma 3734,40 eurot kujunemine polnud arusaadav, sest
       hagiavalduse kohaselt laenas hageja kostjale 3200 eurot ning arvutust nõude
       suurenemise kohta polnud hageja maakohtule esitanud. Hageja polnud esile toonud ka
       leppetrahvi nõude alust. Keeldumise võimaliku alusnormina on maakohus viidanud
       TsMS § 3401 lg-le 2 ja § 371 lg 2 p-dele 1 ja 2 (tl 16 pöördel, Harju Maakohtu
       15.04.2016 kohtumääruse põhjendava osa punkt 2).

   12. Kolleegium nõustub maakohtuga, et hagiavaldus peab vastama seadusest tulenevatele
       nõuetele ning kooskõlas TsMS §-ga 371 võib avalduse menetlusse võtmisest seaduses
       nimetatud juhtudel keelduda. Sellegipoolest on kolleegiumi hinnangul maakohus
       põhjendamatult keeldunud hagiavalduse menetlemisest 3200 euro (s.o nõue
       tagastamata laenusumma väljamõistmiseks) osas.

   13. Maakohus on vaidlustatud kohtumääruse põhjendustes märkinud, et hagi nõude
       ebaselgus väljendus eelkõige intressi ja leppetrahvi nõude suuruses. Ringkonnakohus
       nõustub maakohtuga, et hageja pole hagiavalduses välja toonud nõudesumma 3734,40
       eurot täpset kujunemist. Siiski nähtub hagiavaldusest üheselt, et hageja poolt kostjale
       väljamakstud laenu suuruseks oli 3200 eurot ja hageja nõuab (muu hulgas) selle
       summa tagastamist. Vastavas osas on ringkonnakohtu hinnangul hageja nõue selge
       ning maakohtu poolt viidatud nõude menetlemist takistavad asjaolud puuduvad. Seega
       oli maakohtu keeldumine kogu hagiavalduse menetlusse võtmisest praegusel juhul
       põhjendamatu. Maakohtu määrus tuleb tühistada osas, milles maakohus keeldus nõude
       summas 3200 eurot menetlemisest.

   14. Kolleegium nõustub maakohtuga, et 3200 eurot ületavas osas, sh lisanduva intressi ja
       leppetrahvi summa osas, oli hagiavaldus ebaselge ning maakohtu määratud tähtaja
       jooksul hageja puudusi ei kõrvaldanud.

   15. Kui menetlusosalise esitatud avaldus, taotlus, vastuväide või kaebus ei vasta
       vorminõuetele või on esitatud muude puudustega, mida saab kõrvaldada, muu hulgas
       kui tasumata on riigilõiv või kautsjon, määrab kohus tähtaja puuduse kõrvaldamiseks
       ja jätab menetlusdokumendi seniks käiguta (TsMS § 3401 lg 1). Tsiviilasja
       materjalidest nähtub, et maakohus on jätnud avaldaja kaebuse 31.03.2015
       kohtumäärusega käiguta ning andnud avaldajale täiendava 7-päevase tähtaja
       hagiavalduse puuduste kõrvaldamiseks. Maakohus on lugenud 31.03.2015 puuduste
       kõrvaldamise määruse hagejale kättetoimetatuks TsMS § 3111 lg-te 4 ja 5 alusel


                                                                                         3(6)
                                                                  Tsiviilasi nr: 2-16-4728

   06.04.2016. Puuduste kõrvaldamise tähtaeg oli maakohtu hinnangul sellest tulenevalt
   13.04.2016.

16. Määruskaebuses ning 13.06.2016 ja 16.06.2016 ringkonnakohtule esitatud
    menetlusdokumentides väidab hageja, et sai maakohtu 31.03.2015 puuduste
    kõrvaldamise määruse kätte 13.04.2016 või 14.04.2016 ning arvab, et sellest
    tulenevalt on maakohus teinud 15.04.2016 kohtumääruse vastuolus 31.03.2015
    puuduste kõrvaldamise määruses märgitud tähtajaga (s.o enne 7 päeva möödumist
    määruse kättetoimetamisest hagejale). Ringkonnakohus hageja sellise seisukohaga ei
    nõustu. Hageja määruskaebuse väited ning 13.06.2016 ja 16.06.2016
    menetlusdokumentides esitatud selgitused on kolleegiumi hinnangul vastuolus
    tsiviilasja materjalidest nähtuvaga.

17. TsMS § 3111 lg-te 4 ja 5 kohaselt võib kohus toimetada saajale menetlusdokumendi
    elektronposti teel juhul, kui saajal pole eeldatavasti võimalik kasutada
    menetlusdokumentide kättetoimetamiseks kasutatavat infosüsteemi või infosüsteemi
    kaudu kättetoimetamine ei ole tehniliselt võimalik ja täidetud on § 3111 lg-s 1
    sätestatud nõuded. Tsiviilasja materjalidest nähtuvalt on maakohus kooskõlas TsMS §
    3111 lg-s 1 sätestatuga edastanud hagejale 31.03.2016 e-postile XXX teavituse
    puuduste kõrvaldamise määruse tegemise kohta (tl 12). E-post XXX on
    rahvastikuregistrist nähtavate andmete kohaselt hageja kehtivaks elektrooniliseks
    kontaktaadressiks. Sellele teavitusele reageeris hageja 06.04.2016 kell 10.17 ja 13.36
    e-kirjadega, milles märkis, et tal pole võimalik menetlusdokumenti avada ja palus
    saata menetlusdokument e-postile XXX PDF-failina (tl 11). Kooskõlas TsMS § 3111
    lg-s 4 sätestatuga saatis maakohus hageja palvel maakohtu 31.03.2015 puuduste
    kõrvaldamise määruse hageja e-postile 06.04.2016 kell 16.50 PDF-failina (tl 13).
    Hageja saatis maakohtule 06.04.2016 kell 16.53 e-postilt XXX kinnituse, et on
    kohtumääruse kätte saanud (tl 14).

18. Kolleegiumi hinnangul on maakohus õiguspäraselt lugenud puuduste kõrvaldamise
    määruse kätte saaduks 06.04.2016 hageja poolt 06.04.2016 kell 16.53 elektronposti
    teel saadetud kinnituse alusel. TsMS § 3111 lg 5 neljanda lause eeldused on täidetud,
    sest tegemist on elektronposti aadressiga, mille hageja on ise kohtule avaldanud.
    Hageja pole määruskaebuses ka väitnud, et e-posti aadress XXX ei kuulu temale.
    TsMS § 3401 lg 1 eesmärk ei ole võimaldada menetlusosalisel menetlust venitada.
    Menetlusosaline on kohustatud kasutama oma menetlusõigusi heauskselt ega tohi
    menetlust venitada ja kohut eksitusse viia (TsMS § 200 lg 2).

19. Kolleegium lisab, et hageja vastuväited on ka vastuolulised. Määruskaebuses väitis
    hageja, et sai maakohtu 31.03.2016 kohtumääruse kätte 14.04.2016. Ringkonnakohtu
    päringule vastates kinnitas hageja, et sai kohtumääruse kätte 13.04.2016.

20. Välislähetuses viibimist alates 31.03.2016 ja internetiühenduse puudumist lähetuse
    ajal pole hageja põhistanud. Isegi kui eeldada, et hageja viibis alates 31.03.2016
    välislähetuses, nagu hageja 13.06.2016 menetlusdokumendis väidab, ei tõenda see
    iseenesest, et avaldajal puudus võimalus menetlusdokumentide elektroonilisel teel
    kättesaamiseks. Seda muuhulgas põhjusel, et e-kirjad, milles hageja palus saata
    puuduste kõrvaldamise kohtumäärus talle e-postile PDF-failina ja millede saatmist
    hageja kinnitab, on saadetud 06.04.2016 kell 10.17 ja 13.36 ehk juba väidetava



                                                                                     4(6)
                                                                   Tsiviilasi nr: 2-16-4728

   välislähetuse ajal ning puuduste kõrvaldamise määruse kättesaamisega samal
   kuupäeval.

21. Olukorras, kus hageja on edastanud maakohtule oma kehtivalt e-posti aadressilt
    kinnituse kohtumääruse kättesaamise kohta 06.04.2016 ning arvestades, et kõikide
    muude sellelt e-postilt saadetud e-kirjade saatmist maakohtule hageja kinnitab, pole
    kolleegiumi hinnangul tõenäoline, et 06.04.2016 kell 16.53 elektroonilise kinnituse
    saatjaks polnud hageja. Seda hageja oma määruskaebuses ka ei väida. Hageja selgitus,
    et ta saatis maakohtule e-kirja kättesaamise kinnituse 14.04.2016, sest ta polnud
    kinnituse saatmise kohustusest teadlik, pole ringkonnakohtu hinnangul veenev.
    Maakohus on oma 06.04.2016 e-kirjas selgelt palunud kinnitada kirja kättesaamist
    viivitamatult.

22. Eespool märgitut arvestades, pole kolleegiumi hinnangul põhjendatud määruskaebuse
    etteheited maakohtu 31.03.2016 kohtumääruse kättetoimetatuks lugemisele
    06.04.2016. Seega nõustub kolleegium esimese astme kohtuga, et hagiavalduse
    puuduste kõrvaldamise tähtaeg oli 13.04.2016. Ringkonnakohtu hinnangul oli
    maakohtu poolt TsMS § 3401 lg 1 alusel antud tähtaeg mõistliku pikkusega. Ka
    määruskaebus ei sisalda etteheited maakohtu poolt määratud tähtaja pikkuse osas.

23. Asja materjalidest nähtub, et maakohtu määratud tähtpäevaks (13.04.2016) hageja
    31.03.2016 määruses osundatud puudusi ei kõrvaldanud. Määruskaebuses pole ka
    vastupidist väidetud. Kui kohtu määratud tähtpäevaks puudusi ei kõrvaldata, jäetakse
    avaldus, taotlus või kaebus menetlusse võtmata ja tagastatakse, juba menetlusse
    võetud avaldus, taotlus või kaebus aga jäetakse läbi vaatamata (TsMS § 3401 lg 2).

24. TsMS § 3401 lg 2 ei näe ette iseseisvat menetlusse võtmisest keeldumise alusnormi,
    kuivõrd hagiavalduse menetlusse võtmisest keeldumise alused on ammendavalt
    sätestatud TsMS §-s 371. Kohus võib jätta hagi menetlusse võtmata, kui hagiga pole
    hageja taotletavat eesmärki võimalik saavutada (TsMS § 371 lg 2 p 2). Olukorras, kus
    nõude kujunemine pole järgitav, pole hagiavalduse menetlemine, st asja õigesti
    lahendamine võimalik (TsMS § 2). Ka vastaspoolel pole võimalik vastata
    hagiavaldusele, millest ei järeldu selgelt ja üheselt nõude kujunemine ja nõude suurus.

25. Praegusel juhul ei nähtu hagiavaldusest, kuidas on kujunenud hageja nõue summas
    3734,40 eurot (st 3200 eurot ületavas osas). Samuti pole selge, millises summas nõuab
    hageja kostjalt intressi, kas ja millises summas nõuab hageja kostjalt viivist ning
    millisel alusel ja millises summas on hageja esitanud leppetrahvi nõude. Selles osas on
    maakohus kolleegiumi hinnangul õiguspäraselt keeldunud hagi menetlusse võtmisest,
    sest sellisel kujul pole hagiavalduse menetlemine, st asja õigesti lahendamine
    võimalik. Maakohus pole küll seejuures piisavalt selgelt viidanud, millise normi alusel
    hagiavalduse menetlusse võtmisest keeldumine toimub. Kolleegium peab võimalikuks
    maakohtu vaidlustatud määruse põhjendusi selles osas täiendada ja täpsustada, et
    hagiavalduse menetlemisest tuleb 3200 eurot ületavas osas keelduda TsMS § 371 lg 2
    p 2 alusel.

26. Rahuldamisele ei kuulu hageja taotlus hagiavalduse menetlusse võtmiseks. Vastavalt
    TsMS § 11 lg-le 1 vaatavad kõiki tsiviilasju esimese astme kohtuna läbi maakohtud
    ning hagi menetlusse võtmise üle otsustamine kuulub maakohtu pädevusse. TsMS § 9



                                                                                      5(6)
                                                                        Tsiviilasi nr: 2-16-4728

   lg 3 kohaselt ei vaata kõrgema astme kohus tsiviilasja läbi enne, kui selle on läbi
   vaadanud temast vahetult madalama astme kohus, kui seaduses ei ole sätestatud teisiti.

27. Kuivõrd ringkonnakohus osaliselt tühistab maakohtu määruse, toimub menetluskulude
    rahalise suuruse kindlaksmääramine tervikuna maakohtus TsMS § 174 lg-s 4
    sätestatud korras, s.o pärast kohtuotsuse või menetlust lõpetava määruse jõustumist (vt
    ka Riigikohtu 20.04.2016 otsus tsiviilasjas nr 3-2-1-142-15, p-d 21-22).


 (allkirjastatud digitaalselt)   (allkirjastatud digitaalselt)   (allkirjastatud digitaalselt)
   Indrek Parrest                  Margo Klaar                     Imbi Sidok-Toomsalu




                                                                                                 6(6)

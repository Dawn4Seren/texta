                            KOHTUMÄÄRUS
 Kohus                             Viru Maakohus

 Määruse aeg ja koht               16. september 2016, Rakvere kohtumajas

 Kohtuasja number                  1-13-10383
 Kohtunik                          Kristel Vedro
 Kohtuistungi sekretär             Raili Raja

 Prokurör                          Elle Karm

 Tõlk                              Olga Nõmmemees

 Kohtuasi                          Viru Vangla materjalid Aleksandr Baskakovi
                                   vangistusest tingimisi enne tähtaega vabastamiseks

                                   ALEKSANDR BASKAKOV, i.k. 37911272216, kannab
 Süüdimõistetu
                                   karistust Viru Vanglas, elukoht vabanemisel: xxxx
                                   Karistuse kandmise algus 08.07.2013 ja lõpp 06.01.2018.

 Kohtuasja läbivaatamise aeg 02.09.2016, videokohtuistungil
 Kohtumääruse õiguslik alus        KarS § 76; KrMS § 426, § 383, § 384 ja § 387.


RESOLUTSIOON
Jätta Aleksandr Baskakov vangistusest tingimisi enne tähtaega vabastamata.
Edasikaebamise kord

Kohtumäärusele on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.

Kohtumääruse väljatrükk saata Viru Vanglale, prokurörile ja Aleksandr Baskakovile.

Asjaolud

Viru Vangla esitas 04.07.2016 Viru Maakohtule materjalid kinnipeetava Aleksandr Baskakovi
vangistusest tingimisi enne tähtaega vabastamiseks.

Aleksandr Baskakov on süüdi tunnistatud Viru Maakohtu 16.12.2013 otsusega KarS § 184 lg
2 p 2, § 200 lg 2 p 4 ja § 199 lg 2 p 4, 5, 7 järgi ning talle mõisteti liitkaristuseks 4 aastat 6

                                                1
kuud vangistust. KarS § 68 lg 1 alusel luges kohus karistusaja hulka eelvangistuses viibitud aja
ja mõistis ärakandmisele karistuse 4 aastat 5 kuud ja 29 päeva vangistust. Karistusaja alguseks
luges kohus 08.07.2013.

Arvestades kinnipeetava ohtlikkuse taset ning uue kuriteo toimepanemise tõenäosust ei toeta
Viru Vangla kinnipeetava vabastamist tingimisi enne tähtaega.

Kohtuistung

Aleksandr Baskakov taotleb enda tingimisi ennetähtaegset vabastamist ja selgitab, et
vabanemisel asub esialgselt elama ema juurde ja tahab teda aidata, hiljem soovib endale korteri
üürida. Garanteeritud töökoht on olemas OÜ’s xxxx, mis on 9 km kaugusel elukohast,
töökaaslane on nõus auto peale võtma. Kinnitab, et on õppinud oma vigadest,
narkootikumidesse suhtub negatiivselt, osaleb tugigrupis „Anonüümsed narkosõltlased“ ja
perekondlik toetus probleemide lahendamiseks on olemas.

Prokurör asja arutamisest osa ei võtnud, kuid on esitanud kohtule kirjalikult oma seisukoha,
mille kohaselt prokuratuur kinnipeetava ennetähtaegset vabastamist ei toeta. Prokurör märgib,
et rahvatervisevastaste süütegude toimepanijat ei ole põhjendatud vabastada ennetähtaegselt.
Lisaks juhib prokurör kohtu tähelepanu asjaolule, et Aleksandr Baskakov on ohtlik avalikkusele
ning tal on probleeme narkootikumide tarvitamisega, mida saab pidada uue kuriteo
toimepanemise riskifaktoriks. Samuti on kinnipeetaval kehtiv distsiplinaarkaristus, seega ei ole
Aleksandr Baskakov ka kontrollitud tingimustes üles näidanud tõsist tahet seaduskuulekaks
eluks.

Kohtumääruse põhjendused

Kohus, tutvunud asja materjalide ja prokuröri seisukohaga ning ära kuulanud kinnipeetava
leidis, et taotlus ei ole põhjendatud ega kuulu rahuldamisele.

Vastavalt KarS § 76 lg 4 tingimisi enne tähtaega vangistusest vabastamise otsustamisel arvestab
kohus kuriteo toimepanemise asjaolusid, süüdlase isikut, varasemat elukäiku ning käitumist
karistuse kandmise ajal, samuti tema elutingimusi ja neid tagajärgi, mida võib süüdlasele kaasa
tuua tingimisi enne tähtaega karistusest vabastamine.

Aleksandr Baskakovi käitumine vanglas ei ole olnud seaduskuulekas – tal on üks kehtiv
distsiplinaarkaristus. Vastavalt Riigikohtu kriminaalkolleegiumi 02.11.2006 määrusele
kohtuasjas nr 3-1-1-91-06 on vangistusest ennetähtaegse vabastamise oluliseks tingimuseks
vangistatu õiguspärane käitumine. Käesoleval juhul on see tingimus täitmata. Kohus on
seisukohal, et kui süüdimõistetu ka vanglas range järelevalve tingimustes jätkab
õigusrikkumiste toimepanemist, siis puudub kohtul alus arvata, et tema käitumine vabaduses
saab olema seaduskuulekas.

Kinnipeetav on kriminaalkorras karistatud üheksal korral, vanglas kannab karistust viiendat
korda, seega ei ole uute kuritegude toimepanemine olnud juhuslik ning arvestades kinnipeetava
kriminaalset käitumist, ei ole tema puhul tegemist õiguskuulekusele orienteeritud isikuga.
Kuritegude dünaamika on jäänud samaks, enamus kuritegusid on narkootikumide käitlemine,
röövimine ja vargused. Narkootikumide omandamise ja vahendamise maht on kasvanud,
vägivalla kasutamise komponent on jäänud samaks. Soodusteguriks on narkosõltuvus.


                                               2
Kriminaalhooldusametniku arvamusest nähtub, et vabanemisjärgselt asuks kinnipeetav elama
ema juurde, seega on isikul olemas kindel elukoht, mis on kinnipeetava ennetähtaegse
vabastamise vältimatuks eelduseks. Oluline on ka toetava sotsiaalvõrgustiku olemasolu:
lähedasteks on ema ning õed ja kinnipeetav on lähedaste poolt koju oodatud. Nii ema kui ka
õed on valmis kinnipeetavat vabanemisel igati toetama.

Samuti on isikule garanteeritud töökoht OÜ’s xxxx höövli-operaatorina konkurentsivõimelise
ja tulemustöö põhise palgaga. Seega on isikul olemas kindel igakuine sissetulek, mis on oluline
majandusliku toimetuleku aspektist lähtudes.

Positiivseks loeb kohus ka asjaolu, et kinnipeetav on vanglas olnud hõivatud majandustöödel,
osales riigikeele B1 taseme õppes, läbis sotsiaalprogrammid „Eluviisitreening“, „Agressiivsuse
asendamise treening“ , osales OÜ Corrigio poolt korraldatavates taasühiskonnastatavates
tegevustes, on viibinud vestlustel kriminaalhooldajaga suhete teemal lähedastega. Alates
22.12.2015 viibib kinnipeetav avavanglaosakonnas, alates 02.02.2016 töötab väljaspool vanglat
ja alates 15.03.2016 käib väljaspool vanglat Anonüümsete Narkomaanide tugigrupis. Kohus
on seisukohal, et leebemale kinnipidamisrežiimile üleviimine ning väljaspool vanglat töötamise
ning tegevuse võimaldamine viitab usaldusele ja kinnipeetava käitumises toimunud
positiivsetele muutustele.

Kinnipeetaval on probleeme narkootikumide tarbimisega. Isik ise tunnistab, et sõltuvusainete
mõjul võib olla agressiivne. Narkosõltuvust saab pidada uue kuriteo toimepanemise
riskifaktoriks.

Ka ei saa jätta märkimata, et arvestades kinnipeetava korduvkaristatust on tema
tutvusringkonnas ilmselgelt kriminaalkorras karistatud isikuid ning narkosõltlasi. Kohus on
seisukohal, et kriminaalset mõtteviisi toetavate ja/või sõltuvusprobleemidega tuttavatega
suhtlemine suurendab riskikäitumist vabaduses ning ei aita kaasa kinnipeetava
resotsialiseerumisele ja seda olukorras, kus kinnipeetav ise tunnistab, et ta on mõjutatav.

Vangla hinnangul on üldise korduva kuriteo toimepanemise tõenäosus kahe aasta jooksul 66%
ning vägivaldse kuriteo toimepanemise tõenäosus kahe aasta jooksul 49%. Ohustatud on kõik
isikud, kaasa arvatud tuttavad ja sugulased, kellega koos tarvitab alkoholi. Oht seisneb selles,
et isik võib kasutada vägivalda, röövida ja tegeleda narkootikumide käitlemisega.
Narkootikumide käitlemisel on ohustatud rahva tervis üldiselt. Oht on kõige tõenäolisem siis,
kui vabanemisjärgselt tekib tagasilangus ning kinnipeetav jätkab narkootikumide tarvitamist.

Vangla iseloomustuse kohaselt võib kinnipeetav olla otsuste vastuvõtmisel impulsiivne, ei
lahenda oma probleeme sihipäraselt, kordab samu vigu, ei suuda leida alternatiive,
ohvriempaatia on madal. Igapäevaoskused on puudulikud, majandusliku toimetuleku oskus on
nõrk. Vangla hinnangul pooldab isik osaliselt kuritegelikku eluviisi, millele viitavad tema
korduvad vangistused. Kinnipeetav on varem olnud kriminaalhooldusel, kuid rikkus katseajal
kriminaalhoolduse nõudeid ning vangistus pöörati täitmisele.

Kohus märgib, et tingimisi mõistetud karistus ja tingimisi enne tähtaega karistuse kandmiselt
vabanemine ei ole niivõrd erinevad, et süüdimõistetu poolt karistuse tingimisi kandmisel uue
tahtliku kuriteo toimepanemine, s.t. katseja tingimuste kõige raskemal viisil rikkumine, ei
võimaldaks teha järeldusi süüdimõistetu poolt võimalike rikkumiste kohta vangistuse
kandmiselt tingimisi ennetähtaegsel vabastamisel. Mõlemal juhul on süüdimõistetu ühtviisi
kohustatud käituma õiguskuulekalt        ja alluma kriminaalhooldaja järelevalvele. Kui

                                               3
süüdimõistetu pole ühel juhul suutnud neid tingimusi täita, annab see aluse kahelda tema
suutlikkuses teha seda teisel juhul.

Eeltoodu alusel asub kohus seisukohale, et Aleksandr Baskakovi puhul on tegemist kõrge
käitumiskontrollist kõrvalehoidumise riskiga, mistõttu ei ole kriminaalhoolduse ajal
võimalik tema ohtlikkust ühiskonnas alandada.

Kohus leiab, et süüdimõistetu võimalused vabanemisel (elu- ja töökoha olemasolu ja lähedaste
toetus) ei kaalu üles tema käitumist enne vangistusse sattumist ja vangistuse ajal
(distsiplinaarkaristus) ning isikul tuleb karistuse kandmist jätkata vangistuses.

Vähetähtis pole ka asjaolu, et kinnipeetav kannab KarS § 64 lg 1 alusel mõistetud liitkaristust
mh I astme rahvatervisevastase (narko-)kuriteo toimepanemise eest. Narkootiliste ja
psühhotroopsete ainete ebaseaduslikku käitlemist peetakse riigi julgeoleku ja avaliku korra
seisukohalt väga tõsiseks kuriteoks, sest see kujutab endast suurt ohtu rahva tervisele.
Aleksandr Baskakovi ennetähtaegse vabastamise korral saaks ühiskonna õiglustunne tugevalt
riivata, kuna karistuse üldpreventsiooni eesmärgiks on näidata ühiskonnale, et narkokuritegude
toimepanemine ei ole tolereeritav ning toob endaga kaasa tugeva riigipoolse sanktsiooni, mis
väljendub pikaajalises vangistuses ning eelduslikult selle täiel määral ära kandmises.

Kohus märgib täiendavalt, et isik, kes pani toime kuriteo, peab arvestama asjaoluga, et tal tuleb
ära kanda kogu temale mõistetud karistus ning riik ei loo tingimisi ennetähtaegselt vangistusest
vabastamise korra kehtestamisega isikutele õiguspositsioone, millele need hiljem võiksid
toetuda. Süüdimõistmisel ei ole ennetähtaega vabastamine isikule garanteeritud.


/allkirjastatud digitaalselt/

Kristel Vedro
Kohtunik




                                               4

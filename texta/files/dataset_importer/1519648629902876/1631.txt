                      KOHTUMÄÄRUS

Kohus                             Tartu Ringkonnakohus

Kohtukoosseis                     Kai Kullerkupp, Kersti Kerstna-Vaks, Triin Uusen-Nacke

Määruse tegemise aeg ja koht      30. november 2016 Tartu

Tsiviilasja number                2-16-461

Tsiviilasi                        Jaak Mõttuse hagi Arnold Abramovi, Raivo Pulsti ja
                                  Christofer Pulsti vastu võlgnevuse väljamõistmiseks

Vaidlustatud kohtulahend          Tartu Maakohtu 11. oktoobri 2016 määrus

Kaebuse esitaja ja kaebuse liik   Arnold Abramovi ja Raivo Pulsti määruskaebus

Kohtuistungi toimumise aeg        Kirjalik menetlus

Menetlusosalised ja nende         Määruskaebuse esitajad (kostjad I ja II / vastuhagejad):
                                  1. Arnold Abramov (isikukood: XXXXX)
esindajad                         2. Raivo Pulst (isikukood: XXXXX ), esindaja Mihkel Nukka
                                  Puudutatud isikud:
                                  1. Jaak Mõttus (hageja):(isikukood: XXXXX )
                                  2. Christofer Pulst (kostja III) (isikukood: XXXXX )
RESOLUTSIOON                      1. Rahuldada Arnold Abramovi ja Raivo Pulsti
                                  määruskaebus osaliselt.
                                  2. Tühistada Tartu Maakohtu 11. oktoobri 2016 määrus
                                  osas, millega maakohus kohustas Arnold Abramovi ja
                                  Raivo Pulsti tasuma riigilõiv 1100 eurot ühe maksena 14
                                  päeva jooksul alates kohtumääruse jõustumisest ning teha
                                  tühistatud osas uus määrus, millega võimaldada Arnold
                                  Abramovil ja Raivo Pulstil tasuda riigilõiv 1100 (tuhat
                                  ükssada) eurot vastuhagi esitamisel kolme osamaksena.
                                      Esimene osamakse summas 400 eurot tuleb tasuda käesoleva
                                      määruse jõustumisest 15 päeva jooksul. Ülejäänud kaks
                                      osamakset tuleb tasuda määruse jõustumise kalendrikuule
                                      järgneva kahe kuu jooksul iga kuu 20. kuupäevaks. Teise
                                      osamakse suurus on 400 eurot ning kolmanda osamakse
                                      suurus on 300 (kolmsada) eurot.
                                      3.       Riigilõivu      osamaksed        tuleb      tasuda
                                      Rahandusministeeriumi pangakontole AS-is SEB Pank
                                      EE571010220229377229,              AS-is         Swedbank
                                      EE062200221059223099, Danske Bank A/S Eesti filiaalis
                                      EE513300333522160001 või Nordea Bank AB Eesti filiaalis
                                      EE221700017003510302, märkides selgitusse kohtuasja
                                      numbri, menetlustoimingu ning isiku nime, kelle eest raha
                                      tasuti.
                                      Maakohtule tuleb esitada riigilõivu osamaksete tasumist
                                      kontrollida võimaldavad maksekorraldused.
                                      4. Maakohus otsustab vastuhagi menetlusse võtmise pärast
                                      riigilõivu esimese osamakse summas 400 eurot tasumist ja
                                      kohtule maksekorralduse esitamist.
 Menetluskulude jaotus                Menetluskulude jaotuse otsustab maakohus lõpplahendis.

 Edasikaebamise kord                  Menetlusosalisel on õigus esitada määruskaebus Riigikohtule 15
                                      päeva jooksul alates käesoleva määruse kättetoimetamisest.
                                      Hagimenetluses      Riigikohtus     võib        menetlusosaline
                                      menetlustoiminguid teha ning avaldusi ja taotlusi esitada üksnes
                                      vandeadvokaadi vahendusel, kui seaduses ei ole sätestatud
                                      teisiti.
                                      Juhul, kui menetlusosaline taotleb menetlusabi, peab ta esitama
                                      tähtaja kestel määruskaebuse. Kaebuse põhjendamiseks või
                                      riigilõivu tasumiseks või kaebuses esineva sellise puuduse
                                      kõrvaldamiseks, mis on seotud menetlusabi taotlemisega, annab
                                      kohus mõistliku tähtaja pärast menetlusabi taotluse lahendamist,
                                      kui nimetatud taotlus ei ole esitatud põhjendamatult või tähtaja
                                      pikendamise eesmärgil.

ASJAOLUD
1. Tartu Maakohtu menetluses on Jaak Mõttuse (hageja) hagi Arnold Abramovi (kostja I),
Raivo Pulsti (kostja II) ja Christofer Pulsti (kostja III) vastu võlgnevuse väljamõistmiseks.
6. septembril 2016 esitasid kostjad I ja II vastuhagi juhuks, kui kohus peaks tuvastama
konstitutiivse võlatunnistuse olemasolu. Maakohus jättis 8. septembri 2016 määrusega
vastuhagi käiguta ning andis kostjatele I ja II aega 10 päeva määruse kättetoimetamisest
riigilõivu 1100 eurot tasumiseks (II kd, tl 61). Kostjad I ja II esitasid 22. septembril 2016
menetlusabi taotlused (II kd, tl 79–89, 91–100).
Menetlusabi taotlustest ning isikliku ja majandusliku seisundi teatistest nähtub, et kostjad I ja
II töötavad Doneright OÜ-s, igakuised netosissetulekud on vastavalt 369 eurot 22 senti ning
372 eurot 50 senti. Sissetulekud kuluvad esmavajadustele. Kostjatel I ja II puudub piisav
sissetulek ja vara, et kohtus oma õigusi kaitsta. Kostja I on Medimap OÜ osanik ning


                                               2
Doneright OÜ juhatuse liige. Kostja II pangakontod on arestitud. Ülalpeetavaid kostjatel I ja II
ei ole.
2. Tartu Maakohus kogus andmeid kostjate I ja II vara kohta avalikest registritest.
Kinnistusraamatu andmetel kostjatele I ja II kinnistuid ei kuulu (II kd, tl 110–111). Äriregistri
järgi on mõlemad kostjad OÜ Medimap juhatuse liikmed ja osanikud ning nende osadele on
seatud täitemenetluses keelumärked (II kd, tl 102–103). Kostja I on Doneright OÜ juhatuse
liige. Kostja II on OÜ Mündenburg ja OÜ Reihtum juhatuse liige ja ainuosanik, ka nimetatud
osadele on seatud täitemenetluses keelumärked (II kd, tl 104–107). Liiklusregistri kohaselt
kuulub kostjale I sõiduk Opel Manta, ehitusaasta 1980 ja kostjale II traktor MTZ, ehitusaasta
1978 (II kd, tl 108–109). Maksu- ja Tolliameti andmetel on mõlemale kostjale teinud viimase
väljamakse Doneright OÜ (septembris 2016). Pankade vastustest kohtu järelepärimisele
nähtub, et kostjal I on kontod AS-s SEB Pank, AS-s Swedbank ja Nordea Bank AB Eesti
filiaalis ning kostjal II AS-s Swedbank, vabad vahendid kontodel puuduvad.

MAAKOHTU SEISUKOHT
3. Tartu Maakohus jättis 11. oktoobri 2016 määrusega kostjate I ja II menetlusabi taotlused
rahuldamata ning kostjaid I ja II vastuhagilt riigilõivu 1100 eurot tasumisest vabastamata.
Maakohus andis kostjatele I ja II tähtaja 14 päeva alates määruse jõustumisest riigilõivu 1100
eurot tasumiseks.
Vastuhagi hind on 59 840 eurot, millelt tuleb tasuda riigilõiv 1100 eurot.
TsMS § 180 lg 1 sätestab, et menetlusabina võib kohus isiku taotlusel määrata, et menetlusabi
saaja: 1) vabastatakse täielikult või osaliselt riigilõivu maksmisest; 2) võib tasuda riigilõivu
osamaksetena kohtu määratud tähtaja jooksul. TsMS § 181 lg 1 kohaselt antakse menetlusabi
taotlejale menetlusabi, kui: 1) menetlusabi taotleja ei suuda oma majandusliku seisundi tõttu
menetluskulusid tasuda või kui ta suudab neid tasuda üksnes osaliselt või osamaksetena ja 2) on
piisav alus eeldada, et kavandatav menetluses osalemine on edukas.
Maakohus leidis, et kuigi kohtule esitatud ja kohtu kogutud andmetest ei nähtu taotlejatel piisav
sissetulek ja vara, on siiski alust arvata, et taotlejate majanduslik seisund ei ole nii halb nagu
nad väidavad. Mõlema taotleja vastu on algatatud arvukalt täitemenetlusi, mistõttu on usutav,
et neil on vara ja nad saavad sissetulekut viisil, mis ei ole kohtutäituritele ja kohtule selgelt
tuvastatav. Tegemist on tööealiste ja töövõimeliste isikutega, kes tegelevad ettevõtlusega. Ei
ole eluliselt usutav, et nende tegelik sissetulek on miinimumilähedane. Kummagi taotleja
leibkonda ei kuulu ühtki teist perekonnaliiget ning neil ei ole ülalpeetavaid. Mõlemal taotlejal
on menetluses ühine lepinguline esindaja, järelikult suudavad taotlejad tasuda õigusabiteenuse
turuhinda. Arvestades eeltoodut ja tasumisele kuuluva riigilõivu suurust, on kohus seisukohal,
et taotlejad on võimelised leidma vahendid ka riigilõivu tasumiseks.

MÄÄRUSKAEBUSE ESITAJA TAOTLUS JA PÕHJENDUSED
4. Kostjad I ja II esitasid maakohtu määruse peale määruskaebuse, milles paluvad tühistada
maakohtu määrus ning vabastada kostjaid I ja II vastuhagilt riigilõivu 1100 euro tasumisest.
Määruskaebuse kohaselt ei välista täitemenetluste läbiviimine menetlusabi taotleja suhtes
menetlusabi andmist. Asjaolu, et isiku suhtes toimub täitemenetlus, kinnitab, et isikul puudub
piisav vara ja sissetulek kohustuste täitmiseks. Täitemenetluse läbiviimine kostjate I ja II suhtes
ilmestab, et kostjatel I ja II puudub piisav vara või sissetulek, et vastuhagilt riigilõivu ise tasuda
ning riigilõivust vabastamine on põhjendatud. Maakohtu seisukoht, et kostjatel I ja II on vara
ja nad saavad sissetulekut viisil, mis ei ole kohtutäituritele ja kohtule selgelt tuvastatav, ei ole
põhjendatud. Nimetatud järeldus on oletuslik ja vastuolus kogutud tõenditega kostjate I ja II
                                                  3
vara ning sissetulekute kohta. Maakohus tuvastas, et kostjate I ja II pangakontodel vabad
vahendid puuduvad, neile ei kuulu kinnisvara ega likviidseid vallasju, mille realiseerimise
arvelt oleks võimalik riigilõiv tasuda.
Seadusest ei tulene, et isikutele, kes on töövõimelised ja tegelevad ettevõtlusega, ei ole
menetlusabi andmine võimalik või põhjendatud. Lepingulise esindaja kasutamine ei välista
menetlusabi andmist TsMS § 181 lg 1 alusel. Kui menetlusabi taotleja kasutab menetluses
esindajat ja ta ei taotle esindajaga seotud kulude hüvitamist menetlusabi korras, siis see
kinnitab, et menetlusabi taotleja on teinud endast kõik oleneva vähemalt osaliste
menetluskulude iseseisvaks kandmiseks ega taotle täies ulatuses menetlusabi andmist.
Maakohus on jätnud ebaõigesti kaalumata, kas esineb alus TsMS § 181 lg 31 kohaldamiseks, st
kas on põhjendatud määrata riigilõivu tasumine osamaksetega. Maakohus ei ole põhjendanud,
millistel kaalutlustel ei ole võimalik menetlusabi anda TsMS § 181 lg 31 järgi.
Maakohus on jätnud ebaõigesti arvestamata, millise sisuga toimingu eest antud juhul peavad
kostjad I ja II riigilõivu tasuma. Riigilõivu eesmärgiks on riigi tehtava avalik-õigusliku
toimingu kulutuste täielik või osaline hüvitamine (Riigikohtu 22. detsembri 2000 otsus
nr 3-4-1-10-00, p 24). Antud juhul tuleb kostjatel I ja II tasuda riigilõiv vastuhagilt, mille
esemeks on tuvastada hageja 30. juuli 2014 võlatunnistusega antud nõudeõiguse lõppemine.
Vastuhagi on otseselt seotud põhihagiga ning vastuhagi menetlemine ei tekita eelduslikult
juurde märkimisväärseid kohtumenetlusega kaasnevaid kulusid. Vastuhagi menetlemine oleks
vajalik üksnes juhul, kui kohus asub seisukohale, et hageja on tõendanud, et vaidlusalune
võlatunnistus on konstitutiivne. Olukorras, kus kostjatel tuleb esitada enda õiguste kaitsmise
huvides vastuhagi, mille hind sõltub põhihagi hinnast, ei peaks kostjad jääma ilma kohtulikust
kaitsest üksnes seetõttu, et hageja on viinud hagihinna ebamõistlikult kõrgeks, mille tõttu ei saa
kostjad kõrge riigilõivu tõttu vastuhagi esitada.

RINGKONNAKOHTU SEISUKOHT
5. Ringkonnakohus leiab, et kostjate I ja II määruskaebus on põhjendatud osaliselt.
Ringkonnakohus tühistab TsMS § 659, § 657 lg 1 p 2 alusel maakohtu määruse osas, millega
maakohus kohustas kostjaid I ja II tasuma riigilõivu ühe maksena 14 päeva jooksul alates
kohtumääruse jõustumisest, ning teeb tühistatud osas uue määruse, millega võimaldab kostjatel
I ja II tasuda riigilõivu 1100 eurot vastuhagi esitamisel kolme osamaksena.
6. TsMS § 373 lg 3 esimese lause kohaselt kohaldatakse vastuhagi avaldusele hagiavalduse
kohta sätestatut. TsMS § 139 lg 2 kohaselt riigilõivu tuleb tasuda menetlustoimingult, mille
tegemise eest on riigilõivuseaduses sätestatud riigilõiv. TsMS § 147 lg 1 esimese lause kohaselt
maksab avaldaja riigilõivu lõivustatud toimingu tegemiseks ette.
Riigilõivuseaduse (RLS) § 59 lg 1 kohaselt tasutakse hagiavalduselt riigilõivu lähtuvalt
hagihinnast. Kuivõrd vastuhagile kohaldatakse hagiavalduse sätteid, siis tuleb ka vastuhagilt
tasuda riigilõiv vastavalt selle hinnale. Maakohus leidis, et vastuhagi hind on 59 840 eurot ning
sellelt tuleb tasuda riigilõiv 1100 eurot. Kostjad I ja III nimetatule vastuväiteid ei esita.
7. Ringkonnakohus leiab, et maakohus on põhjendatult jätnud kostjate I ja II taotlused
menetlusabi korras riigilõivu tasumisest vabastamiseks rahuldamata.
Kostjate I ja II määruskaebuses esitatud väide, et kuivõrd kostjate I ja II vastuhagi esitamine on
seotud nende õiguste kaitsega ning vastuhagi hind sõltub põhihagi hinnast, jäävad kostjad ilma
kaitseta seetõttu, et hageja on tsiviilasja hinna viinud ebamõistlikult kõrgeks, ei ole
põhjendatud.



                                                4
Antud juhul on kostjad I ja II esitanud vastuhagi tingimuslikult, s.t seda tuleb lahendada siis,
kui kohus leiab, et hageja nõue on põhjendatud ning hageja nõue tuleneb konstitutiivsest
võlatunnistusest. Sellisel juhul, kui kohus konstitutiivse võlatunnistuse olemasolu eitab, tuleb
kohtul kostjate I ja II vastuhagi jätta läbi vaatamata. Ringkonnakohus peab vajalikuks märkida,
et sellisel juhul võib kostjate I ja II õiguste kaitse olla tagatud läbi selle, et vastuhagi
läbivaatamata jätmisel on kostjatel õigus taotleda tasutud riigilõivu tagastamist TsMS § 150 lg
1 p 3 alusel. Kui kohtul tuleb kostjate I ja II vastuhagi siiski sisuliselt lahendada, siis on
riigilõivu nõue seadusest tulenevalt põhjendatud.
8. Maakohus on põhjalikult hinnanud kostjate I ja II majanduslikku seisundit TsMS § 180 lg 1,
§ 181 lg 1 ja § 186 alusel.
Üldjuhul peaksid ettevõtlusega tegelevad isikud olema võimelised menetluskulude, s.o eelkõige
riigilõivu, tasumiseks. Seadusandja on jätnud lahtiseks, milliseid seaduses otse nimetamata
taotleja kulusid ja muid asjaolusid võib kohus täiendavalt arvestada, hindamaks objektiivselt ja
igakülgselt taotleja majanduslikku seisundit. Selle eesmärk on hinnata, kas isik on võimeline
panustama õigusabi ja muude menetluskulude eest tasumiseks. Nii saab kohus korrigeerida
seaduse erisätetest tulenevat, kuid üldregulatsiooni järgi põhjendamatut menetlusabist
ilmajäämist või ka selle põhjendamatut võimaldamist (vt Riigikohtu 13. veebruari 2013 määrus
tsiviilasjas nr 3-2-1-152-12, p 16).
Sellest tulenevalt oli maakohus pädev andma hinnangu kostjate I ja II kui menetlusabi taotlejate
töövõimele ning ettevõtlustegevusele, samuti andma hinnangu menetlusabi taotluse
lahendamisel asjaolule, et kostjatel I ja II koos kostjaga III on lepinguline esindaja. Kuigi
lepingulise esindaja olemasolu ei välista menetlusabi andmist riigilõivust tasumise vabastamise
näol, saab nimetatud asjaolu kohus menetlusabi taotluse lahendamisel koosmõjus muude
menetlusabi taotluse lahendamisel tähtsust omavate asjaoludega arvesse võtta. Kostjad I ja II
on sõlminud eraõigusliku lepingu. Eeldatakse, et esindaja ei osuta õigusabi teenust tasuta. Seega
saab eeldada, et kostjad I ja II on võimelised kandma õigusabi teenuse osutamisega seonduvad
kulud. Kostja I, olles enda ja kostja II tööandja juhatuse liige, saab otseselt mõjutada ka
kostjatele I ja II väljamakstava töötasu suurust.
9. Ringkonnakohus nõustub kostjatega I ja II, et maakohus oleks pidanud menetlusabi taotluste
lahendamisel hindama ka TsMS § 181 lg 31 kohaldamist.
Kuigi kostjad I ja II on taotlenud riigilõivu tasumisest täielikku vabastamist, ei välista see
maakohtu õigust hinnata TsMS § 181 lg 31 kohaldamist omal algatusel. TsMS § 181 lg-s 31
märgitud tingimustel on kohtul kaalutlusõigus riigilõivu osamaksetena tasumise määramiseks.
TsMS § 181 lg 31 võimaldab kohtul riigilõivu ajatada juhul, kui riigilõivu korraga tasumine
takistaks kohtuasja asjaolusid arvestades ebamõistlikult isiku õigust pöörduda kohtusse oma
eeldatava ja seadusega kaitstud õiguse või huvi kaitseks (Riigikohtu 21. detsembri 2010 määrus
tsiviilasjas nr 3-2-1-147-10, p-d 8, 10).
Ringkonnakohtu hinnangul on praegusel juhul tegemist piisavalt suure riigilõivu määraga, s.o
1100 eurot, mis isegi solidaarsel tasumisel kahe isiku poolt võib siiski olla takistuseks nende
õiguste kaitsmisel ning vastuhagi esitamisel.
Ringkonnakohus peab võimalikuks kohaldada TsMS § 181 lg-s 31 sätestatut ja võimaldada
kostjatel I ja II riigilõivu summas 1100 euro tasumine osamaksetena kolme kuu jooksul, kuna
arvestades taotlejate olemasolevaid rahalisi vahendeid ning sissetulekut, võib riigilõivu korraga
tasumine takistada nende õigust kohtusse pöörduda. Esimene osamakse summas 400 eurot
tuleb tasuda käesoleva määruse jõustumisest 15 päeva jooksul. Teine osamakse, samuti
summas 400 eurot, tuleb tasuda esimese osamakse tasumisele järgneva kalendrikuu
20. kuupäevaks ning kolmas osamakse 300 eurot tuleb tasuda teise osamakse tasumisele

                                               5
järgneva kalendrikuu 20. kuupäevaks. Maakohtule tuleb esitada riigilõivu osamaksete tasumist
tõendavad dokumendid.
10. Menetluskulude jaotuse ja rahalise suuruse otsustab maakohus asja lõpplahendis.



  /allkirjastatud digitaalselt/    /allkirjastatud digitaalselt/     /allkirjastatud digitaalselt/

        Kai Kullerkupp                Kersti Kerstna-Vaks                Triin Uusen-Nacke




                                              6

                               KOHTUOTSUS
                                EESTI VABARIIGI NIMEL

 Tsiviilasja number                     2-14-63322

 Kohus                                  Tallinna Ringkonnakohus

 Otsuse tegemise aeg ja koht            29. veebruar 2016, Tallinn

 Kohtukoosseis                          Kohtunikud Ülle Jänes, Margo Klaar ja Indrek Parrest

 Tsiviilasi                             AS SEB Liising hagi AS Assotrans vastu võlgnevuse
                                        väljamõistmiseks

 Tsiviilasja hind                       8842, 11 eurot

 Vaidlustatud kohtulahend               Pärnu Maakohtu 30.04.2015 otsus

 Kaebuse esitaja ja kaebuse liik        AS Assotrans apellatsioonkaebus

 Kohtuistungi toimumise aeg             28. jaanuar 2016
 Menetlusosalised, nende esindajad      Hageja AS SEB Liising (RK 10281767), lepinguline
                                        esindaja Margit Saar
                                        Kostja AS Assotrans (RK 10059862), lepinguline
                                        esindaja adv Armand Reinmaa


RESOLUTSIOON
Pärnu Maakohtu 30.04.2015 otsus jätta muutmata ning apellatsioonkaebus rahuldamata.

Edasikaebamise kord
Ringkonnakohtu otsuse peale võib vandeadvokaadi vahendusel esitada kassatsioonkaebuse
Riigikohtule 30 päeva jooksul otsuse kättetoimetamisest alates. Menetlusosaline võib ise esitada
menetlusabi saamise taotluse, samuti esitada teise menetlusosalise kaebuse või muu taotluse kohta
seisukohti ja vastuväiteid.



Hagiavalduse asjaolud ja hageja nõue
AS SEB Liising esitas 30.12.2014 Pärnu Maakohtusse hagi AS Assotrans vastu võlgnevuse
35 368, 43 euro väljamõistmiseks.

16.09.2002 sõlmisid AS SEB Liising (endine ärinimi Ühisliising AS) ja AS Assotrans kapitalirendi
liisingulepingu nr L02106279, mille alusel anti kostja kasutusse reisibuss MAN RH413 LIONS
COACH, tehasetähisega WMAA13ZZZ2T003397, registreerimisnumbriga 006 ARM (liisingu-
ese). Liisinguleping sõlmiti tähtajaga 60 kuud, mille jooksul kohustus kostja tasuma hagejale
liisingueseme kasutamise eest vastavalt arvetele. Liisingulepingu lahutamatuks osaks on
kapitalirendi lepingu üldised tingimused ja maksegraafik, mille kostja allkirjastas.

Hageja ja Keil M.A. OÜ (müüja) vahel sõlmiti liisingueseme müügileping nr L02106279, millega
hageja omandas liisingueseme ja tasus liisingueseme eest müüjale 190 776, 27 eurot ehk
2 985 000 krooni (ilma käibemaksuta). Kostja sai liisingueseme enda valdusesse 24.09.2002.

21.04.2006 sõlmiti liisingulepingu lisa nr 1, millega vähendati lepingus kokku lepitud
intressimäära. Uueks intressimääraks sai 2% aastas + 6 kuu EURIBOR. 02.10.2007 sõlmiti
liisingulepingu lisa nr 2, millega fikseeriti uus lepingu tähtpäev, milleks oli 28.09.2008.
29.09.2008 sõlmiti liisingulepingu lisa nr 3, millega fikseeriti uus lepingu tähtpäev - 28.09.2013
ja uus intressimäär - 7,31% aastas.

29.10.2010 saatis hageja kostjale teatise lepingu ülesütlemise kohta, kuna kostjal oli tasumata
kaheksa rendimakset kokku 13 278, 78 eurot ning rendimaksetelt jooksev viivis 3018, 19 eurot.
Kuna kostjaga saavutati kokkulepe võlgnevuse tasumiseks ja kostja asus võlgnevusi vastavalt
kokkuleppele täitma, siis lepingut üles ei öeldud. Kuna peatselt tekkisid siiski uued võlgnevused,
saatis hageja kostjale uue teate lepingu ülesütlemise kohta. Kuna kostja võlgnevust ei tasunud,
ütles hageja lepingu 24.01.2011 ennetähtaegselt üles (lisa 9).

Võlgnetavate summade pealt on üldtingimuste p 6.7 kohaselt kostja kohustatud maksma hagejale
viivist. Sellest tulenevalt on kostjale 31.12.2010 esitatud tasumata viivise nõue 5145, 13 eurot
(arve nr A10363273). Hilisemate tasumata arvete eest on viivist arvestatud 10 138, 12 eurot.

Liisingueseme jääkväärtus peale liisingulepingu ülesütlemist oli 44 466, 72 eurot (ilma
käibemaksuta) ja varasemad võlgnevused kokku 17 498, 47 eurot.

Kostja tagastas liisingueseme hageja koostööpartner Tallchart OÜ-le 31.01.2011, mille kohta
vormistati üleandmise-vastuvõtmise akt. 04.11.2011 telliti liisinguesemele hindamisakt, mille
kohaselt oli liisingueseme turuväärtuseks 21 000 eurot (ilma käibemaksuta).

Liisinguese müüdi 15.11.2011 hinnaga 21 500 eurot (ilma käibemaksuta), mille kohta vormistati
müügileping. Jääkväärtuse ja müügisumma vahest tuleneb müügikahjum 22 966, 72 eurot, mille
kohta esitati kostjale 15.11.2011 arve nr A11299108 (hagi esitamise ajaks oli arvest 2881, 54 eurot
tasutud).

Perioodil 31.12.2011 kuni 18.02.2013 teostas kostja võlgnevuse katteks 14 makset, vähendades
sellega oma võlgnevust 14 500 euro võrra. 2998, 47 euro ulatuses kaeti liisingulepingu võlgnevust
kostja teise liisingulepingu arvelt, kust saadi liisingueseme realiseerimisel kasumit.

12.03.2013 saatis hageja kostjale nõude liisingulepingust tulenevate kohustuste täitmiseks
25 230, 31 eurot, millele lisandus viivis 10 138, 12 eurot. Kostja pole võlgnevust hagejale tasunud.

Kostja vastuväited
Kostja vaidles hagile vastu ning leidis, et hageja nõue on täies ulatuses aegunud.

Maakohtu otsuse põhjendused
Maakohus jättis vaheotsusega kostja taotluse aegumise kohaldamiseks rahuldamata.


                                                                                               2
Kapitalirendilepingu nr L02106279 p 12.2 sätestab, et lepingu ennetähtaegsel lõpetamisel mõne
punktis 12.1 toodud aluse põhjal maksab rentnik Ühisliisingule kõik lepingu lõpetamise päevani
maksmisele kuuluvad summad ja hüvitab Ühisliisingule kõik lepingu lõpetamisest tulenevad
kahjud, sealhulgas saamata jäänud tulu.

Hageja 04.11.2010 teatise kohaselt pikendati liisingulepingutest tulenevate võlgnevuste tasumist
ning kui võlgnevus tasutakse nõuetekohaselt vastavalt maksegraafikule, siis ei loeta liisingu-
lepinguid ennetähtaegselt lõpetatuks. Hageja 24.01.2011 teatise kohaselt jättis kostja tasumata
vähemalt 2 järjestikust igakuist makset ning hageja lõpetas liisingulepingu nr L02106279
ennetähtaegselt kostja poolt lepingu rikkumise tõttu. 24.01.2011 teatisest nähtub, et poolte vahel
sõlmitud kapitalirendileping nr L02106279 on ennetähtaegselt lõpetatud lepingu p 12.1.1 alusel.

Vara üleandmise-vastuvõtmise aktist nähtub, et sõiduk tagastati hagejale 31.01.2011. 04.11.2011
hindamisakti nr 111104 kohaselt oli sõiduki turuväärtus 21 000 eurot + käibemaks. 15.11.2011
müügilepingust nr VOL02106279 nähtub, et sõiduk müüdi 21 500 euro eest (ilma käibemaksuta).

Hageja ütles liisingulepingu üles 24.01.2011. Aegumistähtaeg algas tsiviilseadustiku üldosa
seaduse (TsÜS) § 147 lg 1 järgi nõude sissenõutavaks muutumisega, kusjuures aegumistähtaeg on
TsÜS § 146 lg 1 järgi kolm aastat. Võlaõigusseaduse (VÕS) § 82 lg 7 sätestab, et kohustus muutub
sissenõutavaks, kui võlausaldajal on õigus nõuda kohustuse täitmist. Kui lepingust ei tulene teisiti,
võib võlausaldaja nõuda kohustuse täitmist kohustuse täitmise tähtpäeva või kohustuse täitmiseks
ettenähtud tähtaja möödumisel. TsÜS § 135 lg 1 sätestab, et tähtaja kulgemine algab järgmisel
päeval pärast selle kalendripäeva või sündmuse saabumist, millega määrati kindlaks tähtaja algus,
kui seadusest või lepingust ei tulene teisiti.

Hageja nõuete aegumistähtaeg hakkas kulgema alates 25.01.2011 kell 00.00 ning aegumistähtaja
lõpp oleks olnud 24.01.2014 kell 24.00.

Laekumiste aruandega on tuvastatud, et kostja teostas perioodil 31.12.2011 - 05.02.2013 ehk ajal
peale lepingu ülesütlemist oma võlgnevuse vähendamiseks 14 makset, vähendades sellega
võlgnevust 14 500 euro võrra. Maksed on teostatud kostja kontolt hageja kontole, kasutades
viitenumbrit 100527742, mille kasutamisel laekub raha otse liisingulepingu nr L02106279
võlgnevuse katteks. Kostja esindaja väide selle kohta, et poolte vahel oli suuline kokkulepe, et
kostja maksab teatud summa ära ja nõuded loetakse sellega tasutuks, on paljasõnaline väide, kuna
ei ole millegagi tõendatud. Veel 01.12.2014 saatis kostja hagejale e-kirja, mille kohaselt oli nõus
tasuma 5000 eurot osamaksetena, märkides, et jääb ootama hageja tagasisidet. Ka pooltevaheline
kirjavahetus ajaperioodil 12.04.2013 - 04.12.2014 ei kajasta ainsatki vihjet kostja väidetud
kokkuleppe kohta, kostja ei ole kokkuleppe teemal esitanud hagejale ühtegi küsimust. Seega TsÜS
§ 158 lg-te 1 ja 2 kohaselt katkes aegumine 01.01.2012 kell 00.00 ja algas uuesti 06.02.2013 kell
00.00. Seega oleks hagejal olnud aega hagi esitada kuni 05.02.2016 kell 24.00.

Poolte vahel 12.04.2013 - 04.12.2014 peetud läbirääkimiste tõttu aegumise peatumine TsÜS § 167
lg 1 alusel ei oma enam tähendust. TsÜS § 168 lg 2 sätestab, et nõue ei aegu enne kahe kuu
möödumist aegumise peatumise lõppemisest, kui seaduses ei ole ette nähtud, et nõue ei aegu
pikema aja jooksul. Pooltevahelise meilivahetusega on tuvastatud, et poolte vahel toimusid
liisingulepingu nõude osas läbirääkimised alates 12.04.2013 kuni 04.12.2014. Hageja vastas
kostjale 04.12.2014, et kostja pakutud kujul ei ole kompromiss hagejale vastuvõetav ja asi tuleb
selgeks vaielda kohtus. Seega saab läbirääkimised lõppenuks pidada 04.12.2014. Läbirääkimiste
algusest 12.04.2013 kuni läbirääkimiste lõppemiseni 04.12.2014 oli aegumine peatunud. Poolte-
vahelisest kirjavahetusest nähtub, et toimusid läbirääkimised, räägiti nõudest, summadest,


                                                                                                3
edasimüügist ja muust, mis puudutas hageja nõuet. Seadusest ei tulene nõuet, et läbirääkimiste
ajaks aegumine peatub ainult sellisel juhul, kui läbirääkimiste alguses lepitakse kokku, et
läbirääkimised peatavad aegumise. Kostjal ei olnud huvi kohustust täita ja ta ei kiirustanud
kohustuse täitmisega.

Apellatsioonkaebus
Kostja palub apellatsioonkaebuses maakohtu otsuse tühistada ja uue otsusega jätta hagi
rahuldamata ning menetluskulud hageja kanda.

Maakohus kohaldas ebaõigesti TsÜS § 146 lg 1, § 147 lg 1; § 158 lg 1 ja 2, § 167 lg 1, § 168 lg 2.
Maakohus jättis tähelepanuta, et kostja esindaja on teatanud hagejale konkreetse summa, mitte
lubanud kogu nõuet täita, seega ei ole kostja nõuet tunnustanud. Maakohus jättis ebaõigesti
kohaldamata TsÜS § 146 lg 1. Hageja ütles liisingulepingu üles 24.01.2011 ning sellega muutus
kogu hageja nõue sissenõutavaks ja hakkas kulgema aegumistähtaeg. Tulenevalt TsÜS § 146
lg-st 1 aegus hageja nõue seega kolme aasta möödumisel ehk 24.01.2014.

Ebaõige on maakohtu järeldus, et maksete teostamisega on kostja tunnustanud nõuet ning seega
kohalduks TsÜS § 158 lg 2. Kohus märkis otsuses, et kostja väitel teostas ta makseid vaid teatud
ulatuses vastavalt kokkuleppele. Sama nähtub ka kostja saadetud kirjast, kus ta nõustub vaid
5000 euro tasumisega. Seega ei ole kostja ilmselgelt tunnustanud kogu hageja nõuet ning asjas ei
saa kohaldada TsÜS § 158 lg 2. Samuti on maakohtu otsus vastuoluline läbirääkimiste
käsitlemisel. Meilivahetusest ei nähtu asjaolusid, mille alusel saaks lugeda nõude aegumise
peatunuks. Kirjavahetusest on selgelt näha kostja seisukoht, millises summas ta oleks nõus hageja
nõude täitma kompromissi sõlmimise eesmärgil kohtuväliselt ning et kostja hageja nõuet
põhjendatuks ei pea ega ole tunnistanud. Kostja nõustus pakutud summa tasuma vaid seetõttu, et
menetluskulud võivad osutuda asjas suuremaks. Sellises olukorras ei saa asuda seisukohale, et
terve nõude aegumine on peatunud läbirääkimiste pidamine tõttu. Läbirääkimisteks ei saa pidada
olukorda, kus esindajad vahetavad paari kuu tagant e-kirju.

Vastus apellatsioonkaebusele
Hageja vaidleb apellatsioonkaebusele vastu ning palub jätta selle rahuldamata ja maakohtu otsuse
muutmata.

Ringkonnakohtu otsus
Tsiviilkolleegium, ära kuulanud asjast osavõtnud isikute seisukohad kohtuistungil ning tutvunud
toimiku materjaliga, leiab, et apellatsioonkaebuse väited ei anna alust Pärnu Maakohtu otsuse
tühistamiseks. Kooskõlas TsMS § 657 lg 1 p-ga 1 jätab ringkonnakohus maakohtu otsuse
muutmata ning apellatsioonkaebuse rahuldamata. Kuna maakohus jättis kostja taotluse aegumise
kohaldamiseks rahuldamata, jätkub menetlus maakohtus.

Vastavalt TsMS § 654 lg-le 6 ei korda ringkonnakohus maakohtu otsuse põhjendusi, sest nõustub
nendega. Vastuseks kaebusele märgib kolleegium järgmist.

Maakohus tuvastas hageja nõude sissenõutavaks muutumise aja õigesti. Kuna hageja ütles liisingu-
lepingu üles 24.01.2011, hakkas nõude aegumistähtaeg kulgema 25.01.2011. Hageja esitatud
tõenditele tuginedes leidis kohus õigesti, et kostja poolt pärast liisingulepingu ülesütlemist tehtud
maksed ajavahemikus 31.12.2011 - 05.02.2013 tõendavad, et kostja oli TsÜS § 158 tähenduses
hageja nõuet tunnustanud. Nimetatud ajal tegi kostja vaidlusalusest liisingulepingust tuleneva
võlgnevuse vähendamiseks hagejale 14 makset kokku 14 500 euro ulatuses (tl 35-36).



                                                                                                4
Ringkonnakohus ei nõustu apellandi käsitlusega, nagu oleks kostja tunnustanud hageja nõuet vaid
konkreetses summas, mistõttu ei saanud nõude aegumine tervikuna katkeda. Poolte kirjavahetuse
sisu ei võimalda teha kostja soovitud järeldust. Nõude aegumine katkes ja algas uuesti viimase
makse tegemisega 05.02.2013.

Väär on samuti apellandi käsitlus, nagu saaks maakohtu otsusest järeldada, et aegumistähtaja
peatumiseks piisab, et võlausaldaja lähetaks võlgnikule pärast aegumistähtaja möödumist e-kirja,
millele viimane viisakusest vastab, sest seda peetakse läbirääkimisteks. Antud juhul ei olnud
tegemist ühe kirjaga, pealegi pärast aegumistähtaega saadetuga, millest kohus oleks järeldanud
pooltevahelisi läbirääkimisi TsÜS § 167 lg 1 tähenduses. Kohus tuvastas õigesti, et ajavahemikus
12.04.2013 - 04.12.2014 pidasid pooled läbirääkimisi, mistõttu oli nõude aegumine kuni
04.12.2014 peatunud. Samas on kohus ka märkinud, et nõude aegumise eelneva katkemise tõttu ei
oma nõude aegumise peatumine enam sisulist tähendust. Maakohus hindas sellekohaseid tõendeid
õigesti ning leidis põhjendatult, et hagi ei ole esitatud pärast aegumistähtaja möödumist.

Kuna ringkonnakohus jätab maakohtu otsuse aegumise kohaldamata jätmise kohta muutmata,
jätkub menetlus maakohtus, kus tehtava lõpplahendiga jaotatakse poolte vahel ka menetluskulud
ning määratakse kindlaks hüvitatavate kulude ulatus.


 /allkirjastatud digitaalselt/    /allkirjastatud digitaalselt/    /allkirjastatud digitaalselt/

            Ü. Jänes                       M. Klaar                       I. Parrest




                                                                                             5

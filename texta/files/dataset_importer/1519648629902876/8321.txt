                        KOHTUMÄÄRUS
Kohus                                Tallinna Ringkonnakohus
Määruse tegemise aeg ja koht         30. august 2016, Tallinn
Kriminaalasja number                 1-16-5614
Kohtukoosseis                        Andres Parmas, Ivi Kesküla ja Orvi Tali
Kriminaalasi                         Aleksei Mihhailovi süüdistus KarS § 424 järgi

Vaidlustatud kohtulahend             Harju Maakohtu 25. juuni 2016. a otsus, lühimenetluses
                                     kiirmenetluse sätete järgi
Apellatsiooni esitaja                Süüdistatav
Süüdistatav                          Aleksei Mihhailov (ik: 38802210279); elukoht XXX;
                                     varem kriminaalkorras karistatud; kahtlustatavana kinni
                                     peetud 24. juunil 2016

Prokurör                             Põhja Ringkonnaprokuratuuri abiprokurör Paul Pikma
Kaitsja                              Vandeadvokaat Riine Lumiste



RESOLUTSIOON

Jätta Aleksei Mihhailovi apellatsioon kui ilmselt põhjendamatu läbi vaatamata.


EDASIKAEBAMISE KORD

Määruse peale võib esitada määruskaebuse Riigikohtule 15 päeva jooksul Tallinna
Ringkonnakohtu kaudu alates päevast, mil menetlusosaline sai vaidlustatavast kohtumäärusest
teada või pidi teada saama. Süüdistataval on määruskaebuse esitamise õigus advokaadist
kaitsja vahendusel.


ASJAOLUD JA MENETLUSE KÄIK

1.     Aleksei Mihhailovile esitati süüdistus KarS § 424 järgi selles, et 24. juunil 2016 kell
02.25 juhtis ta Maardu linnas XXX juures tahtlikult mootorsõidukit, olles joobeseisundis.
2.1. Maakohus tunnistas A. Mihhailovi KarS § 424 järgi süüdi ja karistas teda ühe aasta
vangistusega, mida KrMS § 238 lg 2 alusel vähendati ühe kolmandiku võrra kaheksa kuu
vangistuseni. Karistusaja hulka arvati eelvangistuses viibitud aeg – kaks päeva. Karistuse
kandmise algusajaks loeti 24. juuni 2016. Maakohus kohaldas A. Mihhailovile tõkendina
vahistamist. Kohus mõistis A. Mihhailovilt menetluskuludena kaheteist kuu jooksul välja
sundraha ja riigi määratud kaitsja tasu.

2.2. A. Mihhailovile karistust mõistes märkis maakohus, et tema karistust raskendavad
asjaolud puuduvad. Karistust kergendavaks asjaoluks on süü puhtsüdamlik ülestunnistamine ja
kahetsus. Süüd suurendab ka asjaolu, et A. Mihhailovil kehtivad juhiload puuduvad.
A. Mihhailov on eelnevalt kriminaalkorras karistatud, sh korduvalt liiklusalaste kuritegude
toimepanemise eest. Teda on karistatud nii vangistusega, mis on asendatud üldkasuliku tööga,
kui ka reaalse vangistusega. Teda on korduvalt karistatud ka liiklusalaste väärtegude eest.
Kohus leidis, et süüdistatav ei ole varasematest karistusest enda jaoks järeldusi teinud ning
jätkas kuritegelikku käitumist, mis on kujunenud talle elustiiliks. on positiivne, et A. Mihhailov
on enda alkoholiprobleemist aru saanud ja soovib sellega tegelema hakata, kuid kahjuks on
nimetatud arusaamine tulnud peale järjekordse kuriteo sooritamist ning antud teo eest tuleb
vastutada. Süüdistatava sõnutsi on tal alaealine laps ja perekond, kelle ta kaotab, kui peab vangi
minema. Ometi ei takistanud need asjaolud A. Mihhailovit korduvalt joobnuna rooli istumast.
Seetõttu ei võtnud maakohus neid asjaolusid karistuse mõistmisel arvesse. Kohus osutas, et
eelmise karistuse täitmisele pööramise põhjusteks olid asjaolud, et A. Mihhailov ei käinud
õigeaegselt registreerimas, ilmus registreerima alkoholi joobes ja ei täitnud ka teisi
kriminaalhooldusnõudeid. Isik ei osalenud ka sotsiaalprogrammides, mis näitab, et isikul
puudus soov ja tahe tegeleda oma alkoholi probleemiga. Arvestades eeltoodut, A. Mihhailovi
varasemat suhtumist kriminaalhooldusnõuete täitmisse ja asjaolu, et tal on probleemid
alkoholiga, ei ole tema puhul tegemist kriminaalhoolduse jaoks sobiva isikuga. Arvestades
eeltoodut ning asjaolu, et A. Mihhailovi joove oli keskmise määra lähedases määras, samuti
arvestades karistuse eripreventiivseid eesmärke, leidis maakohus, et A. Mihhailovi puhul ei ole
põhjendatud rahalise karistus kohaldamine ning teda tuleb karistada sanktsiooni keskmisest
määrast lühema vangistusega.

3.     Harju Maakohtu otsusele esitas apellatsiooni süüdistatav, kes taotleb maakohtu otsuse
tühistamist mõistetud karistuse osas ja palub mõista kergema karistuse. Ta leiab, et maakohtu
otsus on liiga karm. Apellant märgib, et ta tunnistab oma süüd ja kahetseb toimepandut. Ta
mõistab enda alkoholiprobleemi ja on valmis arsti poole pöörduma. Süüdistatav palub kohtult
võimalust varem vabadusse pääseda, märkides, et tal on naine ja tütar, kes elavad üürikorteris
ning neil on ilma tema abita raske. Veel märgib süüdistatav, et tal pole kehtivaid karistusi, on
olemas töökoht. Ta palub kergema karistuse mõistmist kas vangistusena või asendatuna
töötundidega.




RINGKONNAKOHTU PÕHJENDUS JA JÄRELDUSED
4.     Kohtukolleegium, tutvunud kriminaalasja materjalidega ning esitatud apellatsiooniga,
leiab üksmeelselt, et apellatsioon on ilmselt põhjendamatu, perspektiivitu ning tuleb sellest
tulenevalt jätta läbi vaatamata.

5.      KrMS § 326 lg 3 kohaselt võib ringkonnakohus jätta apellatsiooni määrusega läbi
vaatamata, kui kriminaalasja arutav kohtukoosseis üksmeelselt leiab, et apellatsioon on ilmselt
põhjendamatu. Riigikohus on mitmel puhul selgitanud, et ilmselt põhjendamatuks saab lugeda
apellatsiooni, mille rahuldamine pole võimalik põhjusel, et apellandi argumendid ei ole
õiguslikult asjakohased või mille väited on küll õiguslikult asjakohased, kuid konkreetse
kohtuasja eripärast tulenevad asjaolud võimaldavad kolmeliikmelise kohtukoosseisu liikmetel
juba eelmenetluses jõuda veendumusele, et tegemist on perspektiivitu kaebusega. Selline
olukord võib kõne alla tulla juhul, mil maakohtu otsus on kooskõlas kohtupraktikas selgelt ja
üheselt välja kujunenud seisukohtadega ja ringkonnakohus ei pea vajalikuks kohtupraktikat
muuta (vt nt RKKKm-d nr 3-1-1-120-09, p-d 8.2-8.5; 3-1-1-36-11, p 8; 3-1-1-43-11, p 6;
3-1-1-64-11, p 6; 3-1-1-71-11, p 6 ja 3-1-1-82-11, p 7).

6.      Kriminaalkolleegium leiab, et A. Mihhailovi apellatsioonil puudub ilmselgelt edulootus
ja seda alljärgnevatel põhjustel.

7.       Apellatsioonis esitatud taotlus karistuse kergendamiseks on perspektiivitu.
A. Mihhailovile mootorsõiduki alkoholijoobes juhtimise eest mõistetud karistus on alla
sanktsiooni keskmise määra. Maakohus on mõistetavat karistust, samuti selle asendamata
jätmist põhjalikult motiveerinud. Karistus ei ole vastuolus seaduse ega kohtupraktikaga.
A. Mihhailovit on kriminaalkorras samade kuritegude toimepanemise eest ka varem korduvalt
karistatud. Karistuse raskus on proportsioonis tema süüga, arvestatud on tema isikut ja
õiguskorra kaitsmise huve, samuti on kohus veenvalt põhjendanud puhtsüdamliku kahetsuse
kui süüd kergendava asjaolu puudumist. Ka karistuse üldkasuliku tööga asendamata jätmise
puhul on kohus arvestanud kõigi asjakohaste nõuetega ning jõudnud põhjendatud järeldusele
sellest, et mõistetud vangistus tuleb ka reaalselt ära kanda. Lisakaristuse mõistmist on samuti
põhjendatud. Mõistetud lisakaristust ei saa arutatava kriminaalasja kontekstis kuidagi
ülemääraseks pidada.

8.     Eelnevast tulenevalt leiab kohtukolleegium, et maakohus on kriminaalasja lahendamisel
arvestanud täiel määral kõiki aspekte, mida kehtiva seaduse kohaselt tuleb silmas pidada ning
mis on asjakohased. Ringkonnakohus asub üksmeelselt seisukohale, et apellatsioon on ilmselt
põhjendamatu ja perspektiivitu. Eeltoodu alusel ja juhindudes KrMS § 326 lg-st 3 jätab
kohtukolleegium apellatsiooni kui ilmselt põhjendamatu läbi vaatamata.


/allkirjastatud digitaalselt/

                            KOHTUOTSUS
                              EESTI VABARIIGI NIMEL


Kohus                              Tartu Ringkonnakohus

Kohtukoosseis                      Üllar Roostoja, Kai Kullerkupp, Andra Pärsimägi

Otsuse tegemise aeg ja koht        12. oktoober 2016, Tartu

Tsiviilasja number                 2-15-8385

Tsiviilasi                         Mark Sokolovski ja Irina Sokolovskaja hagi OÜ Caffold
                                   (pankrotis) vastu sundtäitmise lubamatuks tunnistamiseks
Tsiviilasja hind                   3500 eurot
apellatsioonikohtus
Vaidlustatud kohtulahend           Viru Maakohtu 15. detsembri 2015 otsus

Kaebuse esitaja ja kaebuse liik    Mark Sokolovski ja Irina Sokolovskaja apellatsioonkaebus

Kohtuistungi toimumise aeg         Kirjalik menetlus

Menetlusosalised ja nende          Apellant I (hageja I): Mark Sokolovski (isikukood
esindajad                          XXXXXXXXX)
                                   Apellant 2 (hageja 2): Irina Sokolovskaja (isikukood
                                   4XXXXXXXXX)
                                   Apellantide lepinguline esindaja: Andres Kuusk
                                   Vastustaja (kostja): OÜ Caffold (pankrotis) (registrikood
                                   10548756), esindaja pankrotihaldur Sirje Tael
RESOLUTSIOON                          1. Jätta Viru Maakohtu 15. detsembri 2015 otsus
                                         tsiviilasjas nr 2-15-8385 muutmata.
                                      2. Jätta apellatsioonkaebus rahuldamata.
                                              3. Jätta menetluskulud Mark Sokolovski ja Irina
                                                 Sokolovskaja kanda. Jätta menetluskulude
                                                 rahaline suurus kindlaksmääramata kuna OÜ-l
                                                 Caffold (pankrotis) menetluskulud puuduvad.
 Edasikaebamise kord                      Otsuse peale võib esitada kassatsioonkaebuse Riigikohtule 30
                                          päeva jooksul otsuse kättetoimetamisest.
                                          Hagimenetluses      Riigikohtus     võib    menetlusosaline
                                          menetlustoiminguid teha ning avaldusi ja taotlusi esitada
                                          üksnes vandeadvokaadi vahendusel, kui seaduses ei ole
                                          sätestatud teisiti.
                                          Juhul, kui menetlusosaline taotleb menetlusabi, peab ta
                                          esitama tähtaja kestel kassatsioonkaebuse. Kaebuse
                                          põhjendamiseks või riigilõivu tasumiseks või kaebuses esineva
                                          sellise puuduse kõrvaldamiseks, mis on seotud menetlusabi
                                          taotlemisega, annab kohus mõistliku tähtaja pärast
                                          menetlusabi taotluse lahendamist, kui nimetatud taotlus ei ole
                                          esitatud põhjendamatult või tähtaja pikendamise eesmärgil.

MENETLUSOSALISTE NÕUDED, VASTUVÄITED JA PÕHJENDUSED

1. Mark Sokolovski ja Irina Sokolovskaja esitasid 2. juunil 2015 Viru Maakohtule hagi OÜ
Caffold (pankrotis) vastu sundtäitmise lubamatuks tunnistamiseks. Hagi asjaolude kohaselt
esitas OÜ Caffold (pankrotis) pankrotihaldur Sirje Tael kohtutäiturile 26. märtsil 2015
täitmisavalduse, milles palus 22. mail 2012 sõlmitud notariaalse lepingu alusel nõuda sisse
võlgnikelt M. Sokolovskilt ja I. Sokolovskajalt solidaarselt 17 200 eurot. Kohtutäitur algatas
täitemenetluse.
14. aprillil 2015 teavitas M. Sokolovski täiturit, et nõue on täidetud ja saatis selle kohta kirjaliku
tõendi. Tõendi kohaselt tasuti summa endisele Caffold OÜ (pankrotis) juhatuse liikmele Jossif
Sokolovskile sularahas. Sissenõudja ei nõustunud täitemenetluse lõpetamisega.
OÜ Caffold (pankrotis) pankrotihaldur Sirje Tael esitas 29. aprillil 2015 Viru Maakohtule
hagiavalduse M. Sokolovski ja I. Sokolovskaja vastu (tsiviilasi 2-15-6542) hagi, milles nõuab
samadel alustel ja sama eseme eest, mille osas on algatanud käesoleva täitemenetlus, nõude
tasumist. Pankrotihalduri käitumine näitab, et sissenõudja ise ei ole oma nõude kehtivuse osas
kindel.
2. Kostja vaidles hagile vastu. Kostja selgitas, et võlgnevuse summas 17 200 eurot kohta on
notariaalne dokument, kuid aegumise vältimiseks pöördus kostja kohtusse hagiga 27 400 euro
väljamõistmiseks.


MAAKOHTU LAHEND

3. Viru Maakohus tegi 15. detsembril 2015 otsuse, millega jättis Mark Sokolovski ja Irina
Sokolovskaja hagi OÜ Caffold (pankrotis) vastu sundtäitmise lubamatuks tunnistamiseks
rahuldamata ning menetluskulud Mark Sokolovski ja Irina Sokolovskaja kanda.

4. TMS § 221 lg 1 kohaselt võib võlgnik esitada sissenõudja vastu hagi täitedokumendi alusel
sundtäitmise lubamatuks tunnistamiseks eelkõige põhjusel, et nõue on rahuldatud, ajatatud või
tasaarvestatud. Maakohus leidis, et antud juhul on olemas kehtiv täitedokument (22. mail 2012
sõlmitud notariaalne leping). Käesolevas asjas on vaidlus selle üle, kas nõue on täidetud või


                                                  2
mitte. Hagejad esitasid nõude täitmise kohta 25. mail 2012 allkirjastatud akti, mille järgi on
Jossif Sokolovski saanud ostuhinna 13 500 eurot ning sularahana 3700 eurot (kokku 17 200
eurot). Maakohus ei arvestanud selle aktiga ning nõustus kostja vastuväidetega, et hagejad ei
ole veenvalt tõendanud nõude täitmist. OÜ Caffold (pankrotis) pankrotihalduri kinnituse
kohaselt äriühingu raamatupidamise dokumentidest ei nähtu nõude täitmist hagejate poolt.
Tähendust ei oma hageja esindaja väide, et eelpool nimetatud asjaolu (raamatupidamises
kajastamata jätmine) on tingitud sellest, et juhatuse liige Maria Zasypkina ja akti allkirjastanud
Jossif Sokolovski on õde ja vend. OÜ Caffold on Eestis registreeritud juriidiline isik ja vastavalt
raamatupidamise seaduse § 2 on kohustatud raamatupidamist ja finantsaruandlust korraldama
kõik raamatupidamise seaduse § 2 nimetatud isikud. Raamatupidamiskohustuslaseks on muu
hulgas ka füüsilisest isikust ettevõtja. Maakohus asus seisukohale, et hagejate esitatud Jossif
Sokolovski ja Irina Sokolovskaja poolt 25. mail 2012 allkirjastatud akt ei ole usaldusväärne ka
seetõttu, et 25. mail 2012 oli OÜ Caffold (pankrotis) juhatuse liikmeks Mark Sokolovski, mitte
Jossif Sokolovski. Maakohtule ei esitatud kostja poolt nimetatud OÜ Caffold (pankrotis)
nõusolekut, et kohustus täidetakse Jossif Sokolovskile.

5. Maakohus jättis TsMS § 173 lg 1 alusel menetluskulud hagejate kanda.

MENETLUSOSALISTE TAOTLUSED JA PÕHJENDUSED

6. Mark Sokolovski ja Irina Sokolovskaja esitasid Viru Maakohtu 15. detsembri 2015
kohtuotsuse peale apellatsioonkaebuse. Apellandid (hagejad) paluvad ringkonnakohtul
maakohtu otsuse tühistada ja teha uue otsuse, millega hagi rahuldada ja jätta menetluskulud
vastustaja kanda.
Apellatsioonkaebuses esitatud väidete kohaselt:
    1) on maakohus jätnud järgimata TsMS §-des 229, 232, 436, 439 ja 442 lg 8 sätestatud
        nõudeid. Maakohus rikkus menetlusõiguse norme ja hindas tõendeid valesti ning see tõi
        kaasa ebaõige kohtulahendi;
    2) on ebaõige tugineda OÜ Caffold (pankrotis) juhatuse liikme selgitustele, kuna neid ei
        saa kontrollida, sest OÜ Caffold (pankrotis) ei ole esitanud majandusaasta aruandeid ja
        seega ei ole need kättesaadavad avalikkusele ning on sisu osas manipuleeritavad ja
        kontrollimatud;
    3) on ebaõige maakohtu järeldus, et Jossif Sokolovski ja Irina Sokolovskaja poolt 25. mail
        2012 allkirjastatud akt ei saa olla usaldusväärne, kuna 25. mail 2015 oli OÜ Caffold
        (pankrotis) juhatuse liikmeks Mark Sokolovski mitte Jossif Sokolovski.

7. OÜ Caffold (pankrotis) pankrotihaldur Sirje Tael vaidleb apellatsioonkaebusele vastu ja
palub jätta menetluskulud apellantide kanda.
Vastustaja seisukohtade järgi:
    1) asjaolu, et 22. mail 2012 notariaalses lepingus on fikseeritud, et osa rahast on eelnevalt
        tasutud, ei oma tähtsust, kuna tegelikkuses on nõue täitmata. Isegi juhul, kui apellandid
        tasusid sularahas Jossif Sokolovskile kogu ostusumma, ei ole kohustus OÜ Caffold ees
        täidetud. Apellandid ei ole tõendanud, et Jossif Sokolovski oleks saadud sularaha
        lisanud OÜ Caffold (pankrotis) vara hulka. Asjaolu, et OÜ Caffold esindajaks lepingu
        sõlmimisel määrati Jossif Sokolovski, kellel oli õigus sõlmida lepingu ülejäänud
        tingimused oma äranägemise järgi, ei tähenda, et Jossif Sokolovski oleks võinud
        kinnistute müügi eest raha endale võtta, mitte üle anda OÜ-le Caffold. Apellandid
        väidavad enda apellatsioonkaebuses, et VÕS § 95 tähenduses kviitungi andmisega
        eeldatakse, et võlgnik on kohustuse täitnud ning tõendamiskoormis, et nõue on täitmata,
        läheb üle võlausaldajale. Vastustaja märgib, et tal ei ole võimalik tõendada negatiivset


                                                3
      asjaolu, see tähendab asjaolu, et nõude täitmise kohta igasugused dokumendid
      puuduvad;
   2) tähtsust ei oma apellantide väide, et 31. mai 2012 arve nr 000000017 summas 27 400
      eurot ei vasta OÜ Caffold arvete formaadile ja on ilmselt vormistatud tagantjärgi, kuna
      22. mai 2012 notariaalses lepingus toodud summad on OÜ-le Caffold (pankrotis)
      tasumata, mis on nõude aluseks apellantide vastu.

8. Apellandid esitasid ringkonnakohtule menetluskulude nimekirja, mille järgi on kulunud 2
tundi hagiavalduse koostamisele (200 eurot), 3 tundi apellatsioonkaebuse koostamisele (300
eurot), 12 eurot väljavõtetele registritest, 600 eurot riigilõivude tasumisele (300 eurot
maakohtus ja 300 eurot ringkonnakohust). Seega on kokku kulunud apellantidel
menetluskuludele ilma käibemaksuta 1112 eurot.

RINGKONNAKOHTU PÕHJENDUSED

9. Ringkonnakohus leiab, et apellatsioonkaebus tuleb jätta rahuldamata ning Viru Maakohtu
15. detsembri 2015 otsus muutmata. Maakohtu otsus on seaduslik ning põhjendatud. Maakohus
on tõendeid hinnanud õigesti ning see ei ole toonud kaasa ebaõiget lahendit.

10. Ringkonnakohus märgib, et võrreldes hagi esitamise ajaga on ringkonnakohtu menetluse
ajaks õiguslik olukord muutunud.
Hagi esitamise ajal oli täitedokument notariaalne leping, kuid käesolevaks ajaks on sama nõude
osas jõustunud kohtuotsus. Tsiviilasjas nr 2-15-6542 Viru Maakohtu otsus jõustus 23.04.2016.
Nimetatud otsusega rahuldati OÜ Caffold (pankrotis) hagi Mark Sokolovski ja Irina
Sokolovskaja vastu võlgnevuse nõudes ja mõisteti kostjatelt solidaarselt välja 27 400 eurot.
Tsiviilasjas 2-15-6542 olid samad pooled ja vaidluse esemeks oli sama notariaalne leping ning
kohtuotsusega väljamõistetud summa hõlmas ka käesoleva vaidluse esemeks oleva summa.
Erinevuseks on see, et käesolevas asjas oli vaidluse all 17 200 eurot, so summa, mille osas
kostjad allutasid end sundtäitmisele, kuid jõustunud tsiviilasjas nr 2-15-6542 mõisteti lisaks
sellele välja ka summad, mis väidetavalt olid tasutud enne notariaalse lepingu sõlmimist.
Seega ei ole täitedokumendiks enam notariaalne leping, millega kostjad allutasid end
sundtäitmisele, vaid jõustunud kohtulahend.

11. Hagi esitamise ajal said hagejad tugineda TMS § 221 lg-le 11, mille kohaselt muu kui
kohtulahendi sundtäitmise puhul, sealhulgas iseäranis, kui täitedokumendiks on rahalise nõude
kohta notariaalselt tõestatud kokkulepe, mille kohaselt on võlgnik pärast nõude sissenõutavaks
muutumist andnud nõusoleku alluda kohesele sundtäitmisele, saab võlgnik sundtäitmise
lubamatuks tunnistamise hagis esitada ka kõik vastuväited täitedokumendist tuleneva nõude
olemasolule ja kehtivusele.
Kuna käesolevaks ajaks on sundtäitmisel oleva nõude osas jõustunud kohtuotsus, siis tuleb
analoogia korras kohaldada TMS § 221 lg-t 2, mis lubab tugineda nõude rahuldamisele,
ajatamisele või tasaarvestusele üksnes juhul, kui alus, millel need vastuväited põhinevad, on
tekkinud pärast kohtulahendi jõustumist.
Käesolevas asjas tekkisid need alused enne teises asjas jõustunud kohtuotsust. Hagejad
tuginesid mõlemas tsiviilasjas väitele, et notariaalse lepingu sõlmimise päeval täitsid nad oma
nõude.
TMS § 221 lg 2 eesmärk on takistada olukorda, mil jõustunud kohtulahendiga lahendatud
vaidlus avataks uuesti täitemenetluse käigus algatatud sundtäitmise lubamatuks tunnistamise
asjas.
Ringkonnakohus leiab, et eeltoodud põhjustel tuleb hagejate nõue jätta rahuldamata.


                                              4
12. Ringkonnakohus jätab menetluskulud TsMS § 162 lg 1 alusel M. Sokolovski ja
I. Sokolovskaja kanda.
Kostja ei esitanud maa- ega ringkonnakohtu menetluses menetluskulude väljamõistmise
taotlust ega nimekirja. Seega puudub vajadus käesolevas asjas menetluskulusid kindlaks
määrata.




/digitaalselt allkirjastatud/   /digitaalselt allkirjastatud/   /digitaalselt allkirjastatud/
      Üllar Roostoja                 Kai Kullerkupp                  Andra Pärsimägi




                                             5

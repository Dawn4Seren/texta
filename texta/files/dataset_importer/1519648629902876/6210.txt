                              KOHTUMÄÄRUS
   Kohus                                   Tartu Ringkonnakohus
   Määruse tegemise aeg ja koht            27. september 2016 Tartu (kirjalik menetlus)
   Kriminaalasja number                    1-13-9120
   Kohtukoosseis                           Mati Kartau, Tiit Lõhmus, Aarne Sarjas


   Vaidlustatud kohtulahend                Tartu Maakohtu (Tartu kohtumaja) 26. augusti 2016
                                           määrus Vladimir Lipovskoi (ik 34109044249)
                                           tingimisi enne tähtaega vangistusest vabastamata
                                           jätmise kohta
   Kaebuse esitaja ja kaebuse liik         Süüdimõistetu Vladimir Lipovskoi, määruskaebus


   RESOLUTSIOON
   Jätta Tartu Maakohtu 26. augusti 2016 määrus muutmata ja määruskaebus
   rahuldamata.
   Edasikaebamise kord
   KrMS § 384 lg 2 ja § 387 lg 1 kohaselt võib käesoleva määruse peale esitada
   määruskaebuse Tartu Ringkonnakohtu kaudu Riigikohtule prokuratuur, advokaadist
   kaitsja või advokaadi vahendusel teised kohtumenetluse pooled 15 päeva jooksul, alates
   päevast, mil isik sai vaidlustatud määrusest teada või pidi teada saama.


   Asjaolud ja menetluse käik
1. Pärnu Maakohtu 25. septembri 2014 otsusega mõisteti Vladimir Lipovskoile KarS § 141 lg 2
   p-de 1, 6; § 142 lg 2 p-de 1, 2; § 146 ja § 179 lg 1 järgi § 64 lg 1 ning § 63 lg 2 kohaldamisega
   liitkaristuseks 6 aastat 6 kuud vangistust. KrMS § 238 lg 2 alusel vähendati karistust 4 aasta ja
   4 kuuni ning KarS § 68 lg 1 alusel loeti karistuse kandmise algusajaks 26. aprill 2013. Seega
   karistuse kandmise lõpp on 26. august 2017.
2. Tartu Vangla esitas 27. juulil 2016 Tartu Maakohtule materjalid kinnipeetava V. Lipovskoi
   vangistusest tingimisi enne tähtaega vabastamise otsustamiseks.
3. Tartu Maakohtu 26. augusti 2016 määrusega jäeti süüdimõistetu vangistusest tingimisi enne
   tähtaega vabastamata. V. Lipovskoi kannab vangistust alaealiste vastu toime pandud
   kuritegude, sh seksuaalkuritegude eest. Kinnipeetav ei tunnista kuritegude toimepanemist.
   Seetõttu ei olnud võimalik temaga ka viia läbi sotsiaalprogrammi „Õige hetk“. Vangistuses on
   isikul üks kehtiv distsiplinaarkaristus. Arvestades V. Lipovskoi vanust ei ole korrektiivide
   tegemine tema suhtumises ja mõtlemises kuigi tõenäoline. Eeltoodust tulenevalt võib
   süüdlane vabaduses panna toime uusi kuritegusid. Seoses isiku kõrgohtlikkusega ei toeta
   vangla ega prokuratuur V. Lipovskoi ennetähtaegset vabastamist. Süüdlasel ei ole vabaduses
   ka lähedasi isikuid, kes talle toeks oleksid.


   Määruskaebus
4. Maakohtu määruse peale esitas kaebuse V. Lipovskoi, kes taotleb Tartu Maakohtu määruse
   tühistamist ja vangistusest tingimisi enne tähtaega vabastamist. Süüdlast on varasemalt
   kriminaalkorras karistatud 1964. aastal tapmise ja 1991. aastal relva ebaseadusliku omamise
   eest. Seksuaalkuritegude eest kannab V. Lipovskoi karistust esimest korda. Käesoleva
   karistuse aluseks olevaid tegusid on V. Lipovskoi osaliselt tunnistanud. Kinnipeetaval on
   vabaduses tugivõrgusik, kuhu kuuluvad tütar ja hea tuttav. Süüdlane oli valmis vangistuses
   kõiki programme läbima, kuid programm „Õige Hetk“ jäi läbimata, sest vangla üksuse juhi
   arvates ei saa nii vana inimene selles programmis osaleda. Distsiplinaarkaristus on talle
   määratud vangla poolt antud ravimi omamise eest. V. Lipovskoi on eakas ja viletsa tervisega
   ning tema viibimine vangistuses on isiku jaoks eriti ränk.


   Ringkonnakohtu seisukoht
5. Ringkonnakohus nõustub kõigi maakohtu asjakohaste põhjendustega ega vabasta
   V. Lipovskoid vangistusest tingimisi enne tähtaega. Kuna maakohus on kõiki KarS § 76 lg-s 4
   toodud asjaolusid kogumis hinnanud ning jõudnud motiveeritud järeldusele kinnipeetavat
   mitte vabastada, märgib kolleegium vastusena määruskaebusele vaid järgmist.
6. V. Lipovskoi kannab vangistust alaealiste vastu toime pandud süstemaatiliste ja korduvate
   kuritegude eest. Süüdlane ei ole kuritegusid hukka mõistnud ning tunnistab oma süüd vaid
   osaliselt. Sealjuures otsib isik oma tegudele vabandusi. Kuivõrd V. Lipovskoi ei teadvusta
   oma süü suurust, ei ole välistatud vabaduses sarnaste kuritegude toimepanemine. Vangla peab
   süüdlast kõrgohtlikuks ega toeta seetõttu kinnipeetava ennetähtaegset vabastamist.
   Iseloomustuse kohaselt on V. Lipovskoil jäänud läbimata sotsiaalprogramm „Õige Hetk“, sest
   see eeldab kuritegude tunnistamist. Ka vestlusest psühholoogiga on jäänud kõlama, et
   kinnipeetav jätkuvalt õigustab oma käitumist. Seega ei ole kantud karistus oma eesmärke
   täitnud ning V. Lipovskoi ennetähtaegne vabastamine on välistatud.
7. Maakohus on õigesti toonud välja, et kinnipeetaval ei ole vabaduses stabiilset
   tugivõrgustikku. Suhted pojaga on pealiskaudsed ning süüdlase tütar elab juba pikka aega
   Ameerika Ühendriikides. V. Lipovskoi tütar saatis ringkonnakohtule 16.09.2016 e-kirja,
   milles lubas tulla Eestisse ja isa eest hoolitseda. Arvestades aga isiku pikaaegset viibimist
   välisriigis ei ole usutav, et ta jääb alaliselt V. Lipovskoile abiks. Pidades silmas kinnipeetava
   kuritegude iseloomu on toetava tugivõrgustiku olemasolu aga väga vajalik. V. Lipovskoi
   elutingimused hetkel pigem suurendavad uute kuritegude toimepanemise tõenäosust.
8. Kuivõrd V. Lipovskoi puhul ei ole karistuse eesmärgid saavutatud ning esineb jätkuvalt
   reaalne oht sarnaste kuritegude toimepanemiseks, tuleb süüdlasel karistuse kandmist jätkata.
   Seda ei välista ka tema vanus ja väidetavalt halb tervis, sest ka vangistuses olles on arstiabi
   tagatud. Ringkonnakohtule teadaolevalt on V. Lipovskoi käesolevaks ajaks viidud üle Tallinna
   Vangla avavanglasse. Ringkonnakohus leiab, et karistuse kandmine vabamates tingimustes
   parandab isiku olukorda, aitab kaasa süüdlase taasühiskonnastamisele ning loob soodsamad
   eeldused vabadusse naasmiseks.
9. Eeltoodust tulenevalt ja juhindudes KrMS §-st 390 ja § 337 lg 1 p-st 1 tuleb jätta Tartu
   Maakohtu 26. augusti 2016 määrus muutmata ning määruskaebus rahuldamata.


       /allkiri/                         /allkiri/                         /allkiri/
       Mati Kartau                       Tiit Lõhmus                       Aarne Sarjas

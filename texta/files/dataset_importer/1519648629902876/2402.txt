                                                                       Haldusasi nr 3-16-1932




                         KOHTUMÄÄRUS
 Kohus                               Tallinna Halduskohus

 Kohtunik                            Indrek Andreas Paukštys

 Määruse tegemise aeg ja koht        21.11.2016. a, Tallinn

 Haldusasja number                   3-16-1932

 Haldusasi                           I. M.´i kaebus Maanteeameti 26.01.2016.a otsuse nr 2-
                                     3/15-00066/258 tühistamiseks ning Maanteeameti
                                     kohustamiseks kaebaja 30.12.2015.a taotluse uuesti
                                     läbivaatamiseks

 Menetlusosalised ja nende           Kaebaja – I. M., esindaja vandeadvokaat Martti Peetsalu
 esindajad
                                     Vastustaja – Maanteeamet, esindaja Kätlin Stikkermann


 Resolutsioon                        Lugeda I. M.´i kaebus esitatuks kaebetähtaega
                                     rikkudes ning lõpetada haldusasja nr 3-16-1932
                                     menetlus.

 Edasikaebamise kord                 Kohtumääruse peale võib esitada määruskaebuse
                                     Tallinna Ringkonnakohtule Tallinna Halduskohtu kaudu
                                     15 päeva jooksul määruse ärakirja kättetoimetamisest
                                     arvates.

ASJAOLUD JA MENETLUSE KÄIK

1. I. M. esitas 30.12.2015.a Maanteeametile taotluse Ukraina juhiloa vahetamiseks Eesti juhiloa
vastu.

2. Maanteeamet jättis 26.01.2016.a otsusega „Vastus selgitustaotlusele“ nr 2-3/15-000-66/258 I.
M. taotluse rahuldamata.

3. I. M. esitas 23.08.2016.a Maanteeameti 26.01.2016.a otsusele nr 2-3/15-000-66/258 vaide, mis
tagastati Maanteeameti 31.08.2016.a otsusega nr 2-3/16-00029/291 põhjusel, et vaie ei olnud
esitatud tähtaegselt ning puudusid mõjuvad põhjused tähtaja ennistamiseks.

4. I. M. esitas 28.09.2016.a Tallinna Halduskohtule kaebuse Maanteeameti 26.01.2016.a otsuse
nr 2-3/15-00066/258 ja 31.08.2016.a vaide tagastamise otsuse nr 2-3/16-00029/291
tühistamiseks ning Maanteeameti kohustamiseks kaebaja 30.12.2015.a taotluse uuesti
läbivaatamiseks. Kohus võttis 11.10.2016.a määrusega kaebuse menetlusse ja määras
vastustajaks Maanteeameti.

5. Vastustaja esitas 09.11.2016.a vastuses kaebusele taotluse lõpetada asja menetlus
halduskohtumenetluse seadustiku (HKMS) § 24 lg 2 alusel. Maanteeameti esialgsest, suulisest
keeldumisest sai kaebaja teada 29.12.2015.a Maanteeameti teenindusbüroo klienditeenindajalt
ning teistkordsest, kirjalikust keeldumisest 26.01.2016.a. Lähtudes eelnevast saabus
kohustamiskaebuse esitamise tähtaeg 25.02.2016.a, mistõttu on kaebetähtaeg möödunud üle 7
kuu tagasi. Vastustaja ei nõustu kaebaja väitega, et kaebetähtaja algust tuleb hakata lugema alates
31.08.2016.a, mil vastustaja kaebaja vaide kaebetähtaja mööda laskmise tõttu tagastas. HKMS §
46 lg 2 kohaselt hakatakse kohustamiskaebuse esitamise tähtaega arvestama alates haldusakti
andmisest keeldumise teatavakstegemisest arvates, kuid 31.08.2016.a vaide tagastamise
menetlustoiminguga ei keeldutud mitte kaebajale haldusakti andmisest, vaid kaebaja vaide
lahendamisest. Maanteeameti hinnangul ei ole vaidlustamisviite puudumine 26.01.2016.a
Ukraina juhiloa vahetamisest keeldumise otsuses sedavõrd mõjuv kaebetähtaja mööda laskmise
põhjus, et võimaldaks kohtul rohkem kui seitse kuud tagasi lõppenud tähtaega ennistada.

KOHTU SEISUKOHT JA PÕHJENDUSED

6. Kohus on seisukohal, et kaebus on esitatud tähtaja rikkumisega ja kuna kaebaja ei ole tähtaja
ennistamist taotlenud, tuleb menetlus HKMS § 152 lg 1 p 2 ja § 124 lg 2 alusel lõpetada.

7. Kohustamiskaebusega kohtusse pöördumise tähtaeg on sätestatud HKMS § 46 lg-s 2, mille
järgi võib kohustamiskaebuse esitada 30 päeva jooksul kaebajale haldusakti andmisest või
toimingu tegemisest keeldumise teatavakstegemisest arvates. HKMS § 47 lg 2 kohaselt, kui isik
pidas kinni nõude kohtueelseks lahendamiseks ettenähtud korrast, võib kaebuse selle nõudega
esitada 30 päeva jooksul arvates päevast, kui isikule tehti teatavaks kohtueelset menetlust lõpetav
lahend, kui seadus ei sätesta teisiti. Kohtupraktikas on asutud seisukohale, et kui vaie on
tagastatud tähtaja rikkumise põhjendusega, kontrollib kohus kaebuse tähtaegsuse küsimuse
lahendamisel, kas vaie on tagastatud õiguspäraselt. Kui vaie on tagastatud õiguspäraselt tähtaja
rikkumise tõttu, ei saa lugeda kaebajat kohtueelset menetlust läbinuks ning kaebetähtaja
kontrollimisel tuleb lähtuda HKMS § 46 lg-st 1 (vt TlnRKo 19.11.2009.a nr 3-09-507 p 9; TlnRKo
19.12.2013.a nr 3-12-1962 p 17; TlnRKm 18.08.2014.a nr 3-14-50241 p 18). Seega sõltub
käesoleva kaebuse tähtaegsus sellest, kas Maanteeamet on tagastanud kaebaja vaide õiguspäraselt.

8. Kaebaja esitas Maanteeameti 26.01.2016.a otsuse peale 23.08.2016.a vaide, mis tagastati
kaebajale 31.08.2016.a otsusega nr 2-3/16-00029/291 põhjusel, et vaie ei olnud esitatud
tähtaegselt ning puudusid mõjuvad põhjused tähtaja ennistamiseks. Kuna kaebaja sai
Maanteeameti 26.01.2016.a otsuse kätte samal päeval, tulnuks vaie esitada hiljemalt
25.02.2016.a. Kaebaja esitas vaide 23.08.2016.a ehk ca kuus kuud hiljem. Kaebaja on vaides ja
kaebuses vaide tähtaegselt esitamist takistava põhjusena toonud välja selle, et keelduv otsus ei
sisaldanud vaidlustamisviidet ning kaebuses toob kaebaja täiendavalt välja, et ta on
õigusteadmisteta välisriigi kodanik, kellelt ei saa oodata Eesti haldusmenetluse tundmist ning
vaide esitamise võimalusest ja tähtajast sai ta teada peale õigusabi saamist, mille järgselt esitas
koheselt vaide.

9. Kohus leiab, et ükski kaebaja poolt viidatud asjaoludest ei ole käsitatav mõjuva põhjusena,
mis annaks alust tähtaja ennistamiseks. Kohtupraktikas on asutud seisukohale, et tähtaja
ületamine ei saa olla siiski vabandatav, kui kaebaja pole olnud piisavalt hoolikas selleks, et
selgitada välja vaidluse algatamise kord, sh tähtajad. Ka õiguslikult kogenematul isikul ei ole


                                                                                                 2
alust eeldada, et vaidlust saab lahendada suvalises korras ja määramatult pika aja jooksul. Kui
kogenematul isikul tekib kahtlus oma õiguslikes teadmistes, peab ta mõistliku aja jooksul otsima
professionaalset abi. Vajadusel saab isik koheselt pöörduda kohtu poole, taotledes tasuta õigusabi
määramist (RKHKm 01.10.2002.a nr 3-3-1-57-02, p 19). Kohus ei pea usutavaks, et kaebaja ei
saanud aru, et Maanteeameti 26.01.2016.a keeldumine Ukraina juhiloa vahetamisest tema õigusi
rikub. Samuti ei pea kohus usutavaks, et kaebaja ei teadnud oma õiguste kaitsmise võimalusi.
Kaebaja oskas oma õiguste kaitseks pöörduda 06.06.2016.a kaebusega õiguskantsleri poole.
Kohus ei pea usutavaks, et õigusteadmisteta välisriigi kodanik pöördub oma õiguste kaitseks
pigem õiguskantsleri kui õigusabi osutaja või kohtu poole. Kuigi õiguskantsleri poole
pöördumine ei peata kohtusse pöördumise tähtaja kulgu, siis isegi, kui kaebajale oli 06.06.2016.a
endiselt arusaamatu, et ta peab haldusakti vaidlustama kohtus, siis tehti kaebajale 22.06.2016.a
teatavaks õiguskantsleri seisukoht, et Maanteeametil võib olla õiguslikult võimalik
liiklusseaduses toodud juhiloa kehtetuse sätet mitte kohaldada ning kaebaja Ukraina juhiluba
Eesti juhiloa vastu siiski vahetada. Kaebajat ei sundinud Maanteeameti ega kohtu poole kiirmini
pöörduma ka asjaolu, et õiguskantsleri 22.06.2016.a kirjas oli märgitud, et kaebaja 12-kuuline
tähtaeg Ukraina juhiloa Eesti juhiloa vastu eksamiteta vahetamiseks saabub juba koheselt juuni
kuu lõpus. Õiguskantsleri menetluse lõpetamise järgselt läks kaebajal veel kaks kuud selleks, et
esitada Maanteeametile vaie koos vaidetähtaja ennistamise avaldusega. Lähtudes eeltoodust leiab
kohus, et vastustaja on põhjendatult jätnud kaebaja vaide esitamise tähtaja ennistamata ja
õiguspäraselt tagastanud vaide.

10. Kuna kaebaja esitatud vaie tagastati tähtaja rikkumise tõttu, ei saa lugeda kaebajat kohtueelset
menetlust läbinuks ja lähtuda kaebetähtaja kontrollimisel HKMS § 47 lg-st 2. Vastasel juhul
puuduks kaebajatel edaspidi kohustus HKMS § 46 lg-s 1 toodud kaebetähtaega järgida, sest
mittetähtaegse vaide esitamisega saavutataks alati uue kaebetähtaja kulgema hakkamine.
Kaebaja 28.09.2016.a kaebus on esitatud HKMS § 46 lg-s 1 toodud tähtaega rikkudes.

11. Kaebaja ei ole esitanud kohtule kaebetähtaja ennistamise taotlust. Kuna aga kaebetähtaega
on rikutud samadel asjaoludel nagu vaidetähtaegagi, ei pea kohus vajalikuks anda kaebajale
täiendavat võimalust kaebetähtaja ennistamise taotluse esitamiseks. Kaebetähtaeg tuleb igal
juhul jätta HKMS § 124 lg 2 alusel samadel põhjendustel ennistamata nagu vaidetähtaegki.
HKMS § 152 lg 1 p 2 sätestab, et kohus lõpetab määrusega menetluse kaebetähtaja ületamise
korral vastavalt HKMS § 124 lg-le 2. HKMS § 124 lg 2 kohaselt kohus lõpetab määrusega asja
menetluse, kui kaebus on esitatud tähtaega rikkudes ja tähtaeg ei kuulu ennistamisele. Arvestades
eeltoodud põhjendusi tuleb asja menetlus lõpetada.


/allkirjastatud digitaalselt/
Indrek Andreas Paukštys




                                                                                                  3

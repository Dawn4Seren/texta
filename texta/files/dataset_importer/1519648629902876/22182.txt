                                           RIIGIKOHUS
                                  KRIMINAALKOLLEEGIUM


                                          KOHTUOTSUS
                                        Eesti Vabariigi nimel


 Kohtuasja number                 3-1-1-13-16
 Otsuse kuupäev                   3. märts 2016
 Kohtukoosseis                    Eesistuja Hannes Kiris, liikmed Eerik Kergandberg ja Lea
                                  Kivi
 Kohtuasi                         Jaan Vare väärteoasi liiklusseaduse § 242 lg-te 2 ja 3 järgi
 Vaidlustatud kohtulahend         Harju Maakohtu 25. augusti 2015. a kohtuotsus väärteoasjas
                                  nr 4-15-3494
 Kaebuse esitaja ja kaebuse liik  Jaan Vare kaitsja vandeadvokaat Urmas Kiik, kassatsioon
 Teised     kassatsioonimenetluse Kohtuväline menetleja Politsei- ja Piirivalveamet
 pooled
 Asja läbivaatamise kuupäev ja 3. veebruar 2016, kirjalik menetlus
 viis

RESOLUTSIOON
Jätta Harju Maakohtu 25. augusti 2015. a otsus Jaan Vare väärteoasjas muutmata ja kaitsja
kassatsioon rahuldamata.

ASJAOLUD JA MENETLUSE KÄIK

1. Põhja Prefektuuri politseiametnik J. P. koostas 3. aprillil 2015 väärteoprotokolli, mille kohaselt
menetlusalune isik Jaan Vare, liikudes 3. aprillil 2015 kell 8.18 mootorsõidukiga Tallinnas Pae
tänaval, ei andnud teed teisele sõidukile (politseiautole), millel oli eesõigus, eirates sellega
liiklusmärgi nr 221 „Anna teed“ nõudeid ja tekitades sellega liiklusohu, kuna eesõigusega sõiduk oli
sunnitud järsult pidurdama, vältimaks kokkupõrget.

2. Põhja Prefektuuri 24. aprilli 2015. a otsusega määrati J. Varele liiklusseaduse (LS) § 242 lg 2
alusel rahatrahv 50 trahviühikut, s.o 200 eurot, ja LS § 242 lg 3 alusel lisakaristusena juhtimisõiguse
äravõtmine kaheks kuuks.

3. Menetlusalune isik J. Vare esitas maakohtule kohtuvälise menetleja otsuse peale kaebuse, eitades
väärteo toimepanemist.

4. Harju Maakohtu 25. augusti 2015. a otsusega jäeti kohtuvälise menetleja otsus muutmata ja
J. Vare kaebus rahuldamata. Kohus luges tõendatuks, et J. Vare ei andnud Pae tänava ja Peterburi
maantee ristmikul teed peateel sõitvale politseiautole, tekitades sellega liiklusohu, kuna
politseitöötaja pidi järsult pidurdama. Politseisõiduk jäi seisma 1-1,5 m kaugusel J. Vare autost.
Hetkel, mil politseiametnik L. N. pani sisse esimese käigu, et edasi sõita, sõitis J. Vare edasi. Kohtu
hinnangul on J. Vare süü tõendatud politseiametnikest tunnistajate L. N-i ja J. P. omavahel haakuvate
ütlustega, samuti fototabeliga ja      politseiauto logifailiga, mille kohaselt politseiauto kiirus sel
ajavahemikul ei ületanud 35 km/h. Menetlusaluse isiku enda ütlused on osaliselt ebausaldusväärsed,
s.o osas, mis puudutab tema ja politseiauto liikumist, sõidukite seismajäämist ning politseiametnike
edasist tegevust. Tunnistaja Silvi Vare ütlused on tervikuna ebausaldusväärsed nii seetõttu, et
menetluse isiku sugulasena on ta erapoolik kui ka põhjusel, et oskamata sõidukit juhtida ning viibides
sõiduki tagaistmel, oskas tunnistaja viis kuud pärast sündmust öelda, et sõiduki kiirus ristmikule
lähenedes oli 40 km/h. Samas ei suutnud tunnistaja meenutada vestlust menetlusaluse isiku ja
politseiniku vahel. Tunnistaja K. P., kes samuti viibis autos, andis ütlusi, et ei jälginud spidomeetrit,
ei tea, mida politseiametnik rääkis ega jälginud, kuidas politseisõiduk peatus. Seega ei ole tema
ütlustel tõendiväärtust.

KASSATSIOONIMENETLUSE POOLTE SEISUKOHAD

5.   Kaitsja esitas maakohtu otsuse peale kassatsiooni, taotledes kohtuotsuse tühistamist ja
väärteomenetluse lõpetamist VTMS § 29 lg 1 p 1 alusel ning valitud kaitsjale makstud tasu
väljamõistmist. Kassatsiooni kohaselt kasutati J. Vare süüditunnistamiseks lubamatult vaid
politseiametnikest tunnistajate ütlusi. Kui kriminaalasjas eeldab seadus (KrMS § 66 lg), et menetleja
ei saa olla tõendiallikas, siis väärteoasjades on arusaamatult vastupidine lähenemine, sest ka
menetleja ütlustest piisab isiku süüstamiseks (VTMS § 313). Seda ei saa õigeks pidada. Sündmuse
kohta puuduvad muud objektiivsed tõendid. Alternatiivselt leiab kassaator, et kui peateel liikunud
sõiduki juht ei soovi oma sõidueesõigust kasutada, näiteks peatudes, ja kõrvalteelt läheneva sõiduki
juht on selles veendunud, siis ei jäägi tal muud üle, kui ise esimesena ristmik ületada.
Politseiametnikud ei järgnenud J. Varele mitte liiklusrikkumise tõttu, vaid soovides kontrollida tema
joovet. Väärteomenetlus alustati tõenäoliselt sellepärast, et J. Vare ei käitunud politseinikega piisavalt
aukartlikult. Samuti esitas kaitsja kassatsioonimenetluses kantud menetluskulude hüvitamise taotluse
summas 1116 eurot.

6. Kohtuväline menetleja esitas kassatsioonile vastuse, milles taotleb maakohtu otsuse muutmata
jätmist. Vastuses leitakse, et väärteo toimepanemine on tuvastatud lubatavate tõenditega ja sellele on
antud õige õiguslik hinnang. Sündmuse kohta on tunnistajana ütlusi andnud politseiametnik L. N.,
kes ei menetlenud väärteoasja.

KOLLEEGIUMI SEISUKOHT

7. LS § 2 p 1 kohaselt tähendab tee andmise nõue seda, et liikleja ei tohi jätkata ega alustada
liikumist ega teha manöövreid, mis võiksid sundida teist liiklejat järsult muutma liikumissuunda või -
kiirust. LS § 17 lg 1 kohaselt peab liikleja tee andmisel juhinduma liikluskorraldusvahendite nõuetest
ja reguleerija märguannetest. Majandus- ja kommunikatsiooniministri 1. juuli 2011. a määruse
"Liiklusmärkide ja teemärgiste tähendused ning nõuded fooridele" § 7 p 3 kohaselt märk 221 „Anna
teed” kohustab juhti andma teed lõikuval teel, tahvli 834 „Sõidueesõigusega liiklemise või peatee
suund” olemasolul aga peateel või sõidueesõigusega teel sõitvale juhile.

8.    Praeguses väärteoasjas tuvastati, et politseisõiduk liikus sõidueesõigusega peateel ja
menetlusalune isik kõrvalteel, millel oli märk "Anna teed". Kohus pidas tõendatuks, et menetlusalune
isik ei andnud peateel liikunud politseisõidukile teed, mille tõttu selle juht pidi järsult pidurdama
liiklusõnnetuse vältimiseks. Seejärel jätkas menetlusalune isik oma sõidukiga liikumist, andmata
politseisõidukile võimalust kasutada oma sõidueesõigust. Kohus luges sündmuse tõendatuks
tunnistajate ütlustega, politseisõiduki logifailiga ja sündmuskohta kajastava fototabeliga. Lisaks
menetlejast J. P. ütlustele, kelle ütlused on lubatavad VTMS § 313 alusel, andis väärteoasjas
tunnistajana ütlusi patrullis viibinud politseinik L. N., kes ei teinud menetlustoiminguid.
Politseiametnike ütlused sündmuse asjaolude kohta on olnud menetluse kestel järjepidevad. Nende
ütlusi toimunu kohta kinnitab kaudselt ka politseisõiduki logifailis jäädvustatud politseisõiduki kiirus,
mis jääb ajavahemikku 30-35 km/h. Kohus tuvastas, et menetlusaluse isiku kohtuvälises ja
kohtumenetluses antud ütlustes oli vastuolu asjaolu osas, kas ta peatus enne ristmikku või vähendas
kiirust. Samuti ei vasta tema ütlused politseisõiduki kiiruse osas politseisõiduki logifailis
jäädvustatud kiirusele. Kohus andis põhjendatud hinnangu ka tunnistajate S. V-i ja K. P. ütlustele,
selgitades, et S. V-i ütlused ei ole usaldusväärsed ja K. P. ütlused ei kajasta tõendamiseseme
asjaolusid. Seega hindas kohus kõiki asjas kogutud tõendeid, kontrollides kohtuvälise menetleja
otsuse    tegemise    aluseks   olnud    faktilisi   ja   õiguslikke   asjaolusid   (vt   ka   Riigikohtu
kriminaalkolleegiumi otsus asjas nr 3-1-1-67-15, p 20).

9. Kolleegiumi hinnangul ei ole põhjendatud kaebaja väide, et sõidueesõigusega peateel liikuva juhi
peatumine võimaliku liiklusohtliku situatsiooni vältimiseks jätab ta sõidueesõigusest ilma. Juht võib
loobuda sõidueesõigusest, andes sellest selgesti märku kõrvalteel liikuva sõiduki juhile, kuid
praegusel juhul ei ole midagi sellist tuvastatud.

10.      Eeltoodust tulenevalt ja juhindudes VTMS § 174 p-st 1 jätab kriminaalkolleegium maakohtu
otsuse muutmata ja kaitsja kassatsiooni rahuldamata.



(allkirjastatud digitaalselt)

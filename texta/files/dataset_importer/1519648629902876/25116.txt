                          KOHTUOTSUS
                               EESTI VABARIIGI NIMEL

Kohus                               Tartu Ringkonnakohus
Kohtukoosseis                       Tiina Pappel, Agu Timmi ja Einar Vene
Otsuse tegemise aeg ja koht         27. jaanuar 2016, Tartu
Haldusasja number                   3-14-51427
Haldusasi                           Ahmed Abdullajevi kaebus Tartu Vangla 10. märtsi
                                    2014. a    käskkirja nr  6-1/271   õigusvastasuse
                                    tuvastamiseks
Vaidlustatud kohtulahend            Tartu Halduskohtu 12. veebruari 2015. a otsus
Menetluse alus ringkonnakohtus      Ahmed Abdullajevi apellatsioonkaebus
Asja läbivaatamine                  Kirjalik menetlus
Menetlusosalised                    Kaebaja Ahmed Abdullajev
                                    Vastustaja Tartu Vangla

RESOLUTSIOON
1. Jätta Ahmed Abdullajevi apellatsioonkaebus rahuldamata ja Tartu Halduskohtu
12. veebruari 2015. a otsus muutmata.
2. Tagastada apellatsioonkaebusele lisatud Tartu Halduskohtu 12. veebruari 2015. a otsus
ja haldusasja nr 3-14-51140 materjalid.
3. Jätta rahuldamata kaebaja taotlus apellatsioonkaebuse koopia väljastamiseks.

EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemisest (kassatsioonkaebuse esitamise viimane päev on seega 26.
veebruar 2016).

ASJAOLUD JA MENETLUSE KÄIK

1. Tartu Vangla 10. märtsi 2014. a käskkirjaga nr 6-1/271 kohaldati kinnipeetav Ahmed
Abdullajevi suhtes täiendavaid julgeolekuabinõusid vangistusseaduse (VangS) § 69 lg 1 alusel.
Vaidlustatud käskkirja kohaselt tingis täiendavate julgeolekuabinõude kohaldamise kaebaja
suhtes tema protestimeelne väljendumine valvuri poolt tehtud seaduslike otsuste suhtes ja
ametniku maine kahjustamine kaaskinnipeetavate silmis sellega, et pidas tema otsuseid
ebaseaduslikeks ja omavolilisteks, mis omakorda tõi kaasa üldise allumatuse, mis seadis ohtu
ametniku julgeoleku. Käskkirja kohaselt näitas kaebaja väljendumine, et nende suhtumine
vanglas kehtivasse töökorraldusse ning ametnike tegevusse on negatiivne.
11. aprilli 2014. a käskkirjaga nr 6-1/399 lõpetati A. Abdullajevi suhtes Tartu Vangla 10. märtsi
2014. a käskkirjaga kohaldatud täiendavad julgeolekuabinõud.

A. Abdullajev esitas Tartu Vangla 10. märtsi 2014. a käskkirjale vaide, mis jäeti Tartu Vangla
11. juuni 2014. a vaideotsusega nr 1-11/161-4 rahuldamata.

2. A. Abdullajev esitas Tartu Halduskohtule hiljem muudetud kaebuse Tartu Vangla 10. märtsi
2014. a käskkirja, millega kohaldati tema suhtes täiendavaid julgeolekuabinõusid, õigusvastasuse
tuvastamiseks. Kaebuse kohaselt:
2.1. Täiendavate julgeolekuabinõude kohaldamine on kaebaja teistkordne karistamine sama teo
eest.
2.2. Käskkirjast ei nähtu kaebaja tegu, millega ta oleks rikkunud korda või ohustanud julgeolekut
või kellegi elu ja tervist.
2.3. Puudub alus väita, et kaebaja üleüldine suhtumine vanglas kehtivasse töökorraldusse ning
ametnike tegevusse on negatiivne.
2.4. Käskkirja mõju kaebaja suhtes ei ole lõppenud. Käskkiri jääb kaebaja isiklikku toimikusse
ning võib mõjutada teda edaspidi ebasoodsalt, nt takistada tööle või õppima pääsemist jms.
Seega on kaebaja huvitatud õigluse jalule seadmisest.

3. Tartu Halduskohtu 12. veebruari 2015. a otsusega jäeti kaebus rahuldamata. Otsuse
põhjendustes leiti järgnevat:
3.1. Halduskohus nõustus vastustajaga, et sõltumata sellest, kuidas kaebaja ise oma käitumist
hindab, on igasugune kinnipeetavate negatiivset meelestatust õhutav käitumine vanglas
julgeolekut ohustav ning sellise käitumise takistamiseks ning võimaliku tagajärje ärahoidmiseks
ja ennetamiseks oli täiendavate julgeolekuabinõude kohaldamine kaebaja suhtes põhjendatud.
Halduskohus leidis, et vaidlustatud käskkirja andmisel esines alus kaebaja suhtes täiendavate
julgeolekuabinõude kohaldamiseks.
3.2. Halduskohus nõustus, et vaidlustatud käskkirjas toodud asjaolusid arvestades ei olnud
vastustajal võimalik rakendada eesmärgi saavutamiseks, s.o ametnike elu ja tervise ning vangla
üldise julgeoleku tagamise ennetamiseks ja julgeolekuriskide vähendamiseks, kaebaja õigusi
vähem piiravaid meetmeid, mis oleks eesmärgi saavutamiseks sama tõhusad. Vaidlustatud
käskkirjas on selgesõnaliselt toodud, et kaebaja käitumine 5. märtsil 2014 aset leidnud
intsidendis oli vangla hinnangul vangla julgeolekut ohustav ning tema suhtes täiendavate
julgeolekuabinõude kohaldamine on vajalik võimaliku raske õigusrikkumise ärahoidmiseks.
Pelgalt seetõttu, et kaebaja ise oma käitumisele sellist hinnangut ei anna ja peab enda käitumist
õiguspäraseks, kuna kaitses teiste kinnipeetavate õigusi, ei saa väita, et täiendavate
julgeolekuabinõude kohaldamine oli alusetu. Halduskohtu hinnangul oli oluline märkida, et
julgeolekuabinõude kohaldamise vajaduse tingis eelkõige see, kuidas kaebaja teiste
kinnipeetavate õiguste eest seisis, mitte aga see, et ta seda tegi. Seetõttu asus halduskohus
seisukohale, et vastustaja on teostanud kaalutlust täiendavate julgeolekuabinõude valikul
kooskõlas kaalutluse piiride ja eesmärgiga ning arvestanud sealjuures asjas tähtsust omavate
asjaoludega. Seega on vaidlustatud käskkiri täiendavate julgeolekuabinõude valiku osas
õiguspärane.
3.3. Halduskohus ei nõustunud kaebaja seisukohaga, et tema suhtes täiendavate
julgeolekuabinõude kohaldamine on tema teistkordne karistamine sama teo eest, puudub ka
süüteo koosseis, milles teda süüdistatakse ja kuigi julgeolekuabinõude kohaldamine on
lõpetatud, ei ole käskkirja mõju tema suhtes kadunud, kuna see võib mõjutada tema edaspidist
käekäiku ebasoodsalt, nt olla takistuseks tööle või kooli õppima pääsemisel, avavanglasse
paigutamisel või tingimisi enne tähtaega vangistusest vabastamisel. Halduskohus selgitas, et
kuigi vastustaja viis täiendavate julgeolekuabinõude kohaldamise aluseks olnud intsidendi
selgitamiseks läbi distsiplinaarmenetluse ja määras kaebajale distsiplinaarkaristuse, ei ole

                                              2
täiendavate julgeolekuabinõude kohaldamine isiku karistamine, vaid vanglateenistusele
seadusest tulenev õigus võtta tarvitusele seaduses loetletud faktiliste asjaolude ilmnemisel
meetmed võimaliku õigusrikkumise ärahoidmiseks. Tegemist on ennetava abinõuga vältimaks
võimaliku kahjuliku tagajärje saabumist. Seega ei olnud halduskohtu hinnangul õige kaebaja
seisukoht, et täiendavate julgeolekuabinõude kohaldamine on tema teistkordne karistamine.
Distsiplinaarkaristused, mida on lubatud kinnipeetava suhtes rakendada, on loetletud VangS § 63
lg-s 1 ning täiendavate julgeolekuabinõude kohaldamist selles loetelus ei ole.
MENETLUSOSALISTE PÕHJENDUSED APELLATSIOONIMENETLUSES

4. A. Abdullajevi hiljem täiendatud apellatsioonkaebuses palutakse halduskohtu otsus tühistada
ja teha uus otsus, millega tema kaebus rahuldada. Apellatsioonkaebuse kohaselt:
4.1. Kaebaja nõustus halduskohtuga, et VangS § 69 alusel kohaldatavate täiendavate
julgeolekuabinõude näol ei ole tegu karistusega. Vaatamata sellele jääb kaebaja toimikusse märge
täiendavate julgeolekuabinõude kohaldamisest, mis võib hiljem kaebajat ebasoodsalt mõjutada.
4.2. Kaebaja hinnangul taandub vaidlus sellele, kas kaebaja õhutas kaaskinnipeetavaid
allumatusele. Kaebaja leidis, et Tartu Halduskohtu 30. jaanuari 2015. a otsusega on tuvastatud, et
kaebaja ei ole õhutanud kaaskinnipeetavaid toime panema õigusrikkumist. Viidatud otsus
põhineb samal intsidendil ja seega puudub kaebajal süü ka käesolevas asjas.
4.3. Kohtuotsusest ei nähtu, milline oli oht ametnike elule ja tervisele ning vangla üldisele
julgeolekule.

5. Tartu Vangla vastuses palutakse apellatsioonkaebus rahuldamata jätta. Vastuse põhjendused:
5.1. Täiendavate julgeolekuabinõude kohaldamine ning distsiplinaarkaristuse määramine ei ole
oma olemuselt samad ning ühe haldusakti õiguspärasus ei ole teise haldusakti õiguspärasuse
eelduseks. Distsiplinaarkorras karistamise käskkirja tühistamine ei too endaga automaatselt kaasa
täiendavate julgeolekuabinõude kohaldamise käskkirja tühistamist.
5.2. Halduskohus ei väitnud 30. jaanuari 2015. a otsuses haldusasjas nr 3-14-51140, et kaebaja
käitumises ei olnud üldse midagi taunitavat või kaebajast ei tulenenud mingit julgeolekuohtu.
Halduskohus vaatas läbi lihtsalt kaebaja distsiplinaarkorras karistamise konkreetse teo
toimepanemise süüdistuses.
5.3. Asjaolu, et menetleja poolt kaebajale süüks arvatud tegu ei vastanud distsiplinaarsüüteo
koosseisule, ei anna veel alust väita, et kaebaja suhtes puudus alus samast intsidendist lähtuvalt
täiendavate     julgeolekuabinõude      kohaldamiseks.      Kinnipeetava     suhtes   täiendavate
julgeolekuabinõude       kohaldamise      eesmärgiks    on     vanglas    julgeoleku    tagamine.
Julgeolekuabinõude kohaldamise eelduseks ei pea olema eelnevalt tuvastatud kinnipeetava
õigusvastane käitumine, st kinnipeetav ei ole pidanud rikkumist toime panema.
Julgeolekuabinõusid on lubatud kohaldada ka ennetavalt võimaliku õigusrikkumise
ärahoidmiseks.
5.4. Käesoleva vaidluse esemeks olnud haldusaktiga kohaldati kaebaja suhtes täiendavaid
julgeolekuabinõusid preventiivsel eesmärgil, et ennetada kaebaja jätkuva negatiivse suhtumise,
nii vanglas kehtestatud korda kui ka vanglaametnikesse üldiselt, eeskujul ning ärgitusel
osakonnas viibivate kinnipeetavate hulgas järjekordse agressiivse meeleavalduse tekkimist.
Igasugune kinnipeetavate massiline agressiivsus on äärmiselt ohtlik, kuna vanglas viibimine on
iseenesest stressi tekitav ning grupis käitudes ei tunneta iga üksik enda vastutust ning süüd.
Lihtne ning esmapilgul tühisest asjast tekkinud süütuna tunduv arvamuseavaldus võib sekundiga
muutuda füüsiliseks konfliktiks ning sellise tagajärje saabumise ennetamiseks on täiendavate
julgeolekuabinõude kohaldamine ainuvõimalik lahendus.

RINGKONNAKOHTU PÕHJENDUSED



                                              3
6. Apellatsioonkaebuse rahuldamiseks ei ole alust. Ringkonnakohus nõustub halduskohtu otsuses
esitatud seisukohtadega ega pea neid vajalikuks korrata (HKMS § 201 lg 4). Vastuseks
apellatsioonkaebuses esitatule märgib ringkonnakohus järgnevat.

7. Distsiplinaarkaristuse määramine VangS § 63 alusel ning täiendavate julgeolekuabinõude
kohaldamine VangS § 69 alusel on oma olemuselt ja eesmärgilt täiesti erinevad meetmed. Ka
kaebaja ei ole sellele vastu vaielnud ja on leidnud, et täiendavate julgeolekuabinõude
kohaldamise näol ei ole tegu karistusega. Ringkonnakohus selgitab, et kui distsiplinaarkaristuse
määramine on reaktsioon kinnipeetava distsipliinirikkumisele ning tema karistamine, siis
täiendavate julgeolekuabinõude kohaldamise eesmärgiks on eeskätt julgeoleku tagamine vanglas
ning võimalike ohtude ärahoidmine. Samuti on erinevad nende meetmete kohaldamise alused –
distsiplinaarkaristus määratakse õigusaktide nõuete süülise rikkumise eest (VangS § 63 lg 1),
kuid täiendavaid julgeolekuabinõusid kohaldatakse muuhulgas ka siis, kui isik on ohtlik teistele
isikutele või vangla julgeolekule (VangS § 69 lg 1). Isiku ohtlikkus ei pea olema väljendatud
konkreetses distsiplinaarsüüteos ning see ei pea olema fikseeritud distsiplinaarkaristuse
määramisena, vaid piisab põhjendatud kahtlusest isiku ohtlikkuse kohta, et kaaluda täiendavate
julgeolekuabinõude kohaldamist. Ringkonnakohus nõustub vastustajaga, et asjaolu, et menetleja
poolt kaebajale süüks arvatud tegu ei vastanud distsiplinaarsüüteo koosseisule, ei anna veel alust
väita, et kaebaja suhtes puudus alus samast intsidendist lähtuvalt täiendavate julgeolekuabinõude
kohaldamiseks.

8. Riigikohus on selgitanud, et täiendava julgeolekuabinõu kohaldamine toimub kaalutlusõiguse
alusel. Kohtulik kontroll vangla tegevuse üle täiendavate julgeolekuabinõude kohaldamisel on
piiratud. Kohus saab kontrollida üksnes kaalumisvea esinemist täiendava julgeolekuabinõu
kohaldamise otsustamisel. Täiendavate julgeolekuabinõude kohaldamiseks on piisav alus, kui
vanglal on tekkinud põhjendatud kahtlus, et kaitstavat õigushüve võidakse kahjustada
(Riigikohtu halduskolleegiumi 2. juuni 2010. a otsus asjas nr 3-3-1-33-10, p 11-12; 6. mai 2015.
a otsus asjas nr 3-3-1-88-14, p 11, 15). Ringkonnakohus on seisukohal, et praegusel juhul esines
alus täiendavate julgeolekuabinõude kohaldamiseks ja asjaolud ning kaalutlused, mille põhjal
anti hinnang A. Abdullajevi ohtlikkusele ja võimalikule õigusrikkumise ohule, on käskkirjas
toodud. Tartu Vangla 10. märtsi 2014. a käskkirja kohaselt katkestati 5. märtsil 2014 spordisaali
saatmine kinnipeetavate rahutu meelestatuse tõttu. Kaebaja avaldas valvurite sellekohase
tegevuse suhtes valjuhäälselt rahulolematust, hõigates, et mis õigusega valvur otsustab, kas
spordisaal toimub või mitte, ning valvur ei ole siin keegi, et otsustada. Vaidlustatud käskkirjast
nähtuvalt oli kaebaja üks kinnipeetavatest, kes väljendas valvuri poolt tehtud seaduslike otsuste
suhtes protestimeelsust ja asus ametniku mainet kaaskinnipeetavate silmis kahjustama sellega, et
pidas tema otsuseid ebaseaduslikeks ning omavolilisteks, mis omakorda tõi endaga kaasa üldise
allumatuse, mis seadis ohtu ametniku julgeoleku. Olgugi et kaebaja tegevus ei pruukinud kaasa
tuua üldist allumatust või õhutada teisi kinnipeetavaid õigusrikkumisele, siis käskkirjast
nähtuvalt seisnes oht ametnikele ja vangla julgeolekule eelkõige selles, et A. Abdullajevi
väljendumine suure hulga teiste kinnipeetavate ees näitas, et tema suhtumine vanglas kehtivasse
töökorraldusse ning ametnike tegevusse on negatiivne. Tartu Vangla on 10.03.2014. a käskkirjas
märkinud, et vangla hinnangul esines põhjendatud kahtlus, et kaebaja jätkab protestimeelsust ja
allumatust ka edaspidi. Kuivõrd kaebajat on korduvalt karistatud distsiplinaarkorras allumatuse
eest ametniku seaduslikule korraldusele, ebaviisaka käitumise ja muude õigusrikkumiste eest (tl
41-41p), siis oli ringkonnakohtu hinnangul vangla kahtlus ka tõepoolest põhjendatud.

9. Tulenevalt eelnevalt esitatud seisukohtadest jääb apellatsioonkaebus rahuldamata ja Tartu
Halduskohtu 12. veebruari 2015. a otsus muutmata. Kaebaja oli riigilõivu tasumisest
apellatsioonkaebuse esitamisel vabastatud. Apellatsioonkaebusele lisatud Tartu Halduskohtu
otsus 12. veebruari 2015. a otsus käesolevas asjas kuulub kaebajale tagastamisele, kuna see on

                                              4
haldusasja toimikus olemas. Samuti kuuluvad tagastamisele apellatsioonkaebusele lisatud
haldusasja nr 3-14-51140 materjalid, kuna need dokumendid ei oma asja lahendamisel tähtsust.

10. Kaebaja poolt enne ringkonnakohtu otsuse tegemist esitatud taotlus talle apellatsioonkaebuse
koopia väljastamiseks jääb rahuldamata. Riigikohtu halduskolleegium on 8. septembri 2015. a
määruses asjas nr 37150215 märkinud, et menetlusdokumentidest koopia väljastamist
reguleerivad HKMS §-d 88 ja 89. Eriregulatsiooni olemasolu tõttu ei kohaldata haldusasja
menetlusdokumendist ärakirja väljastamisele avaliku teabe seadust (vt AvTS § 2 lg 2 p 4).
Menetlusdokumentidest ärakirjade saamise õigus ei ole piiramatu. Koopiate tegemise ja
saatmisega kaasnevate kulude jätmine riigi kanda peab olema õiguste kaitse seisukohast vajalik.
Kuigi HKMS § 88 ei sätesta ärakirja saamise eeldusena põhjendatud huvi ja näib ammendavalt
sätestavat menetlusdokumentidest ärakirjade saamise piirangud, tuleb HKMS § 88 kohaldamisel
arvestada täiendavalt HKMS § 28 lg-ga 2. Selle kohaselt ei luba kohus menetlusosalisel oma
õigusi kuritarvitada. Ka see säte piirab menetlusosalise õigust saada menetlusdokumentidest
ärakirja. Menetlusosalisel puudub üldjuhul põhjendatud vajadus saada ärakirju tema enda poolt
kohtule esitatud menetlusdokumendist. Niisuguse dokumendi sisu on isikule teada ning tal on
reeglina enne dokumendi kohtule esitamist võimalik teha sellest omale ärakirju.

Ringkonnakohtu arvates puudub kaebajal praegu vajadus oma apellatsioonkaebusest koopia
saamiseks, kuna tegemist on tema enda poolt kohtule esitatud menetlusdokumendiga ning selle
sisu peaks olema talle teada. Asjaolu, et kaebaja ei ole säilitanud apellatsioonkaebuse koopiat
piisava hoolikusega (ta väidab taotluses, et ei leia selle koopiat enam üles), ei tingi eeltoodud
seisukohtadest kõrvalekaldumist. Ringkonnakohus ei näe ka, kuidas oleks apellatsioonkaebuse
koopia saamine vahetult enne ringkonnakohtu otsuse tegemist olnud kaebajale vajalik tema
õiguste kaitseks. Apellatsioonkaebuse sisu on refereeritud käesolevas kohtuotsuses. Soovi korral
saab kaebaja info oma apellatsioonkaebuse sisu kohta sellest refereeringust ning saab vajadusel
tugineda sellele kassatsioonkaebuse esitamisel.




 /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Tiina Pappel                    Agu Timmi                        Einar Vene




                                                5

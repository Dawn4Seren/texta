                        KOHTUMÄÄRUS
Kohus                              Pärnu Maakohus
Kohtukoosseis                      Kohtunik Ivika Sillaots
Määruse tegemise aeg ja koht       22.märts 2016.a. Pärnu
Tsiviilasja number                 2-15-15104
Tsiviilasi                         OÜ Litagra hagi Era Liising OÜ vastu nõude
                                   415851.62 eurot tunnustamiseks           OÜ Landseed
                                   pankrotimenetluses.      Hagi      esitamise     tähtaja
                                   ennistamise taotlus.
Menetlusosalised ja nende          Hageja OÜ Litagra, reg.kood 11280089, asukoht Piima
esindajad                          14, Tartu, lep.esindaja vandeadvokaat Tanel Pürn, e-
                                   post tanel.purn@tgslegal.com
                                   Kostja Era Liising OÜ, reg,kood 11968319
Menetlustoiming                    Hagi esitamise tähtaja ennistamise taotluse lahendamine
                                   ja hagi menetlusse võtmisest keeldumine
RESOLUTSIOON                       1.Jätta rahuldamata hageja OÜ Litagra taotlus
                                   ennistada hagi esitamise tähtaeg hagis Era Liising
                                   OÜ vastu nõude 415 851.62 eurot tunnustamiseks OÜ
                                   Landseed pankrotimenetluses.
                                   2. Keelduda menetlusse võtmast OÜ Litagra hagi Era
                                   Liising OÜ vastu         nõude     415851.62 eurot
                                   tunnustamiseks OÜ Landseed pankrotimenetluses.
                                   3. Jätta menetluskulud hageja OÜ Litagra kanda.
Edasikaebamise kord                Määruse peale võib 15 päeva jooksul            määruse
                                   kättetoimetamisest esitada määruskaebuse       Tallinna
                                   Ringkonnakohtule Pärnu Maakohtu kaudu.
Sisulised asjaolud
OÜ Litagra esitas Pärnu Maakohtule hagiavalduse Era Liising OÜ vastu nõude 415 851.62
eurot tunnustamiseks OÜ Landseed pankrotimenetluses. Hagiavalduse kohaselt Litagra OÜ
väljastas 2013. a. märtsist kuni augustini OÜ-le Landseed kaupa kokku 338 565 euro
väärtuses. Kõikide arvete maksetähtajaks oli 31.10.2013. OÜ Landseed ei ole esitanud mitte
ühtegi pretensiooni ega vastuväidet arvetel märgitud kauba koguse, hinna, kvaliteedi vm
suhtes. OÜ Landseed ei maksnud arveid ettenähtud tähtajaks. Järgnevalt pöörduti korduvalt
OÜ Landseed poole, püüti pidada läbirääkimisi ning leida probleemile lahendus. OÜ
Landseed ei soovinud aga sel ajal isegi teatada, mis summas ta võlga tunnistab, kuigi oli
esitanud detsembris 2013 ebamäärase vastuväite, et nõutav summa on vale. 3.01.2014 tasus
                                                                     Tsiviilasi nr 2-15-15104

OÜ Landseed 6547,73 eurot. Kuigi olnuks alus lugeda see summa tervikuna viiviseks, on see
siiski arvestatud maha põhinõudest. Pankroti väljakuulutamise seisuga 20.03.2015 oli võlgnik
viivitanud arvete tasumisega 505 päeva. Tasumata arvete põhisumma 332 017,27€ x 0,05% x
505 päeva võrdub viivisega 83 834,36 eurot. Nõue koos viivisega moodustab seega 415
851,62 eurot. Litagra OÜ saatis 31.01.2014 OÜ-le Landseed pankrotihoiatuse ning esitas
seejärel pankrotiavalduse. Pankrotiavaldust ei asutud menetlema, sest OÜ Landseed oli
eelnevalt jõudnud esitada saneerimisavalduse. Pärnu Maakohus menetles OÜ Landseed
saneerimisavaldust tsiviilasjas nr 2-14-6059. 09.06.2014 määrusega jäeti OÜ Landseed
avaldus vastuvõtmata saneerimiskava kinnitamiseks menetlusse võtmata. Üheks põhjuseks
oli ka see, et võlausaldajaid koheldi saneerimiskavas erinevalt. Määruse vaidlustasid võlgnik
ja Agrochema Eesti OÜ, kuid maakohtu määrus jäi jõusse. Pärnu Maakohus menetles
järgnevalt Litagra OÜ avaldust OÜ Landseed pankroti väljakuulutamiseks (tsiviilasi nr 2-14-
7838). Pankrotimenetlus algatati seega Litagra OÜ avalduse alusel, pankrot kuulutati välja
ning võlgniku juhatuse liige kinnitas vandega, et kohtule esitatud andmed vara ja võlgade,
järelikult ka Litagra OÜ nõude kohta, on õiged. Järgnevas pankrotimenetluses ei ole keegi
esitanud vastuväiteid, küsimusi ega kahtlusi Litagra OÜ nõude olemasolu kohta. Seega on
võlgnik OÜ Landseed käsitlenud Litagra OÜ-d kogu aeg võlausaldajana, sh saneerimis- ja
pankrotimenetluses. OÜ Landseed nimel on läbirääkimisi pidanud ka võlgniku osanikku
esindav A.S., kes on asjaoludest ja Litagra OÜ nõudest teadlik. Ka saneerimiskava üle
hääletamine toimus A.S.e (tema juhitavate ühingute) kontoris. A.S. ei ole seni mingil moel
väljendanud, et Litagra OÜ nõue on selgusetu või sellega ei peaks mistahes põhjusel
arvestama. Seega on nii võlgnik kui tema osanik, samuti nimetatute seaduslikud esindajad nii
kohtulikes menetlustes kui läbirääkimistes tunnistanud, et OÜ Landseed on Litagra OÜ-le
võlgu. Seejuures on tegemist isikutega, kes teavad asjaolusid ning avaldaksid kindlasti oma
vastuväited ja kahtlused, kui neid oleks, et ära hoida pankrotimenetlus või saavutada
saneerimismenetluse läbiviimine. Taoliste vastuväidete puudumine näitab ilmekalt, et
vastuväiteid ei saagi olla. Litagra OÜ sai 1.10.2015 teada, et Era Liising OÜ oma juhatuse
liikme A.S.e isikus vaidlustas 12.08.2015 nõuete kaitsmise koosolekul Litagra OÜ nõude
täies ulatuses. Saadetud protokolli kohaselt haldur nõudele ega selle rahuldamisjärgule vastu
ei vaielnud. Eelnevast võib järeldada, et haldur ei leidnud nõude vaidlustamiseks alust.
Samas protokollis viidatakse ka, et „Võlgniku omanik Landseed Tootmine OÜ (esindaja
A.S.) teatab, et võlgnik soovib hiljemalt 2 kuu jooksul esitada kompromissettepaneku.
Tunnustatud nõuete nimekirjas Litagra OÜ nõuet kajastatud ei ole. Nimekirjale on alla
kirjutanud haldur ja pankrotitoimkonna esimees, kuid mitte kõik kohalolevad võlausaldajad,
mis on nõutav vastavalt PankrS § 103 lõikele 7. Tegemist on pankrotimenetluse nõude
rikkumisega. Seetõttu, kui koosolekul osalenud Era Liising OÜ juhatuse liige A.S. hagile
vastates teatab, et tegemist on eksitusega ning nõuet ei vaidlustatud, saab probleemi lugeda
lahendatuks. Loomulikult ei nõua Litagra OÜ sel juhul ka mingeid menetluskulusid.
Eeltoodust nähtub üheselt, et Litagra OÜ nõue on selge, põhjendatud ja ka tõendatud ning
Era Liising OÜ sai seda vaidlustades käituda ainult pahatahtlikult. Seaduse kohaselt on
võlausaldaja kohustatud pöörduma sel juhul nõude tunnustamiseks kohtu poole ning tegema
selleks kulutusi. Vähemalt see tagajärg pidi vastuväite esitajale olema selge. Täiendava raha-
ja ajakulu tekitamine ning võimalik järgnevatest pankrotimenetluse toimingutest eemale
hoidmine on käsitletav teadliku kahju tekitamisena. Seejuures ei ole Era Liising OÜ-l ühtegi
seaduslikku huvi, mida vastuväite esitamine pidanuks kaitsma. A.S. on käitunud
vastuoluliselt, ühelt poolt pidades hagejaga läbirääkimisi ning sõnade ja tegudega nõuet
tunnustades, kuid teisalt Landseed OÜ võlausaldajat esindades esitanud nõudele vastuväite.
A.S. on samas ka Landseed OÜ osaniku seaduslik esindaja ning ühtlasi seotud ka teiste
võlausaldajatega, kelle nõue on pandiga tagatud. Seadusliku esindaja teadmised saab



                                                                                         2 (5)
                                                                      Tsiviilasi nr 2-15-15104

omistada kõigile esindatavatele. TsÜS § 138 lg 1 sätestab, et õiguste teostamisel ja
kohustuste täitmisel tuleb toimida heas usus. TsÜS § 138 lg 2 kohaselt ei ole õiguse
teostamine lubatud seadusvastasel viisil, samuti selliselt, et õiguse teostamise eesmärgiks on
kahju tekitamine teisele isikule. Hea usu põhimõttest lähtumise sätestab ka VÕS § 6. Vastav
heausksuse kohustus ja õiguste kuritarvitamise keeld on sätestatud ka menetlusõiguses, TsMS
§ 200 lõigetes 1 ja 2. Kuigi vastuväite esitamisele ei ole sätestatud vorminõudeid ega
põhjendamiskohustust, ei tähenda see, et vastuväite võiks esitada alusetult. Selle vastu
räägivad mh ka kohtumenetluse üldnormid TsMS §-d 2 ja 4. Hageja kasutab PankrS § 106 lg
1 sätestatud õiguskaitsevahendit ning esitab hagi nõudele vastu vaielnud võlausaldaja vastu.
Eelnevalt on hageja põhjendanud, miks kostja vastuväite esitamine oli alusetu ning tuleks hea
usu põhimõtte alusel tunnistada ka lubamatuks. Menetlusseadus ei sätesta eraldi menetlusliiki
õiguste kuritarvitamise lõpetamiseks ning seetõttu esitatakse ühesugune hagi mistahes
vastuväidete esitamise korral. Hagi tähtaegsel esitamisel seega hea usu põhimõtte
kohaldamiseks eraldi võimalust pole. Neil põhjustel tuleks ennistada PankrS § 106 lg 1
märgitud ühekuuline aegumistähtaeg, sest vastasel korral jääks õiguste kuritarvitamine
kõrvaldamata. Kuivõrd antud juhul puudub kostjal igasugune kaitstav õigus või huvi, siis
tuleks tõkestada kostja poolt õiguste kuritarvitamine, mis seisnes alusetus vastuväite
esitamises, esmajoones just hagi esitamise tähtaja ennistamisega. Riigikohus on mitmetes
lahendites selgitanud hea usu põhimõtte olemust ja selle kohaldamist kohtu poolt. Riigikohtu
otsuse nr 3-2-1-102-07 punktis 16 on märgitud: „Tsiviilõiguse ühe üldise põhimõtte - hea usu
põhimõtte - funktsiooniks on ka lepingust või seadusest tulenevate õiguste teostamise
kuritarvitamise piiramine. Lepingust või seadusest tulenevate õiguste teostamist loetakse alati
õiguse kuritarvitamiseks siis, kui õigusi teostatakse vastuolus hea usu põhimõttega. Õiguste
teostamise piiramine tähendab, et kohus ei kohalda konkreetsel halvas usus käitumise juhul
seadusest või lepingust tulenevat. Kohtu nimetatud õigus tuleneb praegusel juhul 1. juulini
2002. a kehtinud TsÜS § 108 lg-test 1 ja 2, mille kohaselt tuleb tsiviilõiguste teostamisel
toimida heas usus ja õiguste teostamine ei ole lubatud siis, kui õiguse teostamise eesmärgiks
on kahju tekitamine teisele isikule. Seega saab nimetatud õigusnorm olla õiguslikuks aluseks
võlasuhte poole igasuguse halvas usus käitumise tõkestamisele. Õiguste kuritarvitamine võib
toimuda erinevalt, sealhulgas vastuolulise käitumisega.“ Riigikohtu otsuse nr 3-2-1-149-14
punktis 13 viidati, et seaduses sätestatud tõendamiskoormis võib muutuda hea usu
põhimõttest tulenevalt. Riigikohtu otsuse nr 3-2-1-145-14 punktis 21 rõhutati, et „hea usu
põhimõttega oleks aga vastuolus, kui tellija keelduks töö vastuvõtmisest ainuüksi ebaoluliste
puuduste tõttu. Samuti võib hea usu põhimõttega olla vastuolus tellija keeldumine töö
tervikuna vastuvõtmisest, kui töö on osadeks jaotatav ja oluliste puudusteta töö osa
vastuvõtmine ei kahjustaks tellija õigusi.“ Riigikohtu otsuse nr 3-2-1-135-14 punktis 14
märkis kohus, et aegumise vastuväite esitamine (mis on seaduses ette nähtud ja üldiselt
lubatav toiming) võib teatud juhtudel olla lubamatu just vastuolu tõttu hea usu põhimõttega.
Hageja leiab, et on tõendanud oma nõude olemasolu ja põhjendanud, et kostja seaduslik
esindaja on nõudest ja sellega seonduvast teadlik ning on eelnevalt nõuet tunnistanud, et
nõudele vastuväite esitamiseks ei saanud olla seaduslikku alust ning et vastuväite esitamine
on toimunud hea usu põhimõtte vastaselt vastuoluliselt ja ootamatult. Hagi esitamise tähtaja
ennistamisega saab tagada hea usu põhimõtte toimimise vastavalt seadusele ja Riigikohtu
praktikale ning seejärel lahendada nõude tunnustamise küsimuse.

Kohtu põhjendused

Pärnu Maakohtu määrusega 20.03.2015.a. on välja kuulutatud OÜ Landseed pankrot ja
määratud pankrotihalduriks Martin Pärn.



                                                                                          3 (5)
                                                                    Tsiviilasi nr 2-15-15104



PankrS § 116 lg.1 kui nõuete kaitsmise koosolekul nõuet, selle rahuldamisjärku v. nõuet
tagavat pandiõigust ei tunnustatud, otsustab kohus nõude v. pandiõiguse tunnustamise
võlausaldaja hagi alusel kohus. Kui nõude v. pandiõiguse vastu on vaielnud haldur , on
kostjaks haldur, kellel on kõik võlgniku kui kostja õigused ja kohustused. Kui nõude v.
pandiõiguse vastu on vaielnud võlausaldaja , on kostjaks võlausaldaja , kes nõudele , selle
rahuldamisjärgule v. pandiõigusele vastu vaidles. Hagi võib esitada ühe kuu jooksul,
arvates päevast, mil koosolek jättis nõude v. pandiõiguse tunnustamata.

OÜ Landseed (pankrotis) pankrotimenetluses toimus nõuete kaitsmise koosolek
12.08.2015.a. ja nimetatud koosolekul vaidles OÜ Era Liising hageja OÜ Litagra nõudele
summas 415 851.62 eurot täies ulatuses vastu ja seoses sellega nõuet pankrotimenetluses ei
tunnustatud. OÜ Litagra esitas 08.10.2015.a. kohtule hagiavalduse nõude tunnustamiseks OÜ
Landseed (pankrotis) pankrotimenetluses.

Pankrotiseaduse § 116 neljandas lauses sätestatud ühekuuline tähtaeg on olemuselt
menetlustähtaeg s.t. see näitab , mis aja jooksul tuleb hagi nõude tunnustamiseks kohtusse
esitada (menetlustoiming teha) , kui nõuete kaitsmise koosolekul nõuet ei tunnustatud.
Nimetatud tähtaega saab mõjuva põhjuse olemasolul ennistada. Selline on ka kohtupraktika-
RKL 3-2-1-112-13 p.11 , 3-2-1-80-12 p.10.

TsMS § 67 lg.1 järgi kui menetlusosaline lasi mööda seaduses sätestatud menetlustähtaja ,
ennistab kohus tähtaja menetlusosalise avalduse alusel, kui menetlusosaline ei saanud
tähtaega järgida     mõjuval põhjusel ja tähtaja möödalaskmine ei võimalda enam
menetlustoimingut teha v. põhjustab talle muu negatiivse tagajärje. Lg.2 järgi tähtaja
ennistamist võib taotleda 14 päeva jooksul , alates päevast , millel käesoleva paragrahvi
lõikes 1 nimetatud takistus ära langes , aga mitte hiljem kui kuue kuu jooksul , alates
möödalastud tähtaja lõppemisest.

Hageja on kohtule esitanud koos hagiga ka menetlustähtaja ennistamise avalduse.
Menetlustähtaja ennistamist põhjendab hageja sellega, et kostja poolt pankrotimenetluses
nõuete kaitsmise koosolekul vastuväite esitamine hageja nõudele on vastuolus hea usu
põhimõttega.

Kohus leiab, et mõjuv põhjus TsMS § 67 lg.1 järgi tähendab seda, et tähtaja
möödalaskmiseks peab olema objektiivne põhjus. Selliseks põhjuseks on sündmus , mille
tekkimist ja kulgemist isik ise vahetult mõjutada ei saa. Selline on ka kohtupraktika- RKL 3-
2-1-24-14 p.9.

Hageja ei ole hagis esile toonud ühtegi mõjuvat põhjust mis takistas tal menetlustoimingut
tegemast s.t. hagi esitamast seaduses sätestatud ühekuulise tähtaja jooksul. Hagejal kui
võlausaldajal oli õigus nõuete kaitsmise koosolekul ise osaleda ning saada pankrotihaldurilt
infot selle kohta , kas tema nõue on koosolekul tunnustatud v. on keegi esitanud nõudele
vastuväited.

Kohus leiab, et tähtaja ennistamisel ei ole põhjendatud hinnata kas hagi on põhjendatud v.
mitte ja kas kostjal esinesid põhjused esitada nõuete kaitsmise koosolekul vastuväide hageja
nõudele. Nimetatut saab kohus hinnata hagi sisulisel lahendamisel. Asjas ei oma tähendust
kas võlgnik on nõuet tunnustanud v. mitte, kuna nõude tunnustamisele on vastuväite esitanud



                                                                                        4 (5)
                                                                      Tsiviilasi nr 2-15-15104

võlausaldaja. Kui pankrotihaldur nõude tunnustamisele vastuväiteid ei esita, ei tähenda see, et
võlausaldaja ei saa nõudele vastuväiteid esitada. Kohus nõustub sellega , et õiguste
teostamisel ja kohustuste täitmisel tuleb toimida heas usus ning õiguste teostamine ei ole
lubatud seadusevastasel viisil, samuti selliselt, et õiguste teostamise eesmärgiks on kahju
tekitamine teisele isikule. Nimetatu on sätestatud ka TsÜS § 138. Esitatud hagi ja sellele
lisatud tõendid ei anna alust väita , et kostja on nõuete kaitsmise koosolekul hageja nõudele
vastu vaielnud hea usu põhimõtte vastaselt. Hagiavaldusele on lisatud hageja ja OÜ
Landseed kirjavahetus , millest nähtub, et hageja soovis, et OÜ Landseed tasub nõude ja
kinnitab võlgnevuse suuruse , kuid OÜ Landseed ei aktsepteerinud hageja saldoteatist.

Arvestades eeltoodut tuleb hageja taotlus hagi esitamise tähtaja ennistamiseks jätta
rahuldamata ja seoses sellega keelduda hagi menetlusse võtmast ja tagastada hagi TsMS §
371 lg.2 alusel. TsMS § 371 lg.2 kohaselt kohus võib jätta hagi menetlusse võtmata , kui
hagi ei ole esitatud hageja seadusega kaitstud huvi ega õiguse kaitseks v. eesmärgil , millele
riik peaks andma õiguskaitset , või kui hagiga ei ole hageja taotletavat eesmärki võimalik
saavutada. Kuna hagi ei ole esitatud seaduses sätestatud tähtaja jooksul ja kohus hageja
tähtaja ennistamise taotlust ei rahuldanud, ei saa hageja esitatud hagiga taotletavat eesmärki
enam saavutada tähtaja möödumise tõttu.

Vastavalt TsMS § 168 lg.1 hageja kannab menetluskulud, kui kohus keeldub avaldust
menetlusse võtmast ja tagastab avalduse. Seega tuleb menetluskulud jätta avaldaja kanda.
Hagejal on vastavalt TsMS § 150 lg.1 p.2 õigus taotleda hagilt tasutud riigilõivu tagastamist.

/allkirjastatud digitaalselt/
Ivika Sillaots
Kohtunik




                                                                                          5 (5)

                                 TARTU HALDUSKOHUS
                                    Tartu kohtumaja
                           KOHTUMÄÄRUS
Kohtuasja number                3-16-785
Määruse kuupäev                 26. aprill 2016
Kohtunik                        Eda Muts
Kohtuasi                        Marko Lemsalu esialgse õiguskaitse taotlus Tartu Vangla
                                kohustamiseks viima läbi riskihindamine ning kustutama ja
                                parandama ebatäpsed (isiku)andmed individuaaltäitmiskavas.
Resolutsioon                    Jätta esialgse õiguskaitse taotlus läbi vaatamata.
Edasikaebamise kord             Määruse peale võib esitada määruskaebuse Tartu
                                Ringkonnakohtule Tartu Halduskohtu kaudu 15 päeva jooksul
                                arvates määruse kättesaamisest.

Asjaolud

1. Marko Lemsalu esitas 21.04.2016 Tartu Halduskohtule esialgse õiguskaitse taotluse,
millega soovis kohustada Tartu Vanglat läbi viima riskihindamist ning kustutama ja parandama
ebatäpsed (isiku)andmed individuaaltäitmiskavas. M. Lemsalu väitel esitas ta samasisulise
vaide Tartu Vanglale 14.04.2016. Ühtlasi esitas M. Lemsalu taotluse riigilõivu tasumisest
vabastamiseks.

2. Tartu Vangla teatas 25.04.2016 vastusena kohtunõudele, et M. Lemsalu on esitanud
vanglale seoses riskihindamise ja individuaalse täitmiskavaga mitmed pöördumised 14.04.2016
ja 17.04.2016 (registreeritud vastavalt kuupäevadel 18.04.2016 ja 19.04.2016), mille
menetlemine on pooleli.

Kohtu seisukoht

3. Vastavalt HKMS § 249 lg-tele           1 ja 2 võib esialgse õiguskaitse taotluse esitada
halduskohtule igas menetlusstaadiumis     või vaidemenetluse ajal. Viidatud sätetest tuleneb, et
esialgse õiguskaitse taotluse esitamine   on lubatav vaid siis, kui taotluse esitaja on esitanud
kohtule taotlusega seotud kaebuse või     haldusorganile vaide ning vastav kohtumenetlus või
vaidemenetlus on pooleli.

4. Tartu Vangla poolt käesolevas asjas esitatud materjalidest nähtub, et kaebaja on
ajavahemikus 14.04.2016 kuni 17.04.2016 esitanud korduvalt Tartu Vanglale pöördumisi, mille
sisu kattub käesoleva esialgse õiguskaitse taotluse nõudega. Kohtute infosüsteemis
kättesaadavatest materjalidest haldusasjas nr 3-16-776 nähtub, et ühtlasi on kaebaja esitanud
14.04.2016 vaideblanketil käesoleva nõudega samasisulise pöördumise (Tartu Vanglas
registreeritud 15.04.2016 nr 1-11/135-1). Kohus selgitab, et kuna aprilli keskel esitatud
taotlused ei ole niivõrd napi ajaressursi tingimustes veel lahendatud, ei ole kaebajal sisuliselt
saanud tekkida õigust vaide esitamiseks ning seda on Tartu Vangla ka 20.04.2016. a vaide
tagastamise otsuses nr 1-11/135-2 kaebajale selgitanud (s.o kaebuse lisa haldusasjas
nr 3-16-776). Ühtlasi ei ole kohtueelse menetluse läbimata jätmise tõttu kaebajal käesoleval
hetkel võimalik esitada kaebust, mis oleks kohtus menetletav. Kohus on kaebajale selgitanud
vaidemenetluse läbimise põhimõtteid ammendavalt 12.04.2016. a määruses haldusasjas
nr 3-16-709, mistõttu kohus ei pea vajalikuks vastavaid selgitusi korrata.

Ennatlikult esitatud vaide (avaldus nr 1-11/135-1) ja kaebuse (haldusasi nr 3-16-776) esitamine
ei anna õigust esialgse õiguskaitse taotluse lahendamiseks. Käesoleval hetkel ei ole sisuliselt
menetletavat vaiet vaidemenetluses ega kaebust kohtumenetluses. Seega puudub esialgse
õiguskaitse taotluse esitamise hetkel pooleliolev menetlus HKMS § 249 lg-te 1 ja 2 mõistes.
Eeltoodud põhjustel ei ole täidetud esialgse õiguskaitse taotluse esitamise lubatavuse eeldused.
Kohtu hinnangul ei ole tegemist kõrvaldatava puudusega, vaid lubatavuse eeldusega, mille
täitmata jätmise korral puudub kaebajal kaebeõigus esialgse õiguskaitse taotluse esitamiseks.
Seetõttu puudub vajadus taotluse käiguta jätmiseks ning kohus jätab esialgse õiguskaitse
taotluse HKMS § 55 lg 2 alusel läbi vaatamata.

5. Kaebaja on taotlenud riigilõivu tasumise kohustusest vabastamist. Kuna kohus jätab
esialgse õiguskaitse taotluse läbivaatamata, siis ei võta kohus seisukohta esitatud menetlusabi
taotluse osas.


/allkirjastatud digitaalselt/

Eda Muts
kohtunik




                                               2

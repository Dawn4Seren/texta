                            KOHTUOTSUS
                              EESTI VABARIIGI NIMEL


Kohus                              Tartu Ringkonnakohus
Kohtukoosseis                      Üllar Roostoja, Kai Kullerkupp, Andra Pärsimägi
Otsuse tegemise aeg ja koht        2. juuni 2016. a, Tartu

Tsiviilasja number                 2-15-4285
Tsiviilasi                         Allar Oja hagi OÜ Enterpolar vastu osanike
                                   19.12.2014 otsuse tühisuse tuvastamiseks või
                                   kehtetuks tunnistamiseks
Tsiviilasja hind                   3500 eurot
apellatsioonikohtus
Vaidlustatud kohtulahend           Tartu Maakohtu 10. septembri 2015. a otsus

Kaebuse esitaja ja kaebuse liik    Allar Oja apellatsioonkaebus

Kohtuistungi toimumise aeg         Kirjalik menetlus
Menetlusosalised ja nende          Apellant (hageja): Allar Oja (isikukood XXXXXX),
esindajad                          esindaja vandeadvokaat Anne Nurmi

                                   Vastustaja (kostja): OÜ Enterpolar (registrikood
                                   11138894), esindaja vandeadvokaat Kalle-Kaspar
                                   Sepper

RESOLUTSIOON
 1. Tühistada Tartu Maakohtu 10.septembri 2015 otsus osas, millega jäeti hagi
rahuldamata ja teha uus otsus, millega hagi rahuldada täielikult.
2. Lugeda kohtuotsuse resolutsioon tervikuna sõnastatuks järgmiselt:
2.1. Hagi rahuldada.
2.2. Tunnistada OÜ Enterpolar 19.12.2014 osanike otsus/hääletusprotokoll kehtetuks.
2.3. Jätta maa- ja ringkonnakohtus kantud poolte menetluskulud OÜ Enterpolar kanda.

Edasikaebamise kord                Otsuse peale võib esitada kassatsioonkaebuse Riigikohtule 30
                                   päeva jooksul otsuse kättetoimetamisest.
                                   Hagimenetluses      Riigikohtus      võib    menetlusosaline
                                   menetlustoiminguid teha ning avaldusi ja taotlusi esitada
                                   üksnes vandeadvokaadi vahendusel, kui seaduses ei ole
                                   sätestatud teisiti.

                                          1
                                         Juhul, kui menetlusosaline taotleb menetlusabi, peab ta
                                         esitama tähtaja kestel kassatsioonkaebuse. Kaebuse
                                         põhjendamiseks või riigilõivu tasumiseks või kaebuses esineva
                                         sellise puuduse kõrvaldamiseks, mis on seotud menetlusabi
                                         taotlemisega, annab kohus mõistliku tähtaja pärast
                                         menetlusabi taotluse lahendamist, kui nimetatud taotlus ei ole
                                         esitatud põhjendamatult või tähtaja pikendamise eesmärgil.

MENETLUSOSALISTE NÕUDED, VASTUVÄITED JA PÕHJENDUSED

1. Allar Oja esitas hagi OÜ Enterpolar vastu, milles palus tuvastada osaühingu 19.12.2014
otsuste tühisus või alternatiivselt otsuste kehtetus.
Hagiavalduse kohaselt on OÜ-l Enterpolar kaks osanikku: Alari Oja ja Allar Oja. Osaühingu
juhataja on Alari Oja. 19.12.2014 koostas Alari Oja osanike otsuse, millega suurendati
osakapitali ja muudeti osaühingu põhikirja. Otsus tehti kirja teel hääletamisega, otsuse eelnõu
saatis juhataja 09.12.2014 e-kirjaga. Äriregistrisse tehti kanne põhikirja muutmise ja osakapitali
uue suuruse kohta 30.12.2014.
Hageja esitas järgmised seisukohad:
 19.12.2014 otsus on tühine, kuna selle tegemisel rikuti oluliselt otsuse tegemise korda.
 Osakapitali suurendamise otsustamine saab toimuda üksnes juhul, kui seda nõuavad
    osaühingu huvid.
 TsÜS § 32 paneb enamusosanikule kohustuse kasutada oma häälteenamust selliselt, et
    hääletamise tulemusena ei oleks tema huvid ja õigused eelistatud vähemusosaniku huvidele
    ja õigustele.
 Osakapitali suurendamise otsus on vastuolus märkimise kohta käivate normidega. Otsusega
    mitte nõustumine ei saa olla samastatav märkimisest loobumisega. Otsus on vastuolus ÄS
    §-ga 2261 lg 1.
 Hageja tegeles juhatuse liikmena pidevalt äriühingu majandustegevusega. Ta juhtis
    raamatupidamist, lahendas renditegevusega seotud probleeme, tegeles kindlustuspoliiside
    sõlmimisega jne. Seadus ei eelda osaniku osalemist igapäevases majandustegevuses.

2. Kostja vaidles hagile vastu. Kostja vastuse kohaselt edastas Alari Oja 09.12.2014 hagejale
osakapitali suurendamise ettepaneku, millele hageja vastas 18.12.2014. Osanik Alari Oja
19.12.2014 otsusega suurendati kostja osakapitali ning Alari Oja uueks osakapitali suuruseks
sai 23 556 eurot. Hageja osaluse suuruseks jäi 1278 eurot.
Kostja esitas järgmised vastuväited:
 Otsus osakapitali suurendamiseks ei ole tehtud rikkumisega. Osakapitali suurendamise
     otsus on tehtud vastavuses ÄS § 173 lg-ga 1 ega ole tehtud hääleõigust kuritarvitades.
 Osakapitali suurendamine oli osaühingu huvides. Kostja osakapitali on suurendatud
     seetõttu, et 2016. aastal tuleb äriühingul tagastada laenud ning äriühing peaks olema selleks
     hetkeks panga jaoks laenukõlbulik. Lisaks on kostjal plaan osaleda riigihangetes, millistel
     osalemiseks on vajalik oluliselt suurem osakapital.
 Hageja ei ole ära näidanud, kas ja kuidas annab osakapitali suurendamine kostja teisele
     osanikule näiteks kontrollimatu võimaluse väikeosaniku raha välja viia. Üldjoontes kehtib
     eeldus, et suurem osakapital toodab suuremat tulu ning suurem tulubaas võimaldab
     väikeosanikule suuremat kasumit.
 Seadusjärgse ja põhikirjalise häälteenamuse kasutamine ei saa olla TsÜS §-ga 32 vastuolus.



                                                2
MAAKOHTU LAHEND

3. Tartu Maakohus rahuldas10. septembri 2015. a kohtuotsusega hagi osaliselt. Kohtuotsusega
jäeti hagi rahuldamata OÜ Enterpolar osanike 19.12.2014 otsuse p-de 1, 2 ja 3 kehtetuks
tunnistamiseks või tühisuse tuvastamiseks. Maakohus tunnistas OÜ Enterpolar osanike
19.12.2014 otsuse p 4 kehtetuks. Menetluskulud jäeti poolte enda kanda.
4. Äriseadustiku (edaspidi ÄS) § 1771 lg 1 kohaselt on osanike otsus muuhulgas tühine, kui
rikuti oluliselt otsuse teinud osanike koosoleku kokkukutsumise või otsuse tegemise korda.
Otsuse tühisusele võib tugineda ka hagi esitamisega. Hageja väitel rikuti otsuse tegemisel
oluliselt otsuse tegemise korda. Lisaks on hageja leidnud, et kogu otsus on vastuolus TsÜS §-
ga 32 ning on TsÜS § 38 alusel tühine.
Osakapitali suurendamist reguleerivad ÄS § 192 jj. ÄS § 192 lg 2 sätestab, et kui osakapitali
suurendamise tõttu tuleb muuta põhikirja, peab põhikirja muutmise otsustama enne osakapitali
suurendamist.
Maakohus leidis, et vaidlustatud otsuses on järgitud ÄS § 192 lg 2. Seadusest ei tulene otsesõnu,
et need kaks otsust peaks olema vastu võetud ajalise nihkega ning osakapitali saab suurendada
alles pärast põhikirja muudatuse äriregistrisse kandmist. Põhimõtteliselt on nimetatud
muudatused võimalik kanda äriregistrisse korraga.
5. Maakohus leidis, et 19.12.2014 otsus võeti vastu koosolekut kokku kutsumata (ÄS § 173).
Kostja rikkus ÄS § 173 lg 2 toodud korda, kuivõrd hagejale saadetud elektronkirjas ei olnud
määratud seisukoha esitamise tähtaega. Maakohus asus seisukohale, et see rikkumine ei toonud
kaasa hageja seisukohaga arvestamata jätmist, rikkumine ei ole seetõttu oluline ning ei tingi ÄS
§ 1771 alusel otsuse tühisust. Vaidlustatud otsus on tehtud pärast hagejalt seisukoha saamist,
see on kajastatud hääletusprotokollis.
6. Hageja ei ole osundanud, et osanike otsuse p-de 1 ja 2 vastu võtmisel oleks rikutud muud
menetluslikku korda või häälteenamuse nõuet ning ka maakohus ei tuvastanud seda asja
arutamisel. Seega ei ole need otsuse punktid äriseadustikus tooduga vastuolus.
7. Maakohus asus seisukohale, et otsuse p 3 toodud eesõigus tuleneb ÄS §-st 193 ning on samuti
seadusega kooskõlas. Maakohus ei leidnud, et nimetatud punktid oleksid tühised või kehtetud
TsÜS § 38 alusel. Osakapitali suurendamine ja sellega seonduv põhikirja muutmine ei saa oma
olemuselt olla sellised otsustused, mis oleksid vastuolus heade kommetega.
8. Seadusest ei tulene osaühingule kohustust ära näidata osakapitali suurendamise põhjust.
Maakohus asus seisukohale, et antud olukorras ei ole võimalik kohaldada analoogia korras
aktsiaseltsi tegevust reguleerivaid sätteid. Osaühing on üldjuhul väiksema osanike arvuga ning
väiksema osakapitaliga kui aktsiaselts ja eelduslikult on osanike seotus osaühinguga ja
informeeritus selle tegevusest parem, kui keskmisel aktsionäril. Osaühingu tegevusega kursis
olemise probleeme ei saa lahendada osakapitali suurendamist puudutavas vaidluses.
9. Maakohus leidis, et 19.12.2014 otsuse p 1, 2 ja 3 osas tuleb jätta hagi rahuldamata.
10. Maakohus leidis, et otsuse punkt 4 on seadusega vastuolus. Riigikohus on korduvalt
selgitanud (näiteks 05.12.2012.a otsuses nr 3-2-1-142-12 p 20), et osaühingu otsus suurendada
osakapitali on ettepanek osanikele teha pakkumus osakapitali suurendamiseks osakapitali
suurendamise otsuses ette nähtud tingimustel. Seega tuleb esmalt vastu võtta osakapitali
suurendamise otsus ja selles ära näidata suurendamise tingimused. Alles pärast seda saavad
osanikud teha ettepaneku osa märkida ja osaühing saab sellega nõustuda, mille tagajärjel tekib
märkimisleping. Osanike kohustus tasuda osa eest tekib alles märkimislepinguga, mitte varem.
Järelikult ei ole seadusega kooskõlas olukord, kus osanikele on sissemakse tegemise tähtaeg
antud varasem kui osakapitali suurendamise kuupäev. Enne 19.12.2014 ei olnud kummalgi
osanikul õiguslikku alust sissemakse tegemiseks, osanikele ei olnud tehtud ettepanekut lepingu
sõlmimise tahteavalduseks.

                                               3
Vaidlustatud otsuse eelnõus on p 3, milles on rahalise sissemakse tähtajaks märgitud
18.12.2014, samas on lõpliku otsuse tegemise kuupäevaks 19.12.2014. Maakohus leidis, et
eeltoodud põhjustel on 19.12.2014 otsuse p 4 vastuolus ÄS § 1921 p-ga 4, otsuses on märkimata
tähtaeg osade eest tasumiseks. Otsuse p 4 on seadusega vastuolus ja tulenevalt ÄS § 178 lg 1
kehtetu.
11. Maakohus jättis tähelepanuta hageja viited tema tegevusele osaühingus ning sellele, et teine
osanik Alari Oja on soovinud hageja osa välja osta. Samuti jättis maakohus tähelepanuta kõik
sellekohased tõendid, kuna need ei ole osakapitali suurendamise otsuse analüüsimisel
asjakohased. Nendega ei ole võimalik tõendada, et Alari Oja soovis omandada enda kasuks
eeliseid hageja kahjuks.

MENETLUSOSALISTE TAOTLUSED JA PÕHJENDUSED

12. Allar Oja esitas 12. oktoobril 2015. a apellatsioonkaebuse, milles taotleb maakohtu otsuse
tühistamist osas, millega jäeti hagi osaliselt rahuldamata. Apellant palub ringkonnakohtul teha
uus otsus, millega hagi rahuldatakse ning tuvastatakse OÜ Enterpolar 19. detsembri 2014. a
otsuste tühisus või kui tühisuse tuvastamise nõue jääb rahuldamata, tunnistatakse otsused
kehtetuks.
Apellatsioonkaebuses esitatud väidete kohaselt:
1) on maakohus otsuse tegemisel rikkunud oluliselt menetlusõigust. Maakohus rikkus TsMS
   § 442 lg 5 sätestatud kohustust, mille järgi kohtuotsuse resolutsioon peab olema selge.
   Maakohtu otsuse resolutsiooni järgi jääb põhikirja muutmine kehtima, aga osakapitali
   suurendamise otsus on osaliselt kehtetu. Selline tulemus ei ole loogiline, kuna tegu on seotud
   otsustega ja seega peab nendega seotud õiguslik olukord olema sama. Apellant ei ole
   võimeline aru saama sellest, kas osakapitali suurendamine on kohtuotsusest tulenevalt
   toimunud või mitte;
2) on maakohus ebaõigesti leidnud, et otsuse tegemise korra rikkumine oli ebaoluline. Otsuse
   tegemisel rikuti seaduses sätestatud nõuet. ÄS § 173 lg 2 järgi peab olema juhatuse saadetud
   otsuse eelnõus tähtaeg, mille jooksul peab osanik esitama eelnõu kohta seisukoha. Seega
   tegemist ei olnud ebaolulise rikkumisega;
3) on maakohus ebaõigesti jätnud tuvastamata osakapitali suurendamise materiaalse aluse. Ka
   osaühingu kapitali osakapitali suurendamiseks peab olema põhjust. Kapitali suurendamine
   on seaduslik üksnes juhul, kui see toimub ühingu huvides. Osakapitali suurendamise
   materiaalne alus puudub siis, kui ühingul puudub tegelik kapitalivajadus. Antud juhul ei ole
   osaühingu juhataja esitanud ei enne otsuse tegemist ega ka kohtumenetluses mingisuguseid
   objektiivseid põhjuseid osakapitali suurendamiseks. Seega kohaldas maakohus õigust
   üksnes formaalselt ning ei selgitanud välja asjas tähtsust omavaid asjaolusid. Maakohus ei
   ole neid asjaolusid ka hinnanud. Seega on maakohtu otsus ebaõige;
4) on maakohus leidnud ebaõigesti, et märkimise eesõiguse võimaldamine välistab eelise
   saamise. Märkimise eesõigusega on tagatud osaniku õigused üksnes teatud tasemel. Kuna
   antud juhul ei lähtunud osakapitali suurendamise otsus ühingu eesmärkidest, siis ei ole
   märkimise eesõiguse olemasolu või puudumine relevantne. Järelikult on maakohtu vastav
   põhjendus ebaõige;
5) on maakohus jätnud täitmata TsMS §-s 442 lg 8 sätestatud kohustuse vastata kohtuotsuses
   kõigile poolte väidetele. Hageja on läbi menetluse tuginenud asjaolule, et osakapitali
   suurendamise otsuse eesmärgiks oli eeliste loomine enamusosanikule. Maakohus on jätnud
   hinnangu andmata hagiavalduses (p 4) toodud väidetele, mille järgi on küsimuse all olev
   otsus kehtetu TsÜS § 38 lg 1 teise lause mõttes.

                                               4
Hageja palub määrata kindlaks menetluskulude suuruse ning mõista apellatsiooniastme
menetluskulud välja kostjalt. Hageja palub muuta maakohtus kantud menetluskulude jaotust
selliselt, et menetluskulud jäetakse kostja kanda.
13. Vastustaja vaidleb apellatsioonkaebusele vastu. Vastustaja leiab, et maakohus on antud
asjas välja selgitanud kõik asjas tähtsust omavad asjaolud ning maakohtu otsus on õige ja
seaduslik. Vastustaja palub jätta apellatsioonkaebus rahuldamata ning jätta jõusse Tartu
Maakohtu 10.09.2015 otsus. Apellatsioonimenetluses tekkinud menetluskulud palub vastustaja
jätta apellandi kanda.
Vastustaja on seisukohal, et:
1) maakohtu otsuse resolutsioon on selge ning seda on võimalik täita selliselt, et osakapitali
    suurendamiseks peab vastustaja välja andma uue otsuse, millega annab apellandile tähtaja
    osakapitali suurendamiseks;
2) jääb arusaamatuks, miks apellant vaidlustab kohtuotsuse, mis oli tema jaoks soodne ja ka
    soovitud;
3) apellandi etteheited 19.12.2014 otsuse tühisuse tuvastamata jätmisest kui olulisest
    rikkumisest ei ole õiged;
4) äriseadustikust ei tulene nõue, et osaühingu osakapitali suurendamisel tuleks näidata
    eelnõus suurendamise põhjuseid;
5) paljasõnaliseks on jäänud apellandi väited, et äriühingu osakapitali suurendamine ei
    toimunud äriühingu huvides. Paljasõnaliste väidete analüüsimata jätmine ei anna alust
    väiteks, et kohus on otsuse tegemisel rikkunud TsMS §-s 442 lg 8 sätestatud kohustust
    vastata kohtuotsuses kõigile poolte väidetele. Maakohus on õigesti tuvastanud, et kuna
    apellandil oli märkimise eesõigus ja enamusosanikule ei loodud märkimisel eeliseid, ei
    saanud vaidlustatud otsus apellandi huve kahjustada.
Vastustaja leiab, et kuna otsus on õiguspärane, sh menetluskulude osas, siis tuginedes TsMS §
162 lg 4 on õiglane, kui menetluskulud jäävad apellandi kanda, sest maakohtu otsuse
vaidlustamine oli apellandi valik, mitte kohustus.

RINGKONNAKOHTU PÕHJENDUSED

14. Ringkonnakohus leiab, et maakohtu otsus tuleb tühistada materiaalõiguse normi ebaõige
kohaldamise tõttu. TsMS § 657 lg 1 p 2 järgi rahuldab ringkonnakohus apellatsioonkaebuse,
tühistab maakohtu otsuse ning teeb asjas uue otsuse, millega rahuldab hagi.

15. Maakohus rahuldas hagi osaliselt ning tunnistas kehtetuks 19.12.2014 osanike otsuse p-i 4.
Menetlusosalised ei ole apellatsiooniastmes vaidlustanud maakohtu otsust hagi rahuldamise
osas ja tulenevalt TsMS § 456 lg 4 on otsus selles osas jõustunud.
Maakohtu otsusest tuleneb, et vaidlustatud otsus on osadeks jagatav. Ringkonnakohus selle
järeldusega ei nõustu, vaid leiab, et ühe osa puudus toob antud juhul kaasa mõju tervele
otsusele, mis selle tõttu ei saa kehtima jääda.
Maakohus leidis, et otsuse p 4, milles tuvastati, et hageja ei kasutanud välja lastavate osade
omandamise õigust, on seadusega vastuolus, kuna esmalt tuleb vastu võtta otsus suurendada
osakapitali, selles ära näidata osakapitali suurendamise tingimused ning alles pärast seda saavad
osanikud teha ettepaneku osade märkimiseks.
Maakohtu otsusest tulenevalt jääks kehtima osanike otsus, milles puudub ÄS § 1911 p 4
ettenähtud osa eest tasumise aeg ja koht, samuti otsustus selle kohta, kas ja millises ulatuses
tasutakse osade eest rahalise või mitterahalise sissemaksega, mitterahalise sissemakse korral ka
selle ese. Teisalt oleks otsuse p-i 3 järgi hageja juba kaotanud õiguse osade omandamiseks
makset teha, kuna p 3 deklareerib, et tasumise tähtaeg on möödunud sätestades, et „osade

                                               5
nimiväärtuse suurendamise eest olid osanikud kohustatud tasuma rahalise sissemaksega
OÜ Enterpolar pangaarvele“.
Apellant viitab apellatsioonkaebuses sellele, et maakohtu otsuse resolutsioon on ebaselge.
Vastustaja leidis vastuses, et maakohtu otsusest tulenevalt peab vastustaja välja andma uue
otsuse, millega annab apellandile tähtaja osakapitali suurendamiseks ja vastava tähtaja
möödumisel on apellant kas oma õigust kasutanud ning oma osa suurendanud või selle õiguse
kaotanud. Ringkonnakohus märgib, et vastustaja esitatud seisukoht on vastuolus vastustaja
tegevusega. Nimelt on asja materjalide juures osanike otsus 8.04.2015 aastast, millest nähtub,
et vastustaja on osade suuruse nimetamisel arvestanud sellega, et hageja ei realiseerinud
vaidlustatud 19.12.2014 otsusest tulenevat osade omandamise õigust.
Ringkonnakohtu arvates ei saa käesoleval juhul jagada osanike 19.12.2014 otsust osadeks, kuna
selle tulemusena tekib õiguslik ebaselgus. Ringkonnakohus leiab, et ÄS § 1911 sätestatud
osakapitali suurendamise sisu täitvad otsustused peavad sisalduma ühes osanike otsuses.
Käesoleval juhul jääks kehtima otsus, millega ei ole määratud tähtaega ega tingimusi osade
omandamiseks ning juhatusel puudub kohustus sellise otsuse vastuvõtmiseks.

16. Vastuseks apellatsioonkaebusele märgib ringkonnakohus, et kuigi ÄS § 192 lg 2 kohaselt,
kui osakapitali suurendamise tõttu tuleb muuta põhikirja, peab põhikirja muutmise otsustama
enne osakapitali suurendamist, siis nimetatud sätte mõttest ei tulene, et need otsustused peavad
olema vormistatud ajaliselt üksteisele järgnevalt erinevate otsustega. Seaduse mõttega ei ole
vastuolus, kui otsustused tehakse ühes dokumendis.

17. Ringkonnakohus nõustub apellandiga, et osakapitali suurendamine sissemaksetega on
õigustatud vaid juhul, kui osaühingul on tegelik täiendava osakapitali vajadus. Vastustaja on
esile toonud kaks põhjust: soovi osaleda hankemenetlustes ja laenude tagasi maksmise, mis
eeldavad suuremat usaldusväärust pankade silmis. Need asjaolud võivad olla piisavaks
põhjuseks, kuid käesoleval juhul ei ole maakohus osakapitali suurendamise põhjendatud
vajadust hinnanud. Kuna ringkonnakohus tuvastab otsuse kehtetuse selle osadeks jagamatuse
tõttu, siis ringkonnakohus esitatud asjaolusid ei käsitle.

18. Ringkonnakohus leiab, et kuna OÜ Enterpolar osanike 19.12.2014 otsuse p 4 on kehtetu
tulenevalt Tartu Maakohtu 10.09.2015 otsusest ning seda osanike otsust ei saa osadeks jagada,
siis ei ole täidetud TsÜS § 85 sätestatu, mille kohaselt tehingu ühe osa tühisus ei too kaasa teiste
osade tühisust, kui tehing on osadeks jagatav ja võib eeldada, et tehing oleks tehtud ka tühise
osata. Ringkonnakohus leiab, et hagi tuleb rahuldada ja osanike 19.12.2014 otsuse p-d 1-3 tuleb
kehtetuks tunnistada ÄS § 178 lg 1 alusel vastuolu tõttu seadusega.

19. Ringkonnakohus rahuldab apellatsioonkaebuse ja muudab maakohtus määratud
menetluskulude jaotamise korda ning jätab TsMS § 162 lg 1 ja § 171 lg 1 alusel maa- ja
ringkonnakohtus kantud menetluskulud kostja kanda.
Maakohus ei määranud menetluskulude rahalist suurust vaidlustatud otsusega kindlaks, seetõttu
määratakse poolte kulud kindlaks maakohtu poolt pärast otsuse jõustumist kooskõlas TsMS
§-i 174 lg-ga 4.


/digitaalselt allkirjastatud/       /digitaalselt allkirjastatud/       /digitaalselt allkirjastatud/
      Üllar Roostoja                      Kai Kullerkupp                     Andra Pärsimägi




                                                 6

                          KOHTUMÄÄRUS
Kohus                               Tallinna Ringkonnakohus

Määruse tegemise aeg ja koht        29. august 2016, Tallinn

Kriminaalasja number                1-16-5813

Kohtukoosseis                       Urmas Reinola, Meelika Aava, Sten Lind

Apelleeritud kohtuotsus             Harju Maakohtu 1. juuli 2016 otsus Aleksei Svetlovi (Svetlov)
                                    süüdistuses KarS § 199 lg 2 p 9 - § 25 lg 2 järgi lühimenetluses
                                    (kiirmenetluse korras)
Apellatsiooni esitaja Süüdistatav Aleksei Svetlov, ik 38505290242, XXX,
                                  XXX, emakeel vene keel, XXX, elukoht: XXX, 11 kehtiv
                                  kriminaalkaristust, viimati 22.01.2016 Harju Maakohtu otsusega
                                  KarS § 199 lg 2 p 9 alusel mõistetud vangistus 4 kuud,
                                  väärteokorras karistatud 24-l korral, kahtlustatavana kinni peetud
                                  29.06.2016.
Asja läbivaatamise viis             Kirjalik menetlus


RESOLUTSIOON
1. Jätta Aleksei Svetlovi apellatsioon kui ilmselt põhjendamatu läbi vaatamata.

2. Jätta Aleksei Svetlovi apellatsioon menetluskulude väljamõistmise osas rahuldamata ja
Harju Maakohtu 1. juuli 2016 otsus selles osas muutmata.

Edasikaebamise kord
Määruse peale võib süüdistatav advokaadist kaitsja vahendusel esitada määruskaebuse
Riigikohtule 15 päeva jooksul Tallinna Ringkonnakohtu kaudu alates päevast, mil menetlusosaline
sai vaidlustatavast kohtumäärusest teada või pidi teada saama.

ASJAOLUD JA MENETLUSE KÄIK
1. Aleksei Svetlovile esitati süüdistus KarS § 199 lg 2 p 9 - § 25 lg 2 järgi kvalifitseeritava kuriteo
toimepanemises selles, et tema isikuna, keda on Harju Maakohtu 22.01.2016 otsusega karistatud
KarS § 199 lg 2 p 9 alusel süstemaatilise varguse toimepanemises, uuesti 29.06.2016 kella 16.02
ajal viibides Tallinnas XXX asuvas ja P AS-le kuuluvas kaupluses XXX, võõra vallasasja
ebaseadusliku omastamise eesmärgil, võttis kaupluse müügisaalist kaupa kogumaksumusega
144,90 eurot, nimelt - 10 ripsmetušši „Loreal“ maksumusega ´a 14,49 eurot. Peitis kauba kaasas
olnud õlakotti ning möödus kassade rivist kauba eest tasumata, kuid tegu jäi tema tahtest
olenemata põhjustel lõpule viimata, kuna ta oli kinni peetud peale kaupluse müügisaalist
väljumist.

2. Harju Maakohtu 1. juuli 2016 otsusega lühimenetluses (kiirmenetluse korras) mõisteti A.
Svetlov temale esitatud süüdistuse järgi süüdi ja karistati vangistusega 7 kuud. KrMS § 238 lg 2
kohaselt vähendati mõistetavat karistust ühe kolmandiku võrra ja mõisteti lõplikuks ärakandmisele
kuuluvaks karistuseks vangistus 4 kuud 20 päeva.
KrMS § 130 lg 41 alusel valiti tõkendiks vahistamine kuni kohtuotsuse jõustumiseni või karistuse
ärakandmiseni, A. Svetlov võeti vahi alla kohtusaalist ning karistuse kandmise alguseks loeti tema
kinnipidamise aeg, s.o. 29.06.2016.
Menetluskuludena mõisteti A. Svetlovilt riigi tuludesse välja sundraha 322,50 eurot ja määratud
kaitsjale makstud tasu 120 eurot, mis KrMS § 180 lg 3 alusel tulevad tasuda 12 kuu jooksul alates
kohtuotsuse jõustumisest.

3.1. Maakohus leidis, et A. Svetlovile süüdistusaktis ette heidetud kuriteo toimepanemine on
tõendatud tema ütlustega, tunnistaja ST ütlustega, samuti AS-i P avaldusega ning õigusvastase teo
toimepanemise aktiga, millised tõendid omavahel riimuvad. Kohus tuvastas ka selle, et A. Svetlov
on isik, kes paneb vargusi toime süstemaatiliselt. Maakohus ei tuvastanud E. Maisovi teo
õigusvastasust ega tema süüd välistavaid asjaolusid.

3.2. A. Svetlovile karistust mõistes leidis maakohus, et tema süü ei ole suur, kuna kuritegu jäi
katse staadiumisse ja varalist kahju ei tekkinud. Süüd raskendavad asjaolud puuduvad, süüd
kergendab aga tema puhtsüdamlik kahetsus. A. Svetlovi karistamine rahalise karistusega on
tulenevalt karistuse eesmärkidest ja tema isikust välistatud, mistõttu tuleb teda karistada
vangistusega. Kokkuvõttes pidas maakohus kohaseks karistuseks sanktsiooni alammäärale
lähedast, 7 kuu pikkust vangistust, mida KrMS § 238 lg 2 alusel tuleb kergendada 1/3 võrra.
Kohus leidis, et tulenevalt eripreventiivsetest kaalutlustest on A. Svetlovi suhtes võimalik
saavutada karistuse eesmärk vaid temale reaalset vangistust mõistes.

4. Harju Maakohtu otsusele esitas apellatsiooni süüdistatav, kes taotleb talle mõistetud karistuse
kergendamist, jättes vangistuse 2 kuud 20 päeva tingimisi täitmisele pööramata, asendades selle
üldkasuliku tööga. Selgitab, et elab koos pensionärist isaga, kelle pension kulub korteri
kommunaalmaksete tasumiseks ja raha üle ei jää. Käib ise kursustel, et leida tööd.
Revisjonikaebuses palub pikendada menetluskulude tasumist selliselt, et tasuda neid 12 kuu
jooksul peale vangistusest vabanemist. Selgitab, et vangla ei suuda teda tööga kindlustada ja muid
tulusid tal ei ole.

RINGKONNAKOHTU SEISUKOHT JA PÕHJENDUSED
5. Kohtukolleegium, tutvunud kriminaalasja materjalide ja apellatsiooni sisuga, leiab üksmeelselt,
et apellatsioon on ilmselt põhjendamatu ja perspektiivitu ning tuleb sellest tulenevalt jätta läbi
vaatamata.
KrMS § 326 lg 3 kohaselt võib ringkonnakohus jätta apellatsiooni määrusega läbi vaatamata, kui
kriminaalasja arutav kohtukoosseis üksmeelselt leiab, et apellatsioon on ilmselt põhjendamatu.
Riigikohus on mitmel puhul selgitanud, et ilmselt põhjendamatuks saab lugeda apellatsiooni, mille
rahuldamine pole võimalik põhjusel, et apellandi argumendid ei ole õiguslikult asjakohased või
mille väited on küll õiguslikult asjakohased, kuid konkreetse kohtuasja eripärast tulenevad
asjaolud võimaldavad kolmeliikmelise kohtukoosseisu liikmetel juba eelmenetluses jõuda
veendumusele, et tegemist on perspektiivitu kaebusega. Selline olukord võib kõne alla tulla juhul,
mil maakohtu otsus on kooskõlas kohtupraktikas selgelt ja üheselt välja kujunenud seisukohtadega
ja ringkonnakohus ei pea vajalikuks kohtupraktikat muuta (vt nt RKKKm-d nr 3-1-1-120-09, p-d
8.2-8.5; 3-1-1-36-11, p 8; 3-1-1-43-11, p 6; 3-1-1-64-11, p 6; 3-1-1-71-11, p 6 ja 3-1-1-82-11, p
7).

6. Kriminaalkolleegium leiab, et A. Svetlovi apellatsioonil puudub ilmselgelt edulootus ja seda
alljärgnevatel põhjustel.
Süüdistatavale mõistetud karistusse puutuvalt rõhutab kohtukolleegium esmalt seda, et
kohtupraktikas valitseva põhimõtte kohaselt on kõrgema astme kohtu poolt maakohtus mõistetud
karistuse muutmine põhjendatud üksnes juhul, kui kõrgema astme kohus muudab süüdistatava teo
kvalifikatsiooni või kui ilmnevad asjaolud viitavad selgelt sellele, et madalama astme kohus pole
arvesse võtnud karistust kergendavaid või raskendavaid asjaolusid või on valesti tõlgendanud
KarS §-s 56 märgitud karistamise aluseid. Käesolevas süüdistusasjas selliseid mõistetud karistuse
tühistamise aluseid, mis viitaksid kohtu poolt KarS § 56 väärale kohaldamisele, ei esine. Kohus on
karistuse mõistmise põhimõtteid järginud ja oma seisukohti otsuses piisava põhjalikkusega
motiveerinud. Kohtukolleegium nõustub nende põhjendustega täielikult.
Süüdistatava taotlus karistuse kergendamiseks ja selle üldkasuliku tööga osaliselt asendamiseks on
perspektiivitu. A. Svetlovile varguse katse eest mõistetud karistus jääb tunduvalt alla sanktsiooni
keskmise määra. Maakohus on mõistetavat karistust põhjalikult motiveerinud ning see ei ole
vastuolus seaduse ega kohtupraktikaga. A. Svetlov on kriminaalkorras süstemaatiliste varguste
toimepanemise eest korduvalt karistatud. Karistuse raskus on proportsioonis tema süüga,
arvestatud on tema isikut ja õiguskorra kaitsmise huve, samuti seda, et tuvastamist pole leidnud
süüd raskendavaid asjaolusid. Karistuse üldkasuliku tööga asendamata jätmise puhul on kohus
arvestanud kõigi asjakohaste nõuetega ning jõudnud põhjendatud järeldusele sellest, et mõistetud
vangistus tuleb ka reaalselt ära kanda.
Apellandi arusaamaga, nagu oleks maakohus mõistnud talle liialt range karistuse,
kohtukolleegium ei nõustu. Kohtukolleegium möönab, et karistusseadustiku mõtte kohaselt tuleb
karistuse mõistmisel keskenduda põhiliselt teole ja üldjuhul ei tohi süüdistatava isik kuriteost
lahutatult olla iseseisvaks karistuse liigi ning määra valiku aluseks, kuid
samas tuleb siiski vältimatult arvestada süüdistatava isikuga eripreventiivsest prognoosist
lähtuvalt. Kellegi tegelik karistuslik mõjutamine saab toimuda vaid inimese hoiakute muutmise
kaudu ja seega konkreetse isiku omadusi arvestades. Seetõttu peabki karistuse eripreventiivse
eesmärgi saavutamiseks arvestama ka süüdlase isikut (vt Riigikohtu otsused nr 3-1-1-40-04; 3-1-
1-99-06). Kriminaalasja materjalidest nähtub, et A. Svetlovil on 11 kehtivat kriminaalkaristust,
kuid vaatamata eelnevalt mõistetud samalaadsete kuritegude toimepanemise eest mõistetud
karistustele, jätkab süüdistatav kuritegude toimepanemist. Tulenevalt süüdistatava isikust leidis
kohus põhjendatult, et A. Svetlovi näol ei ole tegemist isikuga, kes on õiguskuulekas.

Kaaludes võimalust asendada vabadust piirav karistus osaliselt üldkasuliku tööga, asub
kohtukolleegium seisukohale, et A. Svetlov ei ole isikuks, kelle suhtes oleks võimalik kohaldada
KarS § 69 sätteid, kuna süüdistatava käitumises väljendub ilmselge ning teadlik vastandumine
õiguskorrale ning see näitab üheselt, et talle varasemalt, Harju Maakohtu 22.01.2016 otsusega
mõistetud lühiajaline vangistus ei ole suutnud takistada teda käitumast viisil, mis andis
järjekordselt aluse tema süüdi tunnistamiseks.

8. KrMS § 180 lg 1 kohaselt hüvitab süüdimõistva kohtuotsuse korral menetluskulud
süüdimõistetu. Tulenevalt KrMS § 180 lg 3 lausetest 2 ja 3, kui menetluskulude hüvitamine
ilmselt käib süüdimõistetule üle jõu, jätab kohus osa neist riigi kanda või võib määrata, et
kriminaalmenetluse kulud hüvitatakse ositi. Käesolevas asjas on menetluskuludeks sundraha ja
määratud kaitsjale makstud tasu. Seadusandja ei ole näinud ette võimalust süüdimõistva
kohtuotsuse korral menetluskulude tervikuna riigi kanda jätmist. Samas peab seadusest tulenevate
menetluskulude suuruse vähendamise ja osaliselt riigi kanda jätmise otsustus tuginema kindlatele
faktilistele asjaoludele ja süüdimõistetu maksejõuetuse tõenditele, mida käesolevas asjas
tuvastatud ei ole. Menetluskulude väljamõistmise otsustamisel on oluline arvestada seda, kas
menetluskulude         riigi     kanda     jätmine     avaldaks       positiivset    mõju       isiku
resotsialiseerumisväljavaadetele. Kohtukolleegium nõustub kohtu seisukohaga, et A. Svetlovi
jätkuv õigusvastane käitumine seda ei kinnita.
Et A. Svetlov viibib vangistuses, kus tööhõive ei pruugi olla kindlustatud, on kohus põhjendatult
andnud süüdistatavale võimaluse menetluskulude hüvitamiseks ositi, 12 kuu jooksul. Kohus ei saa
a priori välistada, et süüdistataval osutub võimalikuks teenida tulu ka vanglas viibimise ajal.
Täitemenetluse seadustiku (TMS) § 25 annab kohtule võimaluse määrata täitedokumendi
vabatahtliku täitmise tähtaeg. Maakohus on andnud võimaluse süüdistatavale tasuda
menetluskulud 12 kuu jooksul peale kohtuotsuse jõustumist. Tegemist on tunduva pikema
tähtajaga, kui TMS §-s 25 ettenähtud üldine tähtaeg 30 päeva. Kohtukolleegium selgitab, et
tegemist on täitedokumendi vabatahtliku täitmise tähtajaga. Kui nimetatud kohustus pole täies
ulatuses tähtaegselt tasutud, suunatakse nõue täitemenetluse läbiviimiseks kohtutäiturile. Ka on
võimalik menetluskulude osadena tasumise võimalust tõstatada täitmismenetluse käigus ja esitada
sellesisuline taotlus täitmiskohtunikule.
Kohtukolleegium leiab, et puudub seaduslik alus niigi menetluskulude tasumise pikendatud tähtaja
pikendamiseks A. Svetlovi taotletud viisil.

9. Eelnevat silmas pidades leiab kohtukolleegium üksmeelselt, et A. Svetlovile mõistetud karistus
on seaduslik ja põhjendatud, mistõttu apellatsiooni põhjendused selle tühistamiseks alust ei anna.
Seega on süüdistatava apellatsioon ilmselt põhjendamatu ning ringkonnakohus jätab selle
juhindudes KrMS § 326 lg-st 3 läbi vaatamata. A. Svetlovi taotluse menetluskulude tasumiseks
pikema tähtaja andmiseks jätab kohtukolleegium rahuldamata.


/allkirjastatud digitaalselt/

Urmas Reinola                            Meelika Aava                                   Sten Lind

                           KOHTUOTSUS
                                  EESTI VABARIIGI NIMEL


Kohus                               Tartu Ringkonnakohus

Otsuse tegemise aeg ja koht         6. juuni 2016, Tartu (kirjalik menetlus)

Väärteoasja number                  4-16-2549

Kohtukoosseis                       Aarne Sarjas, Tiit Lõhmus, Mati Kartau

Kohtuasi                            German Didenko väärteoasi LS § 227 lg 4 ja § 242 lg 1
                                    järgi
Apelleeritud kohtuotsus             Viru Maakohtu (Jõhvi kohtumaja) 1. aprilli 2016 otsus

Apellatsiooni esitaja               Menetlusalune isik German Didenko (isikukood
                                    39706270851, elukoht XXX, EV kodakondsus, emakeel
                                    – eesti keel, XXX õpilane)


RESOLUTSIOON

Viru Maakohtu 1. aprilli 2016 otsus jätta muutmata ja menetlusaluse isiku German
Didenko apellatsioon rahuldamata.

Edasikaebamise kord

Kassatsioon esitatakse Riigikohtule kirjalikult 30 päeva jooksul alates otsuse avalikult
teatavakstegemisest. Kassatsiooni esitamise õigus on menetlusaluse isiku advokaadist kaitsjal,
kohtuvälisel menetlejal või tema advokaadist esindajal.


MENETLUSE KÄIK

1.     Viru Maakohus arutas väärteoprotokolli kohaselt German Didenkole ette heidetavat tegu
selles, et tema 01.04.2016 kell 00.10 Ida-Virumaal Lüganuse vallas Tallinn-Narva mnt-l 138.
km-l juhtis mootorsõidukit MB 211 E500, registreerimisnumber XXX , asulavälisel teel
kiirusega 144 +/- 5 km/h, kui suurimaks lubatud sõidukiiruseks antud teelõigul oli 70 km/h.
Seega ületas ta suurimat lubatud kiirust mitte vähem kui 69 km/h. Juhil on esmane
juhtumisõigus ning sõidu ajal puudus mootorsõidukil nii ees kui ka taga nähtaval kohal algaja
juhi tunnusmärk. Oma tegudega rikkus G. Didenko liiklusseaduse (LS) § 50 lg 5 p 3 ja § 106
lg 3 sätted, millega pani toime LS § 227 lg 4 ja § 242 lg 1 järgi kvalifitseeritavad väärteod.

2.    Viru Maakohus 01.04.2016 otsusega tunnistas G. Didenko temale etteheidetavas teos
süüdi LS § 227 lg 4 ja § 242 lg 1 järgi ning KarS § 63 lg 1 alusel karistas teda LS § 227 lg 4
järgi kuue päeva pikkuse arestiga. Karistuse alguseks märkis kohus 01.04.2016. Lisaks võttis
kohus G. Didenkolt LS § 227 lg 5 p 3 alusel ära juhtimisõiguse kuueks kuuks.

3.   G. Didenkole mõistetud karistust põhjendas maakohus järgmiselt.

Kohus asus seisukohale, et G. Didenko poolt mootorsõiduki juhtimine ja kiirendamine oli
sihikindel ning kavatsetud käitumine. G. Didenko, kes on juhtimisõiguse saanud isikuna teadlik
liiklusseaduse nõuetest, täitis tegu toime pannes teadlikult väärteokoosseisu tunnused. Tema
karistusandmetest saab aga järeldada, et liiklusseaduse rikkumise osas on G. Didenkol ka juba
kogemus olemas. Tal on viis kehtivat väärteokaristust ajavahemikus 31.07.2015–16.01.2016,
s.o vähem kui kuue kuu jooksul, sh kolm neist kiiruse ületamise eest. G. Didenkot on karistatud
nii rahalise karistuse (trahvid tasutud) kui juhtimisõiguse äravõtmisega. Vaatamata karistustele
pani ta toime uue veel raskema süüteo ja seda otsese tahtlusega. Kergendavaid ja raskendavaid
asjaolusid ei ole.

Eeltoodut silmas pidades, s.o arvestades G. Didenko tegude iseloomu, tehiolusid ja raskust ning
tema isikut, leidis kohus, et rahaline karistus või ainuüksi juhtimisõiguse äravõtmine ei oleks
karistuse eesmärke silmas pidades tulemuslikud. Seetõttu on asjas õigustatud rakendada aresti
ning seda alammäära lähedases määras.

Veel pidas kohus vajalikuks võtta G. Didenkolt lisakaristusena ära juhtimisõigus kuueks kuuks,
s.o LS § 227 lg 5 p-s 3 sätestatud minimaalses määras. Nimelt ei ole maakohtu hinnangul
alammäära lähedases määras aresti mõistmine piisav selleks, et mõjutada süüdlast edaspidi
hoiduma väärtegude toimepanemisest. Valitud karistuses kajastuvad õigesti toimepanija süü
suurus, sh rikkumise suurus, varasemate rikkumiste arvestamine ja eripreventiivsed eesmärgid
vajalikul määral.

4.     Kohtuotsuse peale esitas apellatsiooni G. Didenko, kes vaidlustab lahendi temale
lisakaristamise kohaldamise osas. Ta leiab nimelt, et 18-aastase noore poisi kuueks päevaks
arestimajja panemine on küllaldaselt karm karistus ning see aeg on piisavalt pikk, et järele
mõelda oma tegude, elu ja tulevikuplaanide üle. Inimesele, kes ei ole kunagi aresti all olnud,
on arestimajas viibimine raske nii emotsionaalselt kui vaimselt. G. Didenko märgib, et ta on
nõus maksma rahatrahvi või tegema ühiskondlikku tööd, peaasi, et juhiload jääksid alles. Load
on talle vajalikud, kuna ta elab linnast väljas ning külastab igapäevaselt oma neljandas
staadiumis olevat vähihaiget vanaema, kellele ei ole enam palju elupäevi antud. Ka koolis
käimine oleks väga problemaatiline, samuti on tulemas eksamid. Veel lisab G. Didenko, et
politsei mõõtis kiirust kohas, kuhu on keelatud sisse sõita ja sõidukit parkida ilma valdaja
kirjaliku loata.

5.     Tartu Ringkonnakohtu 20.05.2016 määrusega määrati väärteoasi lahendamisele
kirjalikus menetluses. Menetlusosalisetele anti apellatsiooni kohta kirjalike seisukohtade
esitamiseks aega kuni 02.06.2016.




                                               2
6.    Kohtuvälise menetleja esindaja esitas 27.05.2016 ringkonnakohtule oma kirjaliku
seisukoha, milles ta leiab, et Viru Maakohtu määratud karistus on kooskõlas menetlusaluse
isiku süü raskuse ja karistuse eesmärgiga.

RINGKONNAKOHTU SEISUKOHT

7.    Tartu Ringkonnakohus, tutvunud väärteotoimiku, kaevatava kohtuotsuse ja apellatsioonis
esitatud väidetega, leiab, et Viru Maakohtu otsuses esitatud motiivid ja järeldused mõistetud
karistuse osas, sealhulgas lisakaristust puudutavalt, on põhjendatud ning asjakohased, mistõttu
apelleeritud kohtuotsus jääb muutmata ja edasikaebus rahuldamata. Oma seisukohta põhjendab
apellatsioonikohus järgmiselt.

8.    Riigikohtu kriminaalkolleegium on otsuses nr 3-1-1-122-13 selgitanud, et lisakaristust
nagu põhikaristustki tuleb mõista KarS § 56 alusel ja see peab vastama karistuse eesmärkidele.
See tähendab, et karistamise aluseks on isiku süü, arvestades karistust kergendavaid ning
raskendavaid asjaolusid, võimalust mõjutada süüdlast edaspidi süütegude toimepanemisest
hoiduma ning õiguskorra kaitsmise huve. Lisakaristuse mõistmisel tuleb arvestada selle
kahetise iseloomuga: lisakaristus ei täida mitte ainult süüd heastavat, vaid ka ühiskonna
turvalisust tagavat ülesannet. Seega aktualiseerub lisakaristuse kohaldamine juhtudel, mil
põhikaristus ei ole eripreventiivse eesmärgi saavutamiseks piisav ja süüdlane võib olla
ühiskonnale jätkuvalt ohtlik. Lisakaristuse seisukohalt olulistel eripreventiivsetel kaalutlustel
tuleb arvestada, kui rängalt juhtimisõiguse äravõtmine iseenesest ja karistuse aeg isikule mõjub
(võttes seejuures arvesse, kas tegemist oli harjumus- või juhusesüüteoga). Ehkki ka
lisakaristuse kohaldamisel tuleb vaieldamatult arvestada üldpreventiivsete kaalutlustega, ei tohi
need anda põhjust kohaldada juhtimisõiguse äravõtmist üle piiri, mis on kindlaks määratud süü
suuruse ja eripreventiivsete vajadustega.

9.    Eelmärgitut silmas pidades peab apellatsioonikohus maakohtu otsust G. Didenkole
lisakaristuse kohaldamise ja selle määra osas täielikult seaduslikuks ja põhjendatuks. Siinjuures
on oluline tähelepanu pöörata esmalt sellele, et G. Didenko tunnistati süüdi LS § 227 lg 4 järgi,
s.o paragrahvis toodud raskeima koosseisu alusel, ja teiseks asjaolule, et G. Didenkol on viis
kehtivat väärteokaristust, millest kolm on tal saadud kiiruse ületamise eest. Ehk siis mõistetud
karistused, sh temale kahel korral kohaldatud sõiduki juhtimise õiguse kolmeks kuuks
äravõtmine, ei ole G. Didenkolt uute liiklusalaste väärtegude toimepanemisest eemal hoidnud.
Eelnevast järeldub seegi, et süüdlase suhtes esineb negatiivne tulevikuprognoos, s.o tema
samalaadne käitumine võib jätkuda edaspidigi. Sellise seisukoha valguses on G. Didenkole
lisakaristuse kohaldamine juhtimisõiguse äravõtmise näol aga nii üld- kui eripreventiivseid
eesmärke silmas pidades kohane ning ka vajalik, samuti on see kooskõlas karistuspoliitika ning
väljakujunenud kohtupraktikaga. Kuivõrd maakohus on lisakaristust kohaldanud LS § 227 lg 5
p 3 järgi selle minimaalses määras, siis ei pea ringkonnakohus vajalikuks analüüsida
juhtimisõiguse äravõtmise kestuse põhjendatust.

10. Apellatsioonikohus on seisukohal, et G. Didenkole lisakaristuse kohaldamata jätmiseks
ei anna alust tema väited, mille kohaselt on kuue päeva pikkune arest piisavaks karistuseks ning
ta vajab juhtimisõigust seoses vajadusega külastada igapäevaselt oma haiget vanaema ning käia
koolis. Nimelt ei kõiguta kirjeldatud argumendid vähimalgi määral mootorsõiduki
juhtimisõiguse äravõtmise kohaldamist tingivate, eelnevalt kirjeldatud (vt otsuse p 9) asjaolude
kaalukust ega mõjuta kohtute käsitlust lisakaristuse kohasusest. Täiendavalt tuleb lisada, et G.
Didenko, olles ka varasemalt kahel korral menetleja poolt juhtimisõigusest ilma jäetud, oli
rikkumist toime pannes teadlik sellega kaasuda võivatest tagajärgedest, s.o saabunud järelmid


                                               3
on G. Didenko süüteo toimepanemisega endale ise võtnud. Samuti ei saa märkimata jätta, et nii
vaidlustatud kohtuotsusest kui G. Didenko apellatsioonist selguvalt on tema elukohaks XXX
ning ta õpib XXX koolis. Ehk siis apellandi väited linnast väljas elamisest ning vajadusest käia
Tallinnas koolis ning ka vanaema vaatamas, on kahtlust äratavad.

11. Ringkonnakohus märgib veel, et jätab apellatsiooni lõpuosas tehtud märkused politsei
poolt kiiruse mõõtmise koha ja kiiruse ületamise hindamise asjaolude kohta tähelepanuta. Seda
põhjusel, et G. Didenko on otsesõnu märkinud ära oma soovi vaidlustada maakohtu otsus
üksnes temalt lisakaristuse äravõtmise osas. Lisakaristuse vajalikkusele hinnangu andmisel
apellandi sellised väited aga mingitki tähendust ei oma. Samuti selgitab apellatsioonikohus, et
võimalik ei ole G. Didenko poolt taotletud variant mõista temale juhtimisõiguse äravõtmise
asemel rahatrahv või määrata ta tegema üldkasulikku tööd. Nimelt läheks selline toimimiviis
täielikult vastuollu lisakaristuse mõistmise eesmärkidega.

12. Eeltoodust tulenevalt märgib ringkonnakohus kokkuvõtvalt, et nõustub G. Didenkole
lisakaristusena kohaldatud mootorsõiduki juhtimisõiguse äravõtmisega ning leiab, et
apelleeritud kohtuotsus on seaduslik ja põhjendatud. G. Didenkole mõistetud karistus on
kooskõlas KarS § 56 lg-s 1 sätestatud karistuse mõistmise üldalustega ning arvestab
menetlusaluse isiku eripreventiivset prognoosi ja õiguskorra kaitsmise huve. Apellatsioonis
esitatud argumendid ei anna alust vaidlustatud kohtuotsuse tühistamiseks. Eelneva põhjal ja
juhindudes VTMS § 147 lg 1 p-st 1 jätab ringkonnakohus Viru Maakohtu 01.04.2016 otsuse
muutmata ja apellatsiooni rahuldamata.


/allkirjastatud digitaalselt/
Aarne Sarjas, Tiit Lõhmus, Mati Kartau




                                               4

                        KOHTUMÄÄRUS
Kohus                             Tallinna Halduskohus
Kohtunik                          Reelika Lind
Määruse tegemise aeg ja koht      13. jaanuar 2016, Tallinn
Haldusasja number                 3-16-92
Haldusasi                         A. S. kaebus AS Ühisteenused 14.10.2015 viivistasu otsuse
                                  nr 0186002180 ja Tallinna Transpordiameti 03.11.2015
                                  käskkirja nr 112854 tühistamiseks
Menetlustoiming                   Kaebuse tagastamine

RESOLUTSIOON
Tagastada A. S. kaebus.


EDASIKAEBAMISE KORD
Määruse peale saab esitada Tallinna Halduskohtu kaudu määruskaebuse Tallinna
Ringkonnakohtule 15 päeva jooksul määruse kättetoimetamisest arvates (HKMS § 121 lg 4,
§ 204 lg-d 1 ja 2).


ASJAOLUD
1. AS Ühisteenused koostas 14.10.2015 viivistasu otsuse nr 0186002180, mille kohaselt oli
sõiduauto Mercedes-Benz, registrimärgiga xxx xxx, pargitud Tatari tn 64 ilma parkimistasu
maksmata. Viivistasu otsusega määrati tasumiseks viivistasu 31 eurot.
2. A. S. (kaebaja) esitas viivistasu otsuse peale vaide, mille Tallinna Transpordiamet jättis
03.11.2015 käskkirjaga nr 112854 rahuldamata.
3. Kaebaja esitas 13.01.2016 Tallinna Halduskohtule kaebuse Tallinna Transpordiameti
03.11.2015 käskkirja nr 112854 tühistamiseks.


KOHTU PÕHJENDUSED
4. Halduskohtumenetluse seadustiku (HKMS) § 121 lg 2 p 1 järgi võib kohus tagastada
kaebuse määrusega selle esitajale, kui kaebajal puudub asjas ilmselgelt kaebeõigus, eeldades,
et tema faktilised väited on tõendatud.
5. Kohtu hinnangul puudub kaebajal praeguse kaebuse esitamiseks kaebeõigus, mistõttu tuleb
kaebus selle esitajale läbivaatamatult tagastada.
6. Kohus tõlgendab kaebuse nõudeid kaebaja eesmärgist lähtudes. Kohtu arvates on kaebaja
eesmärgiks vabaneda viivistasu maksmise kohustusest, mistõttu loeb kohus kaebuse esitatuks
                                                                                           3-16-92

nii AS Ühisteenused 14.10.2015 viivistasu otsuse kui ka Tallinna Transpordiameti 03.11.2015
käskkirja tühistamise nõuetes. Kuna Tallinna Transpordiameti 03.11.2015 käskkiri on
vaideotsus ning kaebusest ei nähtu, et Tallinna Transpordiamet oleks rikkunud vaidemenetluses
kaebaja õigusi vaide esemest sõltumata, siis ei ole ainult vaideotsuse peale kaebuse esitamine
HKMS § 45 lg 4 järgi lubatav. Vaideotsust saab reeglina vaidlustada koos vaide esemega.
Praegusel juhul oli vaide esemeks AS Ühisteenused 14.10.2015 viivistasu otsus.
7. Liiklusseaduse § 188 lg 2 järgi on viivistasu maksja mootorsõiduki või selle haagise
omanik. Kui liiklusregistrisse on kantud mootorsõiduki või selle haagise vastutav kasutaja, on
viivistasu maksja vastutav kasutaja.
Kasutaja     ja    vastutava    kasutaja   definitsioonid on toodud majandus-  ja
kommunikatsiooniministri 03.03.2011 määruse nr 19 „Mootorsõiduki ja selle haagise
registreerimise tingimused ja kord“ § 2 p-des 16 ja 17.
8. Kaebaja lisas kaebusele sõiduki, registrimärgiga 215 MKO, registreerimistunnistuse,
millelt nähtub, et sõiduki omanikuks on OÜ DoktorLeks ja kasutajaks kaebaja. Vastutavat
kasutajat ei ole registreerimistunnistusele märgitud. Seega on viivistasu maksmiseks
kohustatud isikuks OÜ DoktorLeks, mitte kaebaja vaatamata asjaolule, et tegelikult kasutas
sõidukit kaebaja. Kuna viivistasu on kohustatud maksma OÜ DoktorLeks, siis saab kaebuse
viivistasu otsuse ja selle kohta tehtud vaideotsuse peale esitada vaid tema, mitte kaebaja, kelle
õigusi ega kohustusi vaidlusalused otsused ei puuduta. See, kelle kanda jäävad lõpuks viivistasu
kulud, on sõiduki omaniku ja kasutaja vaheline sisesuhe, mis ei anna kaebajale kaebeõigust
praeguse kaebuse esitamiseks.
9. Vaatamata sellele, et Tallinna Transpordiamet lahendas kaebaja vaide sisuliselt ega
kontrollinud kaebajal vaide esitamise õiguse olemasolu, ei ole vaideotsusega muudetud
viivistasu maksma kohustatud isikut, seega on viivistasu maksma kohustatud isikuks endiselt
sõiduki omanik ning kaebaja kohta tehtud vaideotsus ei riku mingil moel kaebaja õigusi,
mistõttu ei ole selle vaidlustamine kohus eraldiseisvalt viivistasu otsusest lubatav.
10. Kuna vaidlusalused otsused ei riku kaebaja subjektiivseid õigusi, puudub tal kaebeõigus
praeguse kaebuse esitamiseks. Kaebajal puudub õigus esitada kaebust teise isiku õiguste
kaitseks (HKMS § 44 lg-d 1 ja 2). Kaebaja on äriregistri andmetel küll OÜ DoktorLeks osanik
ja juhatuse liige, kuid see ei anna talle õigust esitada äriühingu eest enda nimel kohtule kaebusi.
11. HKMS § 43 lg 2 järgi ei võta kaebuse tagastamine õigust pöörduda uuesti kohtusse.
Kaebuse tagastamisel loetakse, et kaebus ei ole kohtu menetluses olnud.
12. HKMS § 104 lg 5 p 2 järgi tasutud riigilõiv tagastatakse, kui kohus tagastab kaebuse selle
esitajale, välja arvatud juhul, kui see toimub HKMS § 121 lg 2 alusel. Kuna kohus tagastab
kaebuse HKMS § 121 lg 2 p 1 alusel, jätab kohus kaebuse esitamisel tasutud riigilõivu kaebajale
tagastamata.


/allkirjastatud digitaalselt/
Reelika Lind
Kohtunik




                                                                                              2(2)

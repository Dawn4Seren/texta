                          KOHTUOTSUS
                                    Eesti Vabariigi nimel

 Kohus                           Tallinna Ringkonnakohus

 Kohtukoosseis                   Indrek Soots, Liis Arrak, Indrek Parrest

 Otsuse tegemise aeg ja koht     8. detsember 2016, Tallinn

 Tsiviilasja number              2-14-59718

 Tsiviilasi                      SK hagi VS vastu võlgnevuse ja viivise väljamõistmiseks

 Vaidlustatud kohtulahend        Harju Maakohtu 04.11.2015 otsus

 Kaebuse esitaja ja kaebuse      SK apellatsioonkaebus
 liik

 Apellatsioonkaebuse hind        27 564,59 eurot

 Menetlusosalised ja nende       Hageja: SK (isikukood XXXXXXXXXXX), lepinguline
 esindajad                       esindaja Vladimir Kolga

                                 Kostja: VS (isikukood XXXXXXXXXXX)

 Menetluse liik                  Kirjalik menetlus

Resolutsioon
   1. Tühistada Harju Maakohtu 04.11.2015 otsus ja saata tsiviilasi uueks
      läbivaatamiseks tagasi samale maakohtule.
   2. Apellatsioonkaebus rahuldada osaliselt.

Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavakstegemisest.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel. Menetlusosaline võib ise esitada
Riigikohtule menetlusabi saamise taotluse, samuti esitada teise menetlusosalise kaebuse või
muu taotluse kohta seisukohti ja vastuväiteid. Menetlusabi andmise taotlus ei peata seaduses
sätestatud ega kohtu määratud menetlustähtaja kulgemist. Seaduses sätestatud tähtaja
järgimiseks peab menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus mõistliku tähtaja pärast menetlusabi andmise taotluse
lahendamist, kui nimetatud taotlus ei olnud esitatud põhjendamatult või tähtaja pikendamise
eesmärgil. See ei välista menetlustähtaja ennistamist.

Hagi ja selle aluseks olevad asjaolud
1. SK (hageja) esitas 26.10.2014 Harju Maakohtule hagiavalduse, milles palus VS-lt (kostja)
   välja mõista 25 564,59 eurot ja viivise protsendina põhinõudelt alates hagi esitamisest kuni
   põhinõude täitmiseni VÕS § 113 lg-s 1 sätestatud määras.

2. Hagiavalduse kohaselt sõlmisid pooled 19.12.2007 laenulepingu, mille kohaselt andis
   hageja kostjale 400 000 krooni (25 564,59 eurot) laenu. Laenu saamise kinnituseks andis
   kostja võlakirja, milles kinnitas raha saamist ning kohustus hageja ees materiaalselt
   vastutama. Samal päeval toimus raha üleandmine sularahas. Vastavalt kokkuleppele pidi
   kostja kasutama hagejalt saadud raha äriprojekti loomiseks. Vaatamata lubadustele ei ole
   kostja mingit äri loonud ega raha tagastanud. 18.05.2013 saatis hageja esindaja kostjale
   lepingu ülesütlemise avalduse, milles palus raha tagastada 10 päeva jooksul. Avalduses
   märgitud tähtajaks kostja raha ei tagastanud. Kuna kostja ei ole täitnud endale võetud
   kohustusi nõuetekohaselt, pole raha tagastanud, ega äri loonud, peab kostja tagastama
   hagejale lepingu alusel saadu täies ulatuses.

3. Kuna kostja tähtaegselt hagiavaldusele ei vastanud, rahuldas maakohus hagi 26.11.2014
   tagaseljaotsusega. Kostja esitas tagaseljaotsuse peale kaja. Maakohus rahuldas 16.01.2015
   määrusega kaja ning taastas tsiviilasjas menetluse.

Kostja vastuväited
4. Kostja vaidles hagiavaldusele vastu ja palus jätta selle rahuldamata. Kostja tarnis 2006-
   2007.a ehitusmaterjale Poolast Ukrainasse. Hageja soovis äritegevusega ühineda ning andis
   selleks kostjale raha. Seega oli poolte vahel sõlmitud seltsinguleping. Hagejaga ühise
   koostöö raames sõlmis kostja 15.01.2008 lepingu ühe Ukraina äriühinguga, mille eesmärk
   oli kaubandustegevus nii Ukraina kui ka Eesti territooriumil. Kostja andis Ukraina
   äriühingule üle 50 000 eurot (nii kostja raha kui hagejalt saadud raha) kauba soetamiseks
   Ukrainast. Järgnevatel aastatel sai hageja ühistegevusest ka rahalist tulu. 2012.a augustis
   eemaldus hageja ühistegevusest.

5. Hageja ei ole väljendanud kavatsust koostöö lõpetada ega teavitanud kostjat
   seltsingulepingust taganemisest. Hageja ja kostja vahel ei ole sõlmitud laenulepingut, kostja
   ei ole võtnud endale kohustust tagastada hagejale samas summas raha. Hageja poolt esitatud
   kirjalikus dokumendis pole sellisest kohustusest juttu. Seda kinnitab ka asjaolu, et
   dokumendis puudub viide tagastatavale summale või kuupäevale. Hageja pidi koos kostjaga
   tegutsema ühise eesmärgi saavutamiseks – ühistegevuses tulu saamiseks. Alates 2012.
   aasta septembrist pole kostjal reaalselt võimalik hagejaga kokku saada, et arutada tekkinud
   olukorda. Hageja poolt näidatud rahasumma oli hageja kui osaniku sissemakse ühisesse
   ärisse. Kostja investeeris ühistegevusse oma isiklikku raha hagejaga võrdses summas.
   Hageja kannab samuti vastutust ühise majandustegevuse tulemuste eest.

Esimese astme kohtu lahend ja selle põhjendused
6. Harju Maakohus jättis 04.11.2015 otsusega hagiavalduse rahuldamata ja menetluskulud
   hageja kanda.


                                                                                              2
7. Võlaõigusseaduse (VÕS) § 396 lg 1 kohaselt kohustub laenulepinguga üks isik (laenuandja)
   andma teisele isikule (laenusaaja) rahasumma või asendatava asja (laen), laenusaaja aga
   kohustub tagasi maksma sama rahasumma või tagastama sama liiki asja samas koguses ja
   sama kvaliteediga. Hageja väitel on kostja jätnud laenu summas 25 564,59 eurot
   tagastamata. Hageja on laenulepingu sõlmimise tõendamiseks esitanud kohtule kostja
   kinnituse 400 000 krooni saamise kohta ning laenulepingu ülesütlemise avalduse. Kostja ei
   eita raha saamist, kuid leiab, et pooled ei ole vaidlusaluse summa suhtes laenulepingut
   sõlminud. Kohus leidis, et üksnes kostjale raha üleandmine ei tähenda seda, et rahasumma
   on antud laenuna ja sõlmitud oleks tähtajatu laenuleping. Ka väidetava lepingu
   ülesütlemisega ei saa tõendada lepingu enda sõlmimist. Kohtule on esitatud kostja
   19.12.2007 kinnitus raha saamise kohta. Kostja on võtnud endale ka kohustuse kanda
   materiaalset vastutust hageja ees. Kostja selgituste kohaselt tähendas see panustamist
   ühisesse äritegevusse Ukrainas, kasum pidi tulema üheskoos soetatud kauba müügist.
   Kohus asus seisukohale, et käesolevas menetluses on tõendatud, et mingeid tahteavaldusi
   laenulepingu sõlmimiseks ei teinud kumbki pool. Kuivõrd kostjale raha andmine laenuna
   on tõendamata, ei saa olla küsimust ka laenu tagastamisest.

8. Kohus leidis, et 19.12.2007 kinnitust raha saamise kohta ei saa pidada võlatunnistuseks.
   Võlatunnistuse eesmärgiks on mh võlgniku loobumine võimalikest vastuväidetest võlale,
   millega lihtsustatakse võla sissenõudmist. Samuti on võlatunnistuse tagajärjeks
   tõendamiskoormuse muutmine poolte kokkuleppel, st võlausaldajal ei ole vaja tunnustatud
   võla sissenõudmiseks esitada muid tõendeid peale võlatunnistuse. Tõendamaks, et võlgnik
   tunnistas kohustusi hageja ees konstitutiivse võlatunnistusega VÕS § 30 mõttes, tuleb
   hagejal esmalt tõendada poolte tahe luua iseseisev kohustus. Hageja ei ole käesolevas
   menetluses esitanud ühtegi tõendit, millest nähtuks poolte tahe mingi iseseisva kohustuse
   loomiseks. Raha kättesaamise kinnitusest nähtub üksnes, et kostja kohustub kandma
   materiaalset vastutust, mis kohtule esitatud tõendite kohaselt seisnes seltsingulepingu alusel
   toimuvas ühises äritegevuses Ukrainas. Kohus leidis, et kostja poolt võetud materiaalse
   vastutuse kandmise kohustus vastab VÕS § 580 lg 1 ja § 591 sätestatud seltsingusse
   panustamise kohustusele. Eeltoodust tulenevalt ei ole hageja nõue kostja vastu õiguslikult
   põhjendatud ning hagiavaldus ei kuulu rahuldamisele. TsMS § 162 lg 1 alusel jättis kohus
   menetluskulud hageja kanda.

Apellatsioonkaebus ja selle põhjendused
9. Hageja esitas 07.12.2015 Harju Maakohtu 04.11.2015 otsuse peale apellatsioonkaebuse,
   millega palub maakohtu otsuse tühistada ja teha uue otsuse, millega hagiavaldus rahuldada
   või alternatiivselt saata tsiviilasi maakohtule uueks arutamiseks.

10. Apellatsioonkaebuse kohaselt on maakohus jätnud ebaõigesti arvesse võtmata hageja poolt
    esile toodud asjaolud ja tõendid. Maakohus on jätnud hindamata poolte vahel olnud
    õigussuhte tervikuna, rikkudes sellega TsMS § 442 lg-st 8. Hageja nägi kostja poolt
    tõenditena esitatud dokumente esimest korda ning kõikidel nendel dokumentidel puudub
    hageja allkiri. Kohus on ebaõigesti lähtunud nende tõendite õigsusest. Maakohus rikkus
    TsMS § 217 lg 2, § 199 lg 7, § 201 lg 1 tulenevaid hageja õiguseid sellega, et ei kutsunud
    teda kohtuistungile ütluste andmiseks ning põhjendas seda hagejal esindaja olemasoluga.
    Kui kohtu hinnangul tegutsesid pooled seltsingulepingu raames, on kohus jätnud
    hindamata, kas laenulepingu ülesütlemist võib käsitelda seltsingu lõppemisena seltsinglaste
    poolt (VÕS § 597), ning et seltsingu lõppemisel tuleb tagastada seltsinglaste panused (VÕS
    § 603). Sellisel juhul ei tagastanud kostja hagejale seltsingusse tehtud panuseid ning hagejal
    tekib kostja vastu alusetust rikastumisest tulenev nõue VÕS § 1028 lg 1 ja § 1032 lg 1 järgi.

                                                                                                3
Vastus apellatsioonkaebusele
11. Kostja apellatsioonkaebusele ei vastanud.

Ringkonnakohtu seisukoht
12. TsMS § 657 lg 1 p 3 kohaselt on ringkonnakohtul apellatsioonkaebuse lahendamisel õigus
    tühistada kohtuotsus osaliselt või täielikult ja saata asi vastavas ulatuses esimese astme
    kohtule uueks läbivaatamiseks, kui ringkonnakohus ei saa asja ise lahendada.
    Ringkonnakohus leiab, et maakohus on asja lahendamisel oluliselt rikkunud
    menetlusõiguse norme. Seetõttu tuleb esimese astme kohtu otsus tühistada ning tsiviilasi
    saata samale maakohtule uueks läbivaatamiseks. Apellatsioonkaebus kuulub rahuldamisele
    osaliselt.

13. TsMS § 392 lg 1 p-de 1, 3 ja 4 järgi selgitab kohus eelmenetluses välja hageja nõuded ja
    menetlusosaliste seisukohad nende nõuete suhtes, menetlusosaliste faktilised ja õiguslikud
    väited esitatud nõuete ja väidete kohta ning tõendid, mida menetlusosalised esitavad oma
    faktiliste väidete põhjendamiseks ja esitatud tõendite lubatavuse kohta. Kohtuotsuse saab
    TsMS § 435 lg 1 järgi langetada pärast seda, kui asja on arutatud ammendavalt ja asi on
    lahendi tegemiseks valmis. Kolleegiumi hinnangul jättis maakohus eelmenetluse ülesanded
    olulises osas täitmata.

14. Kohtuotsuses on maakohus analüüsinud, kas poolte vahel oli sõlmitud laenuleping, samuti
    seda, kas kostja poolt 19.12.2007 väljastatud raha saamise kinnituse näol on tegemist
    konstitutiivse võlatunnistusega. Maakohus tuvastas, et poolte vahel ei ole sõlmitud
    laenulepingut, samuti ei ole 19.12.2007 kinnituse näol tegemist konstitutiivse
    võlatunnistusega. Ringkonnakohus nõustub maakohtuga, et esitatud asjaolude pinnalt ei saa
    poolte vahelist suhet käsitleda laenusuhtena, samuti ei saa 19.12.2007 kinnitust käsitleda
    konstitutiivse võlatunnistusena.

15. Maakohus asus seisukohale, et kostja poolt materiaalse vastutuse kandmise kohustus vastab
    VÕS § 580 lg 1 ja § 591 sätestatud seltsingusse panustamise kohustusele. Sellest saab
    järeldada, et maakohtu hinnangul olid pooled sõlminud seltsinglepingu. Kolleegium
    märgib, et kostja on menetluses olnud läbivalt seisukohal, et tegemist on
    seltsingulepinguga, kuna hageja andis kostjale raha selleks, et ühineda kostja äritegevusega.
    Ka hageja on hagiavalduses märkinud, et kostja pidi saadud raha kasutama äriprojekti
    loomiseks. 05.03.2015 esitatud menetlusdokumendis on hageja avaldanud, et kostja lubas
    hageja kaasata ühisesse ärisse. 19.12.2007 kinnituse kohaselt sai kostja hagejalt 400 000
    krooni ühise äri ajamiseks. Hoolimata sellest, et maakohus leidis, et tegemist on
    seltsingulepinguga, ei ole maakohus vaidlust seltsingulepingu pinnalt lahendanud. Asjaolu,
    et hageja pidas poolte vahelist suhet laenusuhteks ning 19.12.2007 kinnitust konstitutiivseks
    võlatunnistuseks, ei andnud maakohtule põhjust jätta vaidlus seltsingulepingu alusel
    lahendamata, kui ta leidis, et tegemist on seltsingulepinguga. See, millise lepinguga on
    poolte vahel tegemist, on õigusliku hinnangu küsimus. Kohus ei ole seotud hageja õigusliku
    hinnanguga poolte vahelisele suhtele. TsMS § 436 lg 7 kohaselt ei ole kohus otsust tehes
    seotud poolte esitatud õiguslike väidetega.

16. VÕS § 580 lg 1 sätestab, et seltsingulepinguga kohustuvad kaks või enam isikut
    (seltsinglased) tegutsema ühise eesmärgi saavutamiseks, aidates sellele kaasa lepinguga
    määratud viisil, eelkõige panuste tegemisega. Maakohus ei ole selgitanud välja hageja
    faktiväiteid seltsingulepinguga seonduvate asjaolude suhtes, ei ole tuvastanud, millised olid

                                                                                               4
    seltsingulepingu tingimused, ei ole hinnanud seltsingulepinguga seonduvalt esitatud
    tõendeid ega analüüsinud, kas hagejal on kostja vastu nõue seltsingulepingust tulenevalt,
    sh VÕS § 603 järgi panuse tagastamise nõue.

17. Kuna maakohus on jätnud olulises osas tuvastamata asjas tähtsust omavad asjaolud, ei ole
    ringkonnakohtul võimalik teha asjas uut otsust ning asi tuleb saata maakohtule uueks
    läbivaatamiseks. Asja uueks arutamiseks saatmine samale maakohtule on põhjendatud
    muuhulgas sellega, et ringkonnakohus ei saa hakata esimesena tuvastama vaidluse
    lahendamiseks olulisi asjaolusid ja esimesena hindama olulisi tõendeid. Sellisel juhul oleks
    poolte kaebeõigus ebaproportsionaalselt piiratud. Kassatsioonimenetluse eripära arvestades
    ei ole selles menetluses võimalik kaevata tõendite hindamise ja faktiliste asjaolude
    tuvastamise peale, mistõttu kaotaksid pooled võimaluse selles osas otsust vaidlustada.

18. Menetluskulud jaotatakse TsMS § 173 lg 3 alusel asja uuel läbivaatamisel maakohtus.



(allkirjastatud digitaalselt)    (allkirjastatud digitaalselt)     (allkirjastatud digitaalselt)
         Indrek Soots                     Liis Arrak                        Indrek Parrest




                                                                                                   5

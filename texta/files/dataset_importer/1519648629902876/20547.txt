                           TARTU HALDUSKOHUS
                             KOHTUOTSUS
                           EESTI VABARIIGI NIMEL

 Kohtuasja number                 3-16-98

 Otsuse tegemise aeg ja koht      23. märts 2016, Jõhvi

 Kohtunik                         Ülle Polluks

 Kohtuasi                         V. K kaebus Viru Vangla 19.11.2015 käskkirja nr 6-
                                  3/1505 tühistamiseks

 Menetlusvorm                     Kirjalik menetlus

 Menetlusosalised                 Kaebaja-V. K, volitatud esindaja N. J-K
                                  Vastustaja-Viru Vangla, esindaja Agu Rillo

 Resolutsioon                     1. Jätta V. K kaebus rahuldamata.
                                  2. Jätta menetluskulud poolte endi kanda

 Edasikaebamise kord              Kohtuotsusele võib esitada apellatsioonkaebuse Tartu
                                  Ringkonnakohtule 30 päeva jooksul kohtuotsuse
                                  avalikult        teatavakstegemisest         arvates.
                                  Apellatsioonkaebuse esitamise viimane päev on 22.
                                  aprill 2016. Apellatsioonkaebus võidakse lahendada
                                  kirjalikus menetluses, kui kaebuses ei taotleta selle
                                  lahendamist istungil.

Asjaolud ja menetluse käik

1. Viru Vangla 08.10.2015 käskkirjaga nr 6-2/1583 määrati kinnipeetav V. K tööle finants- ja
   majandusosakonda majandustööde abitööliseks, üldkasutatavate ruumide koristajana, alates
   05.10.2015 kuni 04.01.2016 tunnitasuga 0,63 eurot vastavalt töötatud tundidele. Töötamise
   iseärasuseks on lubatud ainult märg koristus ilma olmekemikaalideta (tl 34).
2. Viru Vangla 19.11.2015 käskkirjaga nr 6-3/1505 (tl 5-6p) tunnistati kinnipeetav V. K süüdi
   VangS § 67 p 1 rikkumises ja määrati karistuseks karterisse paigutamine 7 ööpäevaks.

3. V. K esitas 11.12.2015 Viru Vanglale vaide nr 6-12/347-1 (tl 27) Viru Vangla 19.11.2015
   käskkirja nr 6-3/1505 kehtetuks tunnistamiseks.
4. Viru Vangla 16.12.2015 vaideotsusega nr 6-12/347-2 (tl 7-7p) jäeti V. K vaie täies ulatuses
   rahuldamata.


                                                                                            1
Kaebuse põhjendused ja taotlus

5. 14.01.2016 saabus Tartu Halduskohtu Jõhvi kohtumajja V. K kaebus Viru Vangla
   19.11.2015 käskkirja nr 6-3/1505 tühistamiseks. Kaebaja ei nõustu 19.11.2015 käskkirjaga
   nr 6-3/1505 ning vaidlustab selle täies ulatuses. Kaebaja pööras mitu korda Viru Vangla
   tähelepanu sellele, et tema keeldumine majandustööde tegemisest on tingitud temal
   esinevast allergiast. Majandustööde tegemine võib oluliselt kahjustada tema
   terviseseisundit. Viru Vangla meditsiiniosakond on 07.06.2013 tuvastanud kaebuse esitajal
   kroonilise allergilise nohu. Samas 2013. aastal Viru Vangla poolt oli kaebuse esitajale
   korraldatud väljasõit Puru Haiglasse allergoloogi vastuvõtule, kes samuti tuvastas allergia
   esinemist. Vastav tõend oli edastatud arsti poolt Viru Vanglasse. Vangistuse ajal kaebuse
   esitaja terviseseisund järsult halvenes tal esineva allergia tõttu. Kaebajal esinevad raskused
   hingamisega, kuna pideva allergeenidega kokku puutumise tõttu tekib tal limakesta turse.
   Vangistuse ajal pöördus kaebuse esitaja korduvalt vangla meditsiiniosakonda kaebustega
   allergilisele nohule, kuid määratud ravikuurid ei andnud tulemust. Vanglas olevad
   ravivõimalused on napid, kuna puuduvad pädevad eriarstid, kes valdaksid seda valdkonda.
   Kaebaja ei nõustu vastustaja seisukohaga, et vastustaja oma otsustuse langetamisel on
   piisava põhjalikkusega uurinud ja kaalutlenud kõiki asjaolusid. Meditsiiniosakonna poolt
   tõendi välja andmist, mille kohaselt on kaebaja võimeline tegelema majandustöödega, saab
   pidada raskeks hooletuseks, sest visuaalse läbivaatuse teostamise abil, ei saa antud juhul
   kindlaks teha, kas isikul esineva allergia puhul majandustööde tegemine võib raskendada
   tema terviseseisundit või mitte. Sellise otsustuse langetamisel peavad olema läbiviidud
   teatud uuringud (nt allergiaproovid), mille teostamise võimalused vanglal puuduvad.
   Kaebaja keeldus meditsiinilisest ülevaatusest 25.10.2015 ja 29.10.2015 just nimelt sel
   põhjusel, et vanglas puudub vastava pädevusega eriarst ning vangla meditsiiniosakonna
   töötaja poolt teostatava ülevaatuse tagajärjel tehtav otsus ei ole sel põhjusel usaldusväärne.
   Otsusest aga sõltub kaebaja tervis ja elu. Vaatamata kaebaja taotlusele korraldada talle
   väljasõitu eriarsti vastuvõtule, pole vastustaja seda teinud ehk pole täitnud oma kohustust
   selgitada välja menetlevas asjas olulise tähendusega asjaolusid ja koguda täiendavaid
   tõendeid. Kaebaja ei ole võimeline töötama majandustöödel tervislikel põhjustel. Viru
   Vangla on aga kaasanud kaebaja tööde tegemise võimelisuse kindlakstegemiseks selleks
   ebapädeva meditsiinitöötaja. Kaebaja on nõus ja soovib teha tööd ja teenida rahalisi
   vahendeid, kuid sellisel tööl, mis ei ohusta tema tervist ja vastaks tema oskustele ja
   võimetele.

Vastustaja vastuväited

6. 17.02.2016 esitas Viru Vangla kohtule vastuse kaebusele (tl 24-25). Vastustaja leiab, et
   kaebaja keeldus õigusvastaselt vanglaametniku korraldust täitmast ning tema karistamine
   distsiplinaarkorras oli põhjendatud. Ka kaebuses esitatud seisukohad ei ole aluseks
   vaidlustatud käskkirja tühistamisele.
7. Puudub vaidlus, et kaebaja on vangla 08.10.2015 käskkirjaga nr 6-2/1583-T määratud
   vangla majandusosakonna abitööliseks, kelle tööülesanneteks on koristustööd. Käskkirjast
   nähtub, et kaebaja tööle määramisel on arvestatud tervishoiutöötaja poolt antud
   seisukohaga, mille kohaselt tohib kaebaja teostada koristustöid märgpuhastusega ning ilma
   olmekemikaale kasutamata. Antud käskkiri on kehtiv. Vastustajal puudub põhjus kahelda
   vangla meditsiinitöötaja kutsealases pädevuses, sh selles, et vangla meditsiinitöötajad on
   vahetult teadlikud, millised konkreetsed töötingimused on kinnipeetaval, kelle tööle
   määramisele meditsiinitöötaja kooskõlastuse annab. Kaebuses väljendatu, nagu oleks
   kaebaja tööle määramisele antud kooskõlastuse näol tegemist tervishoiutöötaja raske

                                                                                               2
   hooletusega, ei saa olla käesoleva menetluse vaidlusküsimus. Kinnipeetava väited
   majandustööl levivast tolmust ning sellest tulenevast ohust tema tervisele on ilmselgelt üle
   dramatiseeritud, et õigustada enda korraldusele allumatust. Vangla eluosakonna
   koristamine niiske lapiga on ilmselgelt töö, mis ei nõua erilist füüsilist pingutust ning selle
   käigus ei lendu ka tolmu, kuivõrd on üldteada, et niiskes keskkonnas tolmuosakesed
   ladestuvad pinnale. Oluline on ka, et 25.10.2015 ettekandest 6-20/7709-1 nähtuvalt
   kinnipeetav ei soovinud enda tervist meditsiinitöötajal kontrollida lasta, samuti ei toonud
   04.11.2015 sündmuse puhul kaebaja üldse välja viidet enda terviseprobleemile. Nähtuvalt
   tervisekaardi sissekandest RVL 166 nähtub, et kaebaja ei avaldanud teda läbi vaatama
   tulnud tervishoiutöötajale tegelikult oma terviseprobleeme.
8. Tegemist ei olnud seega õiguspäraste keeldumistega korralduste täitmisest ja nende eest
   distsiplinaarkaristuse määramine oli õiguspärane. Vaidlustatud käskkiri on ka muus osas nii
   formaalselt kui materiaalselt õiguspärane, selle väljaandmisel on järgitud vormi- ja
   sisunõudeid, teostatud kaalutlused, sh karistuse liigi ja ranguse osas olid õiguspärased.
   Kaebaja poolt välja toodud terviseprobleemid ei ole sellised, mis välistaksid kinnipeetava
   kohustuste täitmise vanglas ning mõningane kerge töö ei sea ohtu tema tervist TTOS § 14
   lõike 5 punkti 4 tähenduses. Kaebuses välja toodud etteheited, et vangla ei ole kaebajale
   tervishoiuteenust osutades pidanud vajalikuks kaasata vanglaväliseid arste, on aga
   tervishoiuteenuse osutamise sisulised küsimused ning ei ole halduskohtumenetluses
   lahendatavad.

Kohtu seisukoht

9. Käesolevas haldusasjas on V. K vaidlustanud Viru Vangla 19.11.2015 käskkirja nr 6-
    3/1505. Vaidlustatud käskkirjast nähtuvalt kaebaja ei allunud 24.10.2015, 28.10.2015 ja
    04.11.2015 vanglaametnike korduvatele korraldustele asuda tööle. Kaebaja tunnistati süüdi
    VangS § 67 p 1 rikkumises ja teda karistati 7 ööpäevaks karterisse paigutamisega.
10. VangS § 37 lg 1 kohaselt kui käesolev seadus ei sätesta teisiti, on kinnipeetav kohustatud
    töötama. VangS § 37 lg 2 kohaselt töötama ei ole kohustatud: 1) üle kuuekümne kolme
    aasta vanune kinnipeetav; 2) üldharidust või kutseharidust omandav või tööalase
    enesetäiendamise eesmärgiga täienduskoolitusel osalev kinnipeetav; 3) kinnipeetav, kes ei
    ole tervislikel põhjustel võimeline töötama; 4) kuni kolmeaastast last kasvatav kinnipeetav.
11. Käesoleval juhul puudub vaidlus selles, et Viru Vangla 08.10.2015 käskkirjaga nr 6-2/1583
    määrati kinnipeetav V. K tööle finants- ja majandusosakonda majandustööde abitööliseks,
    üldkasutatavate ruumide koristajana, alates 05.10.2015 kuni 04.01.2016 tunnitasuga 0,63
    eurot vastavalt töötatud tundidele.
12. Töötamise iseärasuseks on lubatud ainult märg koristus ilma olmekemikaalideta.
    Käskkirjast nähtub, et kaebajale on antud võimalus enda ärakuulamiseks. Kinnipeetava
    selgituste kohaselt ei ole ta nõus töötama, kuna on oht tervisele. Käskkirjale on tehtud märge
    selle kohta, et kinnipeetav keeldus seda allkirjastamast.
13. Kuna Viru Vangla 08.10.2015 käskkirja nr 6-2/1583 ei ole tühistatud, siis haldusmenetluse
    seaduse (HMS) §-de 60 ja 61 mõttes on tegemist kehtiva ja selle adressaadile täitmiseks
    kohustusliku haldusaktiga.

14. Viru Vangla neljanda üksuse vanemvalvur Tõnis-Mikk Aabna 25.10.2015 ettekande nr 6-
    20/7709-1 (tl 30) kohaselt 24.10.2015 kella 20:10 paiku kinnipeetav V. K keeldus täitmast
    õhtuse loenduse ajal kinnipeetavale antud korraldust asuda tööle koristajana. Kinnipeetav
    meedikut ei soovinud.
15. Viru Vangla neljanda üksuse valvur Andres Kaljusaar’e 29.10.2015 ettekande nr 6-
    20/7825-1 (tl 30p) kohaselt 28.10.2015 kella 20:15 kinnipeetav V. K keeldus korduvatele

                                                                                                3
    korraldustele vaatamata graafiku järgi tööle minemast K3 osakonda koristama. Kinnipeetav
    väitis, et tal on allergia. Meditsiiniõde vaatas kinnipeetava üle ja vabastust kinnipeetavale
    ei antud.
16. Viru Vangla järelevalveosakonna valvur Taavi Simm’i 04.11.2015 ettekandest nr 6-
    20/8038-1 (tl 31) nähtub, et 04.11.2015 kella 20:15 kinnipeetav V. K ei allunud loenduse
    ajal valvuri poolt antud seaduslikele korraldustele minna graafiku järgi määratud tööle.
    Kinnipeetav vastas, et tema tööle ei lähe ja võite teda sealt nimekirjast kustutada.
17. VangS § 37 lg 3 kohaselt kinnipeetava võimelisuse tööd teha teeb kindlaks arst.
18. Riigikohtu Halduskolleegium on kohtuasjas nr 3-3-1-53-14 punktis nr 15 asunud
    seisukohale, et VangS § 37 lg‑s 2 on esitatud absoluutsed alused, mille esinemisel puudub
    kinnipeetaval töökohustus. Nende aluste esinemisel ei saa vangla kinnipeetavat tööle
    määrata ega kohaldada tema suhtes tööst keeldumise eest distsiplinaarvastutust. VangS §
    37 lg 2 p 3 järgi ei ole töötama kohustatud kinnipeetav, kes ei ole tervislikel põhjustel
    võimeline töötama. Sama paragrahvi 3. lõige sätestab, et kinnipeetava võimelisuse tööd teha
    teeb kindlaks arst.
19. Käesoleval juhul puudub vaidlus selles, et vangla meditsiinitöötajad on kaebaja hinnanud
    töövõimeliseks vastavalt VangS § 37 lõikele 3. Kaebaja hinnangul meditsiiniosakonna poolt
    tõendi välja andmist, mille kohaselt on kaebaja võimeline tegelema majandustöödega, saab
    pidada raskeks hooletuseks, sest visuaalse läbivaatuse teostamise abil ei saa antud juhul
    kindlaks teha, kas isikul esineva allergia puhul majandustööde tegemine võib raskendada
    tema terviseseisundit või mitte. Puudub põhjus kahelda vangla meditsiinitöötaja kutsealases
    pädevuses, sh selles, et vangla meditsiinitöötajad on vahetult teadlikud, millised
    konkreetsed töötingimused on kinnipeetaval, kelle tööle määramisele meditsiinitöötaja
    kooskõlastuse annab.
20. Kaebaja on kohtule esitanud kaebuse lisana Viru Vangla meditsiiniosakonna poolt
    07.06.2013 väljastatud tõendi (tl 11), mille kohaselt kaebuse esitajal on diagnoositud
    krooniline allergiline nohu.
21. Kohtule esitatud meditsiiniosakonna tõendi (tl 33) kohaselt 28.10.2015 pärast õhtust
    loendust keeldus kinnipeetav tööleasumast sektori koristajana. Kell 21:30 toimus õe visiit
    kinnipeetava juurde. Kinnipeetava vastuse kohaselt ei saanud ta tööle minna allergia tõttu.
    Küsitud, milles allergia avaldub, vastas kinnipeetav, kas õde huvitab, miks ta tööle ei läinud
    või allergia. Töölt vabastatust ei antud. Perearstide sissekanded lubavad töötamist.
22. Kohtul puudub põhjus kahelda vangla meditsiinitöötaja kutsealases pädevuses, sh selles, et
    vangla meditsiinitöötajad on vahetult teadlikud, millised konkreetsed töötingimused on
    kinnipeetaval, kelle tööle määramisele meditsiinitöötaja kooskõlastuse annab. Tööle
    määramise käskkirjast nähtuvalt on töötamise iseärasuseks lubatud ainult märg koristus
    ilma olmekemikaalideta.
23. Samuti on leidnud tuvastamist, et kaebaja ei soovinud 24.10.2015 (tl 30) meditsiinitöötaja
    poolt enda üle vaatamist. Kuna kaebaja keeldus enda tervisekontrollist meditsiinitöötaja
    poolt, siis sellest tulenevalt lasub kaebajal endal tõendamiskoormis. Kaebaja ei ole esitanud
    ühtegi tõendit enda väidetava halva terviseseisundi kohta korralduse saamise hetkel,
    mistõttu ei olnud tegemist õiguspärase korralduse täitmisest keeldumisega. Samuti ei ole
    04.11.2015 sündmuse puhul kaebaja välja toonud terviseprobleemide esinemist, mis
    takistaks kaebajal tööle asumast. Kaebaja üksnes vastas, et tema tööle ei lähe ja et teda võib
    sellest nimekirjast kustutada. Kohtu hinnangul ei ole eluliselt usutav, et kaebaja keeldus
    meditsiinilisest ülevaatusest 25.10.2015 ja 29.10.2015 põhjusel, et vanglas puudub vastava
    pädevusega eriarst ning vangla meditsiiniosakonna töötaja poolt teostatava ülevaatuse
    tagajärjel tehtav otsus ei ole sel põhjusel usaldusväärne.




                                                                                                4
24. VangS § 63 lg 1 p 4 kohaselt vangistusseaduse, vangla sisekorraeeskirjade või muude
    õigusaktide nõuete süülise rikkumise eest võib kinnipeetavale kohaldada
    distsiplinaarkaristusi kartserisse paigutamisena kuni 45 ööpäevaks.
25. Kohtule esitatud IV üksuse inspektor-kontaktisik Kert Räis’i 12.11.2015 teatisest (tl 32)
    nähtuvalt kaebajat teavitati tema suhtes distsiplinaarmenetluse algatamisest ning talle
    selgitati, et tal on õigus anda selgitusi, esitada tõendeid või taotleda vangla poolt tõendite
    kogumist. Kohus on seisukohal, et Viru Vangla ei ole rikkunud kaebaja suhtes
    distsiplinaarmenetluse nõudeid. VangS § 67 lg 1 kohaselt on kinnipeetav kohustatud
    julgeoleku tagamiseks täitma vangla sisekorraeeskirju ja alluma vanglateenistuse ametnike
    seaduslikele korraldustele.
26. Käesoleval juhul on ilmselge, et täitmata jäetud vanglaametniku korraldused ei vastanud
    tühise haldusakti tunnustele. Seega on kaebaja vanglaametniku korralduste täitmata
    jätmisega rikkunud VangS § 67 p-i 1 ning distsiplinaarkaristuse määramine on õiguspärane
    (vt Riigikohtu halduskolleegiumi 1. märtsi 2007.a otsus haldusasjas nr 3-3-1-103-06, p 14).
    Distsiplinaarkorras karistamisel on järgitud kõiki VangS § 64 lõigetes 1, 2, 3, 4 ja 4¹
    kehtestatud nõudeid. Läbi on viidud distsiplinaarmenetlus, kaebajat on teavitatud
    temapoolsest rikkumisest (tl 32), menetluse käik on protokollitud (tl 27p-29) ja karistus on
    määratud ettenähtud tähtaja piires pädeva isiku poolt ning määratud karistus, 7 ööpäevaks
    kartserisse paigutamine, on proportsionaalne toime pandud rikkumistega.
27. Kohus on seisukohal, et kaebajale määratud distsiplinaarkaristus on õiguspärane ning
    tervislikud põhjused tööst keeldumiseks puudusid. Vangistuse eesmärgiks on suunata
    kinnipeetav õiguskuulekale käitumisele ja õiguskuuleka elu vältimatuks osaks on
    tööoskused ja tööharjumuse omandamine või säilitamine. Vanglas töötamine on
    kinnipeetava jaoks olulise tähendusega ja aitab kaasa õiguskuulekale käitumisele
    suunamisel. Seega, kui kinnipeetav keeldub töötamast, on praktiliselt võimatu saavutada
    vangistuse täideviimise eesmärke.
28. Halduskohus on seisukohal, et töö kohustuse eiramisel on tegemist olulise kohustuse
    rikkumisega, mis näitab, et isik ei soovi õiguskuulekale teele asuda. Kaebus jääb
    rahuldamata.

Menetluskulud

29. Vastavalt HKMS § 108 lg-le 1 kannab menetluskulud pool, kelle kahjuks otsus tehti.
    Kaebuselt on 23.01.2016 tasutud riigilõiv summas 15 eurot. Vastustaja ei ole esitanud
    kohtule taotlust menetluskulude väljamõistmiseks kaebajalt ega menetluskulude nimekirja.
    Seetõttu tulenevalt HKMS § 109 lg 1 neljandast lausest vastustaja kasuks menetluskulusid
    välja ei mõisteta ja menetluskulud jäävad poolte endi kanda.


(digitaalselt allkirjastatud)

Ülle Polluks
kohtunik




                                                                                                5

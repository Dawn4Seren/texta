                           KOHTUMÄÄRUS
 Kohus                           Viru Maakohus

 Määruse aeg ja koht             27. september 2016, Rakvere kohtumajas

 Kohtuasja number                1-13-9340
 Kohtunik                        Anu Ammer
 Kohtuistungi sekretär           Kätlin Koidumäe

 Prokurör                        Elle Karm

 Tõlk                            Svetlana Tarasova

 Kohtuasi                        Viru Vangla materjalid Stanislav Jerneri vangistusest
                                 tingimisi enne tähtaega vabastamiseks

                                 STANISLAV JERNER,             i.k. 38304023739, kannab
 Süüdimõistetu
                                 karistust Viru Vanglas, elukoht vabanemisel: xxxx
                                 Karistuse kandmise algus 06.02.2016 ja lõpp 07.04.2017.

 Kohtuasja läbivaatamise aeg 21.09.2016, videokohtuistungil
 Kohtumääruse õiguslik alus      KarS § 76; KrMS § 426, § 383, § 384 ja § 387.

RESOLUTSIOON

Jätta Stanislav Jerner vangistusest tingimisi enne tähtaega vabastamata.

Edasikaebamise kord

Kohtumäärusele on õigus esitada määruskaebus Viru Maakohtule 15 päeva jooksul alates
päevast, mil isik sai vaidlustatavast kohtumäärusest teada või pidi teada saama.

Kohtumääruse väljatrükk saata Viru Vanglale, Stanislav Jernerile ja prokurörile.

Asjaolud

Viru Vangla esitas 30.08.2016 Viru Maakohtule materjalid kinnipeetava Stanislav Jerneri
vangistusest tingimisi enne tähtaega vabastamiseks.



                                              1
Stanislav Jerner on süüdi tunnistatud Viru Maakohtu 21.11.2013 otsusega KarS § 199 lg 2 p
8,9 järgi ning kohus mõistis talle karistuseks 2 aastat vangistust. KarS § 68 lg 1 alusel arvas
kohus karistusaja hulka eelvangistuses viibitud aja ja lõplikuks ärakandmisele kuuluvaks
karistuseks mõistis kohus Stanislav Jernerile 1 aasta 11 kuud ja 29 päeva vangistust. KarS § 69
lg 1 kohaselt asendas kohus mõistetud karistuse 1448 tunni üldkasuliku tööga, mille tegemise
ajaks määras kohus KarS § 69 lg 3 alusel 24 kuud. Üldkasuliku töö tegemise ajaks allutas kohus
süüdimõistetu kriminaalhooldaja käitumiskontrollile.
Viru Maakohtu 09.02.2016 määrusega pöörati täitmisele Stanislav Jernerile Viru Maakohtu
21.11.2013 otsusega mõistetud karistuse ärakandmata osa, s.o. 1 aasta 2 kuud ja 1 päev
vangistust. Karistuse kandmise alguseks luges kohus 06.02.2016.

Arvestades kinnipeetava ohtlikkuse taset ning uue kuriteo toimepanemise tõenäosust ei toeta
Viru Vangla kinnipeetava tingimisi ennetähtaegset vabastamist.

Kohtuistung

Stanislav Jerner taotleb enda tingimisi ennetähtaegset vabastamist ja selgitab, et vabanedes
hakkab elama abikaasa ja lapse juures ning töökoht on tal olemas. Kinnitab, et alkoholi ei tarvita
ja arvab, et narkootikumide tarvitamisega probleeme pole ega tule.

Prokurör asja arutamisest osa ei võtnud, kuid on esitanud kohtule kirjalikult oma seisukoha,
mille kohaselt prokuratuur kinnipeetava ennetähtaegset vabastamist ei toeta. Prokurör märgib,
et varasemad karistused, ei ole Stanislav Jernerile mõju avaldanud ning kriminaalhoolduslike
vahenditega ei ole võimalik korrigeerida tema käitumist õiguskuulekuse suunas. Prokurör juhib
tähelepanu kinnipeetava narko- ja alkoprobleemidele ning tema kõrgohtlikkusele.

Kohtumääruse põhjendused

Kohus, tutvunud asja materjalide ja prokuröri seisukohaga ning ära kuulanud kinnipeetava
leidis, et taotlus ei ole põhjendatud ega kuulu rahuldamisele.

Vastavalt KarS § 76 lg 4 tingimisi enne tähtaega vangistusest vabastamise otsustamisel arvestab
kohus kuriteo toimepanemise asjaolusid, süüdlase isikut, varasemat elukäiku ning käitumist
karistuse kandmise ajal, samuti tema elutingimusi ja neid tagajärgi, mida võib süüdlasele kaasa
tuua tingimisi enne tähtaega karistusest vabastamine.

Stanislav Jerneri käitumine vanglas on olnud seaduskuulekas: kehtivad distsiplinaarkaristused
puuduvad. Vastavalt Riigikohtu kriminaalkolleegiumi 02.11.2006 määrusele kohtuasjas nr
3-1-1-91-06 on vangistusest ennetähtaegse vabastamise oluliseks tingimuseks vangistatu
õiguspärane käitumine. Käesoleval juhul on see tingimus täidetud. Kohus leiab aga, et
eelnimetatu on küll oluliseks, kuid mitte otsustavaks tingimuseks kinnipeetava isikuomaduste
üle otsustamisel.

Kinnipeetav on kriminaalkorras karistatud 6-l korral, vanglas kannab karistust neljandat korda
seega ei ole uute kuritegude toimepanemine olnud juhuslik ning arvestades kinnipeetava
kriminaalset käitumist, ei ole tema puhul tegemist õiguskuulekusele orienteeritud isikuga.
Läbivalt on kuritegude toimepanemise soodusteguriks narkootikumide tarvitamine ning
materiaalse kasu saamine.

Kriminaalhooldusametniku arvamusest nähtub, et kinnipeetav asuks vabanemisjärgselt elama
abikaasa ja tütre juurde xxxx. Kriminaalhooldusametnik on välja selgitanud, et tegemist on 2-
                                                2
toalise korteriga, mis kuulub kinnipeetava emale. Seega on isikul olemas kindel elukoht, mis
on kinnipeetava ennetähtaegse vabastamise vältimatuks eelduseks.

Positiivseks ja mitte vähetähtsaks peab kohus ka toetava sotsiaalvõrgustiku olemasolu:
kinnipeetavat ootavad vabaduses peale abikaasa ja tütre veel ka ema ja ämm. Suhted
lähedastega on head ja toetavad ning Stanislav Jerner on lähedaste poolt koju oodatud.
Lähedased on valmis kinnipeetavat vabanemisel toetama nii moraalselt kui ka materiaalselt.

Samas ei saa märkimata jätta, et arvestades kinnipeetava korduvkaristatust on tema
tutvusringkonnas ilmselgelt kriminaalse taustaga isikuid. Kinnipeetav tunnistab ka ise, et tema
tutvusringkonda kuuluvad kriminaalkorras karistatud isikud.
Kohus on seisukohal, et kriminaalset mõtteviisi toetavate tuttavatega suhtlemine suurendab
riskikäitumist vabaduses ning ei aita kaasa kinnipeetava resotsialiseerumisele.

Kinnipeetavale on vabanemisel garanteeritud xxxx töökoht firmas xxxx. Tööandja esindaja on
kinnitanud kriminaalhooldajale, et töökoht on püsiv ja ta on teadlik isiku kriminaalsest
minevikust. Kohus on seisukohal, et tööle asumine aitaks vähendada tegevusetust ja koos
sellega ka alkoholi ja narkootikumide kuritarvitamist, mis omakorda peaks vähendama uute
kuritegude toimepanemise riske.

Kinnipeetaval on diagnoositud narkosõltuvus, mida saab lugeda uue kuriteo toimepanemise
riskifaktoriks. Isik on viibinud metadooni asendusravil, kuid see ei andnud tulemusi. Tunnistab
ise, et paneb kuritegusid toime, kuna vajab raha narkootikumide hankimiseks.
Kohus on seisukohal, et juhul, kui isik ei suuda vabaduses hoiduda sõltuvusainete tarvitamisest,
siis võib ta taas üritada leida kriminaalseid lahendusi oma majandusliku olukorra
parandamiseks sõltuvusainete hankimiseks, kuna narkootikumide tarvitamine mõjutab oluliselt
tema materiaalset toimetulekut.

Varasemalt on isikul olnud probleeme ka alkoholi tarvitamisega, kuna ta on korduvalt juhtinud
mootorsõidukit joobeseisundis.

Vangla hinnangul on üldise korduva kuriteo toimepanemise tõenäosus kahe aasta jooksul 74%,
mida saab lugeda keskmisest oluliselt kõrgemaks tõenäosuseks. Ohustatud on ühiskond
tervikuna. Oht seisneb varavastaste süütegude toimepanemises materiaalse kasu saamiseks
narkootikumide muretsemise eesmärgil, narkootikumide omamises ja käitlemises ning
alkojoobes sõiduki juhtimises.

Vangla iseloomustuse kohaselt ei mõtle Stanislav Jerner oma tegude tagajärgedele, väldib
probleemidega tegelemist tarvitades narkootikume. Tunnistab oma sõltuvusprobleeme ja
soovib pühenduda perekonnale, kuid ei mõista, mida ta selleks tegema peab. Isik ei väärtusta
ühiskonnas kehtivaid reegleid ja norme ning tal puudub motivatsioon loobuda kuritegelikust
käitumisest, õigustab oma kuritegusid võrreldes neid raskema astme kuritegudega. Samuti
puudub isikul motivatsioon õppimiseks ja enesetäiendamiseks.

Stanislav Jerner on varasemalt olnud tingimisi karistatud ja kriminaalhooldusel, kuid ta rikkus
katseaja tingimusi, hoidis kõrvale üldkasulikust tööst, lahkus omavoliliselt Eestist ning pani
Leedus toime uue kuriteo.

Kohus märgib, et tingimisi mõistetud karistus ja tingimisi enne tähtaega karistuse kandmiselt
vabanemine ei ole niivõrd erinevad, et süüdimõistetu poolt karistuse tingimisi kandmisel

                                               3
katseja tingimuste rikkumine, ei võimaldaks teha järeldusi süüdimõistetu poolt võimalike
rikkumiste kohta vangistuse kandmiselt tingimisi ennetähtaegsel vabastamisel. Mõlemal juhul
on süüdimõistetu ühtviisi kohustatud käituma õiguskuulekalt ja alluma kriminaalhooldaja
järelevalvele. Kui süüdimõistetu pole ühel juhul suutnud neid tingimusi täita, annab see aluse
kahelda tema suutlikkuses teha seda teisel juhul.

Eeltoodust tulenevalt puudub kohtul veendumus, et antud juhul on karistuse eesmärgid
saavutatud ja kinnipeetav suudab ennetähtaegse vabanemisega kaasnevaid käitumiskontrolli
nõudeid ja võimalike lisakohustusi täita. Stanislav Jerneri puhul on tegemist kõrge
käitumiskontrollist kõrvalehoidumise riskiga, mistõttu ei ole kriminaalhoolduse ajal
võimalik tema ohtlikkust ühiskonnas alandada.

Kohus leiab, et süüdimõistetu võimalused vabanemisel (elu- ja töökoha olemasolu ning
lähedaste toetus) ning käitumine vangistuses (distsiplinaarkaristuste puudumine) ei kaalu üles
tema käitumist enne vangistusse sattumist ning isikul tuleb karistuse kandmist jätkata
vangistuses.

Kohus märgib täiendavalt, et isik, kes pani toime kuriteo, peab arvestama asjaoluga, et tal tuleb
ära kanda kogu temale mõistetud karistus ning riik ei loo tingimisi ennetähtaegselt vangistusest
vabastamise korra kehtestamisega isikutele õiguspositsioone, millele need hiljem võiksid
toetuda. Süüdimõistmisel ei ole ennetähtaega vabastamine isikule garanteeritud.


/allkirjastatud digitaalselt/

Anu Ammer
Kohtunik




                                               4

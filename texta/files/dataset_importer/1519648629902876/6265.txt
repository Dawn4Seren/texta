                            KOHTUOTSUS
                              EESTI VABARIIGI NIMEL


Kohus                              Tartu Ringkonnakohus

Kohtukoosseis                      Kai Kullerkupp, Kersti Kerstna-Vaks, Triin Uusen-Nacke

Otsuse tegemise aeg ja koht        27. september 2016 Tartu

Tsiviilasja number                 2-16-6693

Tsiviilasi                         G.K. ja G.K. hagi A.K. vastu elatise väljamõistmiseks

Tsiviilasja hind                   2070 eurot
apellatsioonikohtus

Vaidlustatud kohtulahend           Viru Maakohtu 16. juuni 2016 otsus

Kaebuse esitaja ja kaebuse liik    A.K. apellatsioonkaebus

Kohtuistungi toimumise aeg         Kirjalik menetlus

Menetlusosalised ja nende          Apellant (kostja): A.K. (isikukood: XXXXXXXXXXX);
                                   esindaja Janne Kivistik
esindajad
                                   Vastustajad (hagejad):
                                   1. G.K. (isikukood: XXXXXXXXXX);
                                   2. G.K. (isikukood: XXXXXXXXXX);
                                   Vastustajate seaduslik esindaja D.N.
RESOLUTSIOON                       1. Rahuldada A.K. apellatsioonkaebus osaliselt.
                                   2. Tühistada Viru Maakohtu 16. juuni 2016 otsus
                                   väljamõistetud elatise suuruse osas. Teha tühistatud osas
                                         uus otsus, millega rahuldada G.K. ja G.K. hagi A.K. vastu
                                         elatise väljamõistmiseks osaliselt, mõista A.K.lt G.K. ja
                                         G.K. kasuks välja elatis perioodi 27. aprill 2016 kuni 30.
                                         aprill 2016 25 (kakskümmend viis) eurot kummalegi
                                         lapsele ning alates 1. maist 2016 igakuine elatis 190
                                         (ükssada üheksakümmend) eurot kuus kummalegi lapsele
                                         kuni laste täisealiseks saamiseni, s.o G.K. puhul kuni
                                         24. maini 2031 ning G.K. puhul kuni 29. märtsini 2033.
                                         Elatis ühele lapsele ei või olla väiksem kui pool Vabariigi
                                         Valitsuse kehtestatud kuupalga alammäära (PKS § 101 lg
                                         1), millest on maha arvestatud pool riikliku lapsetoetuse
                                         suurust.
                                         3. Lugeda kohtuotsuse resolutsioon tervikuna sõnastatuks
                                         järgmiselt:
                                         3.1. G.K. ja G.K. hagi rahuldada osaliselt.
                                         3.2. Mõista A.K.lt G.K. ja G.K. kasuks välja elatis perioodi
                                         27. aprill 2016 kuni 30. aprill 2016 25 (kakskümmend viis)
                                         eurot kummalegi lapsele ning alates 1. maist 2016 igakuine
                                         elatis 190 (ükssada üheksakümmend) eurot kuus
                                         kummalegi lapsele kuni laste täisealiseks saamiseni, s.o
                                         G.K. puhul kuni 24. maini 2031 ning G.K. puhul kuni 29.
                                         märtsini 2033. Elatis ühele lapsele ei või olla väiksem kui
                                         pool Vabariigi Valitsuse kehtestatud kuupalga alammäära
                                         (PKS § 101 lg 1), millest on maha arvestatud pool riikliku
                                         lapsetoetuse suurust.
                                         4. Jätta menetluskulud maa- ja ringkonnakohtus poolte
                                         endi kanda. Menetlusosalistele hüvitatavad menetluskulud
                                         puuduvad.
 Edasikaebamise kord                     Otsuse peale võib esitada kassatsioonkaebuse Riigikohtule 30
                                         päeva jooksul otsuse kättetoimetamisest.
                                         Hagimenetluses      Riigikohtus     võib    menetlusosaline
                                         menetlustoiminguid teha ning avaldusi ja taotlusi esitada
                                         üksnes vandeadvokaadi vahendusel, kui seaduses ei ole
                                         sätestatud teisiti.
                                         Juhul, kui menetlusosaline taotleb menetlusabi, peab ta
                                         esitama tähtaja kestel kassatsioonkaebuse. Kaebuse
                                         põhjendamiseks või riigilõivu tasumiseks või kaebuses esineva
                                         sellise puuduse kõrvaldamiseks, mis on seotud menetlusabi
                                         taotlemisega, annab kohus mõistliku tähtaja pärast
                                         menetlusabi taotluse lahendamist, kui nimetatud taotlus ei ole
                                         esitatud põhjendamatult või tähtaja pikendamise eesmärgil.

MENETLUSOSALISTE NÕUDED, VASTUVÄITED JA PÕHJENDUSED
1. G.K. (hageja I) ja G.K. (hageja II) esitasid 27. aprillil 2016 hagi A.K. (kostja) vastu elatise
väljamõistmiseks. Hagiavalduse kohaselt on hagejad oma ema D.N. ülalpidamisel ning kostja
ei toeta hagejaid piisaval määral. Hagejad palusid mõista kostjalt välja elatise seaduses
sätestatud miinimummääras alates 1. märtsist 2016.


                                                2
2. Kostja tunnistas hagi osaliselt. Kostja sissetulekuks on 1800 eurot kuus ning kulud on 1642
eurot 16 senti kuus. Kostjal on lisaks hagejatele veel kolmas ülalpeetav S.K., kelle kasuks on
kohtuotsusega mõistetud välja elatis. Kuna hagejate nõue tuli kostjale ootamatult, ei ole kostja
saanud veel tegeleda kolmandale lapsele väljamõistetud elatise vähendamise nõudega. Hagejate
vanemate kooselu lõppes 28. märtsil 2016. Kostja on aprillis hagejatele maksnud 200 eurot.
Kostja tegi hagejate seadusliku esindaja korteris remondi, mis läks kostjale maksma 4000 eurot.
Kostja on nõus tasuma igakuiselt lastele elatist 100 eurot ühe lapse kohta ehk 200 eurot kahele
lapsele kokku.

MAAKOHTU LAHEND
3. Viru Maakohus rahuldas 16. juuni 2016 otsusega hagi osaliselt ning jättis menetluskulud
kostja kanda. Maakohus mõistis kostjalt hagejate kasuks välja elatise alates 27. aprillist 2016
igakuise elatusrahana 215 eurot ühele lapsele (s.o kahele lapsele 2 x 215 eurot) kuni laste
täisealiseks saamiseni või kuni laste vajaduste või vanema varalise seisundi muutumiseni,
kusjuures igakuine elatis ühele lapsele ei või olla väiksem kui pool Vabariigi Valitsuse
kehtestatud kuupalga alammäära.
Perekonnaseaduse (PKS) §-st 96 ja § 97 lg-st 1 tulenevalt on elatis lapsele põlvnemisest tulenev
ülalpidamiskohustus, mida vanem on kohustatud lapsele andma ja alaealine laps õigustatud
saama. PKS § 100 lg 2 sätestab, et alaealise lapse vanem täidab lapse ülalpidamise kohustust
elatise maksmise teel eeskätt juhul, kui ta ei ela lapsega koos või kui ta ei osale lapse
kasvatamises. Elatise määramisel PKS § 99 lg 1 järgi lähtutakse lapse (laste) vajadustest ning
elatise väljamõistmise eesmärk on lapse igapäevaste vajaduste rahuldamine ja tema arenguks
piisavate materiaalsete vahendite tagamine (Riigikohtu 12. detsembri 2007 otsus tsiviilasjas
nr 3-2-1-119-07, p 13; 17. mai 2011 otsus tsiviilasjas nr 3-2-1-33-11).
Vaidlust ei ole, et hagejad elavad emaga ning on ema ülalpidamisel. Elatise väljamõistmisel
arvestab kohus nii laste eelduslikke vajadusi kui ka vanemate varalist seisundit. Üldjuhul
peavad vanemad andma lastele ülalpidamist võrdses ulatuses. Vastavalt PKS § 101 lg-le 1 ei
või igakuine elatis ühele lapsele olla väiksem kui pool Vabariigi Valitsuse kehtestatud kuupalga
alammäära. Kuupalga alammäär on 2016. aastal 430 eurot, elatise miinimummäär ühele lapsele
on seega 215 eurot.
Üldjuhul peab vanem andma lapsele ülalpidamist seaduses sätestatud miinimummääras.
Vanemal on lapse ülalpidamise kohustusest tulenevalt kohustus teenida sissetulekut ning
vanem ei vabane lapse ülalpidamise kohustusest üksnes selle tõttu, et tal ei ole sissetulekut või
et tema sissetulek on liiga väike. PKS § 102 lg 2 teises ja kolmandas lauses sätestatud põhjustel
(vanema töövõimetus või teine alaealine laps, kes jääks elatise väljamõistmise korral vähem
kindlustatuks kui elatist saav laps) võib kohus välja mõista ka väiksema elatise, kusjuures PKS
§ 102 lg 2 on erijuhtum, mitte üldreegel.
Vanemale uute ülalpeetavate lisandumine mõjutab selle vanema varalist seisundit ning võib
olla aluseks elatise väljamõistmiseks alla seaduses sätestatud miinimumi. Eeltoodu ei tähenda
aga seda, et teise alaealise lapse olemasolu vabastab kostja kohustusest tasuda elatist hagejatele
miinimummääras. Kostja on tõendanud, et ta maksab täitemenetluses elatist poja S
ülalpidamiseks. Kuna kostja maksab elatist Sile miinimummääras, siis hagejatele alla
miinimummäära elatise maksmise poleks kõigi kolme laste huve võrdselt ja üheselt arvestav.
Hagejad nõuavad elatist alates 1. märtsist 2016 arvestades PKS § 101 lg 1 sätestatut. Kostja
väidete kohaselt lõppes kostja kooselu hagejate seadusliku esindajaga 28. märtsil 2016, ning
kostja on aprillis maksnud lastele elatist 200 eurot, mida tõendab pangakonto väljavõtte (tl 31).
Kostja esitatud pangakonto väljavõttest nähtub, et märtsis ja aprillis 2016 on kostja hagejate


                                                3
seaduslikule esindajale teinud ülekandeid summas 600 eurot, selgitustega „raha“, „lastele“.
Seega on kostja hagejatele elatist tasunud, kuid mitte seaduses sätestatud miinimummääras
(tl 31). Elatise väljamõistmine alates 1. märtsist 2016 ei ole õiglane, mõistlik ega põhjendatud.
Kostja on täitnud ülalpidamiskohustust nii märtsis kui ka aprillis 2016.

MENETLUSOSALISTE TAOTLUSED JA PÕHJENDUSED
4. Kostja esitas maakohtu otsuse peale apellatsioonkaebuse, milles palub tühistada maakohtu
otsus ning teha asjas uus otsus, millega mõista kostjalt välja alates 27. aprillist 2016 igakuine
elatis summas 100 eurot kuus iga hageja kohta kuni hagejate täisealiseks saamiseni ning jätta
menetluskulud hagejate seadusliku esindaja kanda.
Apellatsioonkaebuse kohaselt ei ole kostja käesoleval hetkel võimeline maksma hagejatele
väljamõistetud summas elatist. Elatise määramisel lähtutakse PKS § 99 lg 1 järgi lapse
vajadustest. PKS § 102 lg 2 teisest lausest tuleneb, et kui vanem on olukorras, milles ta ei ole
tema muid kohustusi ja varalist seisundit arvestades võimeline andma lapsele ülalpidamist,
kahjustamata enese tavalist ülalpidamist, peab ta kasutama tema käsutada olevaid vahendeid
enda ja lapse ülalpidamiseks ühetaoliselt. Maakohus on jätnud tähelepanuta hagejate vanemate
varalise seisu. Kostja sissetulekuks on 1800 eurot kuus ning kulud on 1642 eurot 16 senti kuus.
Väljamõistetud elatise juures ei jää kostjale enda ülalpidamiseks vahendeid. Hagejate
seadusliku esindaja sissetulekut ning hagejatele makstavaid toetusi ja väljamõistetud elatist
arvestades jääb hagejatele ja hagejate seaduslikule esindajale nende vajaduste rahuldamiseks
325 eurot inimese kohta. Kuna maakohus ei pidanud vajalikuks välja selgitada hagejate
reaalseid kulutusi, siis ei ole võimalik antud summast arvestada maha eluasemekulusid. Kostja
palub ringkonnakohtul nõuda hagejate seaduslikult esindajalt välja kuludokumendid kulude
suuruse tõendamiseks.
Kostja on saanud S.K. emaga kohtuvälisele kokkuleppele, mille kohaselt tasub ta alatest juulist
2016 S.K. ülalpidamiseks igakuiselt elatist 100 eurot. Kostja esitas 25. juulil 2016 kostja ja S.K.
ema vahel sõlmitud kompromissi ning kompromissi kinnitava määruse tsiviilasjas nr 2-16-
11347.
5. Hagejate vastuse kohaselt ei ole hagejad nõus, et ringkonnakohus apellatsioonkaebuse
menetlusse võttis ning hagejad vaidlevad apellatsioonkaebusele vastu. Hagejad soovivad saada
elatist 200 eurot kuus kummagi hageja kohta.
Vastuse kohaselt on hagejate seadusliku esindaja sissetulek alates 9. septembrist 2016 vaid 138
eurot kuus, kuna lõppeb vanemahüvitise maksmine. Hagejate seadusliku esindaja tööle
naasmine on raskendatud, kuna hageja II ei ole saanud lasteaiakohta.
Hagejate igakuised kommunaalkulud on 250–350 eurot kuus olenevalt aastaajast. Lisaks on
hagejatel muud eluks vajalikud kulud ca 150 eurot kuus iga hageja kohta. Hagejad esitasid oma
kulude tõendamiseks uued tõendid. Hagejatele määratud diagnoosi kohaselt vajavad nad
meditsiinilist kehahooldust. Kehahooldusvahendeid tuleb osta välja täishinnaga.

RINGKONNAKOHTU PÕHJENDUSED
6. Ringkonnakohus leiab, et maakohtu otsus tuleb tühistada materiaalõiguse normi rikkumise
tõttu väljamõistetud elatise suuruse osas. Ringkonnakohus teeb tsiviilkohtumenetluse
seadustiku (TsMS) § 657 lg 1 p 2 alusel uue otsuse, millega rahuldab hagi osaliselt, mõistab
kostjalt hagejate kasuks välja elatise perioodi 27. aprill – 30. aprill 2016 25 eurot kummalegi
hagejale ning igakuise elatise 190 eurot alates 21. märtsist 2016 kuni hagejate täisealiseks
saamiseni, s.o hageja I puhul kuni 24. maini 2031 ning hageja II puhul kuni 29. märtsini 2033.
Elatis ei või olla väiksem kui pool Vabariigi Valitsuse kehtestatud kuupalga alammäära (PKS


                                                4
§ 101 lg 1), millest on maha arvestatud pool riikliku lapsetoetuse suurust. Apellatsioonkaebus
tuleb rahuldada osaliselt. Ringkonnakohus jätab menetluskulud poolte endi kanda.
Ringkonnakohus võtab TsMS § 652 lg 4 ja § 230 lg 4 alusel asja materjalide juurde
apellatsioonkaebuse vastusele lisatud tõendid hagejate eluasemekulude suuruse tõendamise
kohta ning kostja poolt esitatud kostja ja S.K. ema vahel sõlmitud kompromissi ning
kompromissi kinnitava määruse. Apellatsioonkaebusele lisatud kostja kulude nimekiri on juba
tsiviilasja materjalides olemas (tl 33) ning selle teistkordseks esitamiseks puudus vajadus.
Ringkonnakohus tagastab selle kostjale.
7. Kostja on hagejate isa (tl 5–6), olles ülalpidamiskohustuslaseks PKS § 96 esimese lause
kohaselt. Samuti puudub vaidlus selle üle, et hagejad elavad koos emaga ning PKS § 100 lg 2
esimese lause kohaselt tuleb kostjal täita hagejate ülalpidamise kohustust. Pooled vaidlevad
selle üle, kas kostjalt tuleb mõista elatis seadusega kehtestatud miinimummääras või esinevad
PKS § 102 lg-s 2 nimetatud alused selle vähendamiseks alla seaduses kehtestatud määra.
8. PKS § 101 lg 1 kohaselt ei või igakuine elatis ühele lapsele olla väiksem kui pool Vabariigi
Valitsuse kehtestatud kuupalga alammäära. Vabariigi Valitsuse 18. detsembri 2015 määruse
nr 139 kohaselt on alates 1. jaanuarist 2016 kuutasu alammääraks täistööajaga töötamise korral
430 eurot. Seega alates 1. jaanuarist 2016 ei tohi igakuine elatis ühele lapsele olla väiksem kui
215 eurot.
Perekonnaseadusega sätestatud minimaalne elatis arvestab lapse huve saada ülalpidamist
piisavas ulatuses ka siis, kui vanemad elavad lahus. Kuna PKS § 101 lg 1 järgi ei või igakuine
elatis ühele lapsele olla üldjuhul väiksem kui pool Vabariigi Valitsuse kehtestatud kuupalga
alammäära ning last on kohustatud ülal pidama mõlemad vanemad, kulub lapse vajaduste
rahuldamiseks eelduslikult kahekordne miinimumelatis ning selles ulatuses ei ole vaja lapse
vajaduste rahuldamiseks tehtavaid kulutusi kohtumenetluses tõendada (vt Riigikohtu 8. jaanuar
2014. a. otsus tsiviilasjas nt 3-2-1-165-13 p 15). Kui lapse vajadused on miinimumist suuremad,
tuleb lapse vajaduste rahuldamiseks tehtavate kulutuste suurus asjas esitatud tõendite alusel
kindlaks teha. Kuivõrd hagejad nõuavad elatist miinimumsuuruses, ei tule neil kulude suurust
tõendada ning sellest tulenevalt jätab ringkonnakohus kostja taotluse nõuda hagejate
seaduslikult esindajalt välja kuludokumente rahuldamata.
9. Hagejate seaduslik esindaja kinnitas 14. septembri 2016 kirjas kohtule, et lastetoetused
laekuvad tema kontole. Riiklike peretoetuste eesmärk on riiklike peretoetuste seaduse
(RPTS) § 1 järgi tagada lastega peredele laste hooldamise, kasvatamise ja õppimisega seotud
kulutuste osaline hüvitamine. Elatise suurust määrates tuleb kohtul arvestada, et osa lapse
vajadustest võib olla kaetud riiklike toetustega (Riigikohtu 25. mai 2011 otsus tsiviilasjas
nr 3-2-1-37-11, p 16; 7. detsembri 2009 otsus tsiviilasjas nr 3-2-1-127-09, p 15). RPTS § 5 lg 4
esimese lause kohaselt on lapsetoetuse suurus pere esimese ja teise lapse kohta 50 eurot.
Juhul kui laps nõuab elatist ühelt vanemalt, tuleb arvestada, et lapsel on õigus nõuda ühelt
vanemalt elatist vaid osas, mille eest see vanem vastutab, st arvestada tuleb ka teise vanema
kohustust last ülal pidada ning teise vanema sellise kohustuse ulatust. PKS § 105 lg 3 järgi
täidavad mitu sama astme sugulast ülalpidamiskohustust osavõlgnikena ning iga osavõlgniku
kohustuse suurus määratakse kindlaks võrdeliselt tema sissetuleku ja varalise seisundiga,
arvestades tema ning ülalpidamist saama õigustatud isiku vahelisi suhteid. Eelduslikult peavad
vanemad täitma lapse ülalpidamiskohustust võrdselt (PKS § 116 lg 1). Kuivõrd hagejate
igakuised vajadused on osaliselt kaetud riiklike peretoetustega, jääb hagejate vanemate kanda
380 eurot kuus (430 – 50) kummagi hageja kohta. Kuivõrd eelduslikult panustavad lapse
vanemad lapse ülalpidamisse võrdselt, jääb iga hageja ülalpidamiskuludest kummagi vanema
kanda 190 eurot (380 / 2).



                                               5
Eeltoodu alusel arvestab ringkonnakohus hagejate emale makstavate peretoetuste suurusega
ning sellest tulenevalt tuleb kostjalt hagejatele välja mõista elatis seaduses sätestatud
miinimumi ulatuses, vähendades seda summat riikliku lapsetoetuse pooles ulatuses. Hetkel
välja mõistetav elatise määr on 190 eurot (215 – 50 / 2 = 190).
10. Ringkonnakohtu hinnangul leidis maakohus põhjendatult, et hagi tuleb rahuldada osaliselt
ning mõistis sellest tulenevalt välja elatise mitte hagiavalduses märgitud 1. märtsist 2016, vaid
hagiavalduse esitamisest, s.o 27. aprillist 2016.
Kostja on nii märtsis, kui ka aprillis hagejatele elatist osaliselt tasunud. Ringkonnakohus leiab,
et maakohtu otsuse resolutsioon ei ole selge ega täidetav. Mõistes elatist mitte terve, vaid osa
kuu eest, oleks maakohus pidanud välja arvutama selle kuu osa, mis kuulub kostja poolt
hüvitamisele. Kuivõrd kostja kohustus aprillis oleks olnud 190 eurot, on perioodi 27. aprill –
30. aprill 2016 väljamõistetav osa 25 eurot kummalegi hagejale (190/30*4).
Elatis tuleb PKS § 97 p 1 alusel välja mõista kuni hagejate täisealiseks saamiseni. Lähtudes
eeltoodust on põhjendatud mõista kostjalt hagejate kasuks välja igakuine elatis alates 1. maist
2016 kuni hagejate täisealiseks saamiseni miinimummääras, s.o pool Vabariigi Valitsuse poolt
kehtestatud kuupalga alammäär, millest on maha arvestatud pool riikliku lapsetoetuse suurust.
11. PKS § 102 lg 2 kohaselt võib kohus mõjuval põhjusel vähendada elatist alla seaduses
kehtestatud määra. Mõjuvaks põhjuseks võib olla muu hulgas vanema töövõimetus või olukord,
kus vanemal on teine laps, kes elatise väljamõistmisel seaduses kehtestatud miinimummääras
osutuks varaliselt vähem kindlustatuks kui elatist saav laps.
Kostja vastuväiteks hagiavaldusele on olnud asjaolu, et tal on suured väljaminekud ning tal on
kolmas ülalpeetav S.K. ning kostja on võimeline hagejaid majanduslikult oma võimete piires
aitama, s.o 100 eurot kuus. Apellatsioonimenetluses esitas kostja enda ja S.K. ema vahel
sõlmitud kompromissi, mille kohaselt vanemad vähendavad S.K.le igakuiselt makstavat elatist
kuni 100 euroni.
Ringkonnakohtu hinnangul ei ole kostja ja S.K. ema vaheline kompromiss S.K.le elatise
suuruse osas käesolevas tsiviilasjas aluseks elatise alla seaduses kehtestatud määra
väljamõistmisele. Kuigi eeldatakse, et kummalgi vanemal on laste suhtes ülalpidamiskohustus
ning eelduslikult täidavad vanemad oma kohustusi võrdselt, võivad vanemad siiski PKS § 100
lg 3 esimesel lause järgi oma lapse ülalpidamise kohustuse täitmist omavahelisel kokkuleppel
täpsustada ja määrata kindlaks, missugusel viisil ja kui pika ajavahemiku kaupa tuleb
ülalpidamist anda. Samuti võivad vanemad kokkuleppega kalduda kõrvale vanemate
kohustuste võrdsuse põhimõttest ning leppida kokku, et üks vanem täidab ülalpidamiskohustust
suuremas ulatuses, kui teine. Asjaolu, et S.K. vanemad selliselt kokku leppisid, et S.K. ema
kanda jääb ülalpidamiskohustus suuremas ulatuses, kui kostja kanda, ei tähenda automaatselt,
et kostja ülalpidamiskohustus hagejate ees peaks olema täidetav samasuguses ulatuses.
12. Ringkonnakohtu hinnangul ei ole praegusel juhul asjaolu, et kostjal on muud kohustused
(tl 33), elatise vähendamise aluseks.
Kostja laenukohustused jm elukorraldusega seotud kulutused ei mõjuta kostja kohustust oma
alalealisi lapsi ülal pidada. Juhul kui vanema sissetulek ja varaline seisund ei võimalda pidada
last ülal ilma vanema enda tavapäraste vajaduste rahuldamist kahjustamata, peab vanem oma
vajadusi piirama ning kasutama PKS § 102 lg 2 teise lause järgi tema käsutada olevaid
vahendeid enda ja lapse ülalpidamiseks ühetaoliselt (vt Riigikohtu 24. oktoobri 2012. a otsus
tsiviilasjas 3-2-1-118-12 p 15). Apellatsioonkaebuse väitel on kostja sissetulekuks 1800 eurot
kuus. Ringkonnakohus leiab, et nimetatu on piisav, et tasuda hagejatele elatist igakuiselt 190
eurot kuus.



                                                6
13. Kuivõrd ringkonnakohus tühistab maakohtu otsuse osaliselt ning rahuldab osaliselt
apellatsioonkaebuse, tuleb muuta ka menetluskulude jaotust. Menetluskulud maa- ja
ringkonnakohtus tuleb jätta poolte endi kanda (TsMS § 163 lg 1). Menetlusosalistele
hüvitatavad menetluskulud puuduvad, kuna hagejaid esindas seaduslik esindaja, ehk kulusid
pole tekkinud ning kostja on loobunud oma menetluskulude sissenõudmisest.




  /allkirjastatud digitaalselt/   /allkirjastatud digitaalselt/   /allkirjastatud digitaalselt/

        Kai Kullerkupp               Kersti Kerstna-Vaks              Triin Uusen-Nacke




                                             7

                        KOHTUMÄÄRUS
 Kohus                                Tallinna Ringkonnakohus
 Kohtukoosseis                        Oliver Kask (eesistuja), Villem Lapimaa ja Kaire
                                      Pikamäe
 Määruse tegemise aeg ja koht         13. jaanuar 2016, Tallinn
 Haldusasja number                    3-15-2082
 Haldusasi                            AM kaebus Maksu- ja Tolliameti 05.02.2014
                                      maamaksuteate nr 224170 ja 05.02.2015 maamaksuteate
                                      nr 330169 osalise õigusvastasuse tuvastamiseks
 Menetlusosalised ja nende            Kaebaja – AM
 esindajad                            Vastustaja – Maksu- ja Tolliamet, esindaja Aiki Meister
 Vaidlustatud kohtulahend             Tallinna Halduskohtu 17.09.2015 määrus
 Menetluse alus ringkonnakohtus       AM määruskaebus
 Asja läbivaatamine                   Kirjalik menetlus

RESOLUTSIOON
Rahuldada AM määruskaebus ja tühistada Tallinna Halduskohtu 17.09.2015 määrus
haldusasjas nr 3-15-2082.


EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 121 lg 4 ning § 235 lg-d 1 ja 3).


ASJAOLUD JA MENETLUSE KÄIK
1. Maksu- ja Tolliamet (MTA) koostas 05.02.2014 maksuteate nr 224170 2014. aasta
maamaksu kohta, milles nõudis AM-lt maamaksu tasumist muu hulgas Mooni 70e
katastriüksuse (78407:701:0638; pindala 264 m2) eest. Sama nõudis MTA 05.02.2015
maksuteates nr 330169 2015. aasta maamaksu kohta.
2. AM esitas 20.08.2015 Tallinna Halduskohtule kaebuse Maksu- ja Tolliameti (MTA)
05.02.2014 ja 05.02.2015 maamaksuteadete tühisuse tuvastamiseks ning kodualuse maa
maamaksusoodustuse rakendamise juhendi punkti 8 õigusvastasuse kindlakstegemiseks.
1)      Maatükk Mooni tn 70a (registriosa nr 1049001, katastritunnus 78407:701:3940, pindala
582 m ) tagastati ja kinnistati 1998. a. Hiljem jaotati maatükk kaheks katastriüksuseks, et
       2

detailplaneeringu elluviimiseks oleks võimalik muuta piire naabermaatükiga. Tallinna
Linnavolikogu kinnitas 30.11.2000 otsusega nr 399 detailplaneeringu ning 2001. a moodustati
katastriüksused nr 78407:701:8941 (Mooni 70a) ja nr 78407:701:8951 (Mooni 70a1). Aadressil
                                                                                     3-15-2082

Mooni 70a (kinnistu pindala 389 m2) asub elamu. Mooni 70a1 (kinnistu pindala 193 m2)
moodustati naaberkrundiga vahetamiseks. Katastriüksuste vahetus toimus 02.09.2013 ning
vahetuse käigus lahutati kaebaja kinnistust katastriüksus 78407:701:8951 (Mooni tn 70a1) ja
liideti Mooni 70e katastriüksus. Kaebaja kinnistu suuruseks oli enne piiri muutmist 582 m2 ja
on pärast piiri muutmist 653 m2.
2)      Kaebaja hinnangul ei arvestata Mooni 70e maksustamisel maamaksuga 2014. ja 2015.
aastal kodualuse maa vabastamist maamaksust ning koheldakse sarnase maatüki omanikke
ebavõrdselt. Maamaksu objektiks saab olla kinnisasi ehk piiritletud maatükk, mis on kantud
kinnistusraamatusse, mitte katastriüksus.
3. Tallinna Halduskohtu 02.09.2015 määrusega jäeti kaebus käiguta ning anti kaebajale 15-
päevane tähtaeg puuduste kõrvaldamiseks. Kohus selgitas, et tühisuse tuvastamise nõuded on
lubatavad. Kui kaevatavates maksuteadetes ei esine haldusmenetluse seaduse (HMS) §-s 63
loetletud ilmselgeid puudusi, siis ei pea kohus kaebust tühisuse tuvastamiseks perspektiivikaks.
Kaebuse eesmärki arvestades on efektiivsemaks nõudeks tühistada vaidlustatud
maamaksuteated. Samas oli tühistamiskaebuse esitamise tähtaeg kaebuse esitamise ajaks
möödunud. Kui kaebaja soovib esitada nõuded maksuteadete tühistamiseks ning leiab, et
tühistamiskaebuste esitamise tähtaja möödalaskmiseks esinesid mõjuvad põhjused, on kaebajal
võimalik esitada tähtaja ennistamise taotlus.
4. AM esitas 13.09.2015 kaebuse täienduse, milles taotles vaidlustatud maksuteadete
õigusvastasuse tuvastamist. Kaebaja märgib, et maamaksuteadete õigusvastasuse tuvastamine
on vajalik tema õiguste kaitseks, sest maksuteated rikuvad kaebaja õigust kodualuse maa
maamaksust vabastamisele ja seavad kaebaja ebavõrdsesse olukorda võrreldes teiste
samasuguse elamumaa krundi omanikega.
5. Tallinna Halduskohtu 17.09.2015 määrusega tagastati kaebus selle esitajale
läbivaatamatult HKMS § 121 lg 2 p 1 alusel.
1) Kaebajal puudub ilmselgelt kaebeõigus. Kaebaja õiguste kaitseks oleks õigusvastasuse
tuvastamisest tõhusamaks vahendiks tühisuse tuvastamise nõue. Seega ei ole õigusvastasuse
tuvastamise nõude esitamine HKMS § 45 lg 2 alusel lubatav. Kohus viitas 02.09.2015 määruses
haldusakti tühisuse ammendavatele alustele ning selgitas, et nende aluste puudumisel ei saa
kaebusel olla arvestatavaid eduväljavaateid. Kui kaebaja oleks jäänud nõuete juurde tuvastada
kaevatavate maksuteadete tühisus, tulnuks kohtul kaebus tagastada põhjusel, et sellega ei ole
võimalik saavutada kaebaja eesmärki vabaneda kaebajat koormavatest maksuteadetest ning
kaebusel puuduvad mistahes eduväljavaated (HKMS § 121 lg 2 p 2). Kaebajal olnuks
maksuteadete vaidlustamisel võimalik efektiivselt oma õigusi kaitsta üksnes
tühistamiskaebustega, kuid seda vaid kaebuse tähtaegsel esitamisel või tähtaja
möödalaskmiseks mõjuvate põhjuste olemasolul. Kaebaja tühistamisnõuete ega nendega
paratamatult kaasnevat kaebetähtaja ennistamise taotluse esitamist vajalikuks ei pidanud.
2) Kohtul tulnuks tagastada ka kaebaja algselt esitatud kodualuse maa maamaksusoodustuse
rakendamise juhendi punkti 8 õigusvastasuse tuvastamise nõue, kuna tegemist ei ole lubatava
nõudega.
6. AM esitas 05.10.2015 Tallinna Halduskohtu 17.09.2015 määruse peale määruskaebuse,
mille halduskohus jättis rahuldamata ning edastas lahendamiseks Tallinna Ringkonnakohtule.


MENETLUSOSALISTE SEISUKOHAD RINGKONNAKOHTUS



                                                                                           2(4)
                                                                                    3-15-2082

7. AM palub määruskaebuses Tallinna Halduskohtu 17.09.2015 määrus tühistada ja teha
uus määrus, millega saata asi tagasi halduskohtusse kaebuse menetlusse võtmise otsustamiseks.
Maamaksuteadete tühistamise nõue ei ole kaebaja õiguste kaitseks efektiivne
õiguskaitsevahend, sest sellisel juhul jätkub mitmest katastriüksusest koosneva elamumaa
maksustamise senine praktika ning kaebajale ei ole tagatud maamaksuseaduses (MaaMS) ette
nähtud kodualuse maa maksuvabastust ka 2016. ja sellele järgnevatel aastatel.
8. MTA palub vastuses määruskaebusele jätta see rahuldamata.
1) Halduskohus on õigesti selgitanud, et kaebaja õiguste efektiivne kaitse on võimalik talle
saadetud maamaksuteadete tühistamise nõudega. Tühistamiskaebuse esitamise tähtajad on
mööda lastud ning kaebetähtaja ennistamise taotlust ei ole kaebaja esitanud.
2) Samuti nõustub MTA halduskohtu selgitusega, miks maamaksuteadete õigusvastasuse
tuvastamise nõudega ei ole kaebajal võimalik oma eesmärki saavutada. Ka juhul, kui
halduskohus tuvastaks maamaksuteadete õigusvastasuse, ei järgneks kaebajale sellest
positiivseid tagajärgi. Kaebajal tuleks jätkuvalt tasuda 2014. ja 2015. a maamaks, olenemata
maamaksuteadete õigusvastasuse tuvastamisest. Kui halduskohus ka leidnuks, et kaebajal
olnuks tuvastamiskaebuse esitamiseks kaebeõigus, ei oleks kaebaja saavutanud kaebuses
väljendatud eesmärki vabaneda talle pandud 2014. ja 2015. a maamaksukohustusest.
3) Tuvastamiskaebuse esemeks ei saa olla haldusorgani praktika õiguspärasuse üldine ja
abstraktne hindamine (vt HKMS § 44 lg 1). Tuvastamisnõudel ei saa olla ka preventiivset
eesmärki. Näiteks ei saa halduskohus ära hoida olukorda, et kaebajale ei väljastataks 2016. a
maamaksuteadet. Isegi juhul, kui kaebajal oleks selline eesmärk, ei jõuaks kohtulahend
jõustuda enne 2016. a maamaksuteate väljastamise tähtaega. Järelikult tuleks kaebajal oma
eesmärgi saavutamiseks esitada tähtaegne tühistamiskaebus 2016. a võimalikule
maamaksuteatele.


RINGKONNAKOHTU PÕHJENDUSED
9. HKMS § 121 lg 2 p 1 kohaselt võib kohus tagastada kaebuse määrusega selle esitajale, kui
kaebajal puudub asjas ilmselgelt kaebeõigus, eeldades, et tema faktilised väited on tõendatud.
Riigikohus on selgitanud, et viidatud sätte alusel kaebuse tagastamisel peab kaebeõiguse
puudumine olema ilmselge (Riigikohtu halduskolleegiumi 16.12.2015 määrus nr 3-3-1-55-15,
p 9).
10. Halduskohus on lugenud kaebeõiguse ilmselgeks puudumiseks asjaolu, et tuvastamisnõue
ei ole HKMS § 45 lg 2 alusel lubatud, sest haldusaktide tühisuse tuvastamise nõue oleks kaebaja
õiguste kaitseks tõhusam õiguskaitsevahend. Ringkonnakohus sellega ei nõustu.
11. HKMS § 37 lg 2 p 6 kohaselt on nii haldusakti tühisuse kindlakstegemise kui ka
õigusvastasuse kindlakstegemise nõue tuvastamisnõue, mistõttu ei saa ühte pidada teisest
tõhusamaks. Haldusaktide õigusvastasuse tuvastamise nõude esitamist ei välista asjaolu, et
kaebaja on tühistamisnõude esitamise tähtaja mööda lasknud. Haldusakti tühistamisnõude
esitamata jätmine ei piira HKMS § 45 lg 2 järgi kaebeõigust. Tõhusam õiguskaitsevahend piirab
tuvastamiskaebuse esitamist HKMS § 45 lg 2 järgi vaid siis, kui seda on võimalik
tuvastamiskaebusega kohtusse pöördumise ajal veel kasutada (Riigikohtu halduskolleegiumi
18.09.2014 otsus nr 3-3-1-31-14, p 20). Seega on tuvastamisnõue lubatav ning kaebuse
tagastamine HKMS § 121 lg 2 p 1 alusel oli ekslik.
12. Ringkonnakohus nõustub halduskohtu ja MTA-ga, et maamaksuteadete õigusvastasuse
tuvastamise nõudega ei ole kaebajal võimalik vabaneda 2014. ja 2015. a määratud maamaksu

                                                                                          3(4)
                                                                                    3-15-2082

tasumisest. Määruskaebuse esitaja selgitas aga, et tema eesmärgiks on, et edaspidi ei määrataks
talle maamaksu, vaid kohaldataks maamaksuvabastust MaaMS § 11 lg 1 alusel. Seega on
kaebaja esitanud tuvastamisnõude preventiivsel eesmärgil.
13. Ringkonnakohus ei nõustu MTA-ga, et tuvastamisnõudel ei saa olla preventiivset
eesmärki, sest kohtulahendiga ei saa ära hoida olukorda, et kaebajale võidakse väljastada 2016.
a maamaksuteade ja kaebajal tuleks oma eesmärgi saavutamiseks esitada tähtaegne
tühistamiskaebus 2016. a võimalikule maamaksuteatele.
Kaebaja ei pea ootama oma õigusi kaitseks uue haldusakti andmist. Ka tuvastamisnõudega on
kaebajal võimalik oma eesmärk saavutada vähemalt kohtulahendi jõustumise ajaks esitamata
maamaksuteadete osas. Kaebeõiguse tuvastamisel ei saa kohus tugineda oletusele, et
kohtuotsus võib olla võimaliku õigusvastase haldusakti andmise ajaks veel jõustumata. Selline
võimalus ei anna alust väita, et tuvastamisnõudega oleks kaebaja eesmärgi saavutamine
võimatu (HKMS § 121 lg 2 p 2).
14. Varasemate maamaksuteadete õigusvastasuse tuvastamine kohtuotsuse resolutsioonis ei
takista vastustajal siiski edaspidi samadel alustel maamaksu uuesti määramist, sest nõue
puudutab vaid kahte maamaksuteadet (HKMS § 177 lg 1). Kaebuse eesmärgist nähtuvalt on
kaebaja õiguste kaitseks sobivam teistsugune tuvastusnõue – nõue tuvastada, et Mooni tn 70e
maatükk on elamumaa, millel asub kaebajale kuuluv elamu MaaMS § 11 lg 1 tähenduses.
HKMS § 120 lg 1 p 3 alusel tuleb halduskohtul teha vajaduse korral kaebajale ettepanek kaebust
muuta.
15. Kaebuse eduväljavaadete hindamisel on oluline ka see, et Riigikohtu menetluses on
haldusasjas nr 3-3-1-65-15 (haldus- ja ringkonnakohtus nr 3-14-50716) esitatud kassatsioon-
kaebus, milles on muu hulgas kahtluse alla seatud maamaksu määramise õigusliku
regulatsiooni põhiseaduspärasus.
16. Ülaltoodust lähtuvalt rahuldab ringkonnakohus AM määruskaebuse ja tühistab Tallinna
Halduskohtu 17.09.2015 määruse.


/allkirjastatud digitaalselt/    /allkirjastatud digitaalselt/     /allkirjastatud digitaalselt/
         Oliver Kask                   Villem Lapimaa                   Kaire Pikamäe




                                                                                           4(4)

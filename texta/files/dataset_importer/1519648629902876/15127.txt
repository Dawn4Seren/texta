                                                                                       1

                                                                Kriminaalasi nr 1-15-6444




                           KOHTUMÄÄRUS

Kohus                        Viru Maakohus

Määruse tegemise aeg ja koht 19. mai 2016, Rakvere kohtumaja

Kriminaalasja number         1-15-6444

Kohtunik                     Heli Väinaste

Kohtuistungi sekretär        Enjar Malm

                             Viru Vangla materjalid Ott Õuna elektroonilise valve
Kohtuasi                     kohaldamisega vangistusest tingimisi enne tähtaega
                             vabastamiseks

Süüdimõistetu                OTT ÕUN, isikukood 34912286014, Eesti Vabariigi
                             kodanik, keskeriharidus, elukoht xxxx

                             Karistuse kandmise algus 21.09.2015 ja lõpp 21.06.2017



RESOLUTSIOON
Vabastada OTT ÕUN temale Viru Maakohtu 11.08.2015 otsusega mõistetud karistuse
kandmisest tingimisi enne tähtaega elektroonilise valve kohaldamisega koos tema
allutamisega käitumiskontrollile.

Vastavalt KarS § 751 lg 3 p 1 määrata Ott Õuna elektroonilise valve tähtajaks 3 (kolm)
kuud.

Vastavalt KarS § 76 lg 5, 78 p 2 määrata Ott Õunale katseaeg alates käesoleva
kohtumääruse jõustumisest kuni 21.06.2017.

Kohustada Ott Õuna katseajal järgima KarS § 75 lg 1 p 1-6 sätestatud kontrollnõudeid:
  - elama kohtu määratud alalises elukohas – xxxx;
  - ilmuma kriminaalhooldaja määratud ajavahemike järel kriminaalhooldus-
      osakonda registreerimisele;
  - alluma kriminaalhooldaja kontrollile oma elukohas ning esitama talle andmeid oma
      kohustuste täitmise ja elatusvahendite kohta;
                                                                                                 2

   -   saama kriminaalhooldusametnikult eelneva loa elukohast lahkumiseks Eesti
       territooriumi piires kauemaks kui viieteistkümneks päevaks;
   -   saama kriminaalhooldusametnikult eelneva loa elu-, töö- või õppimiskoha
       vahetamiseks;
   -   saama kriminaalhooldusametnikult eelneva loa Eesti territooriumilt lahkumiseks ja
       väljaspool Eesti territooriumi viibimiseks.

Kohustada Ott Õuna katseajal järgima KarS § 75 lg 2 p 2,8,9 sätestatud järgmisi
kohustusi:
   - mitte tarvitama alkoholi;
   - osalema sotsiaalprogrammis;
   - alluma elektroonilisele valvele, olles selleks eelnevalt nõusoleku andnud.

Määrata Ott Õun kriminaalhooldusele Viru Vangla kriminaalhooldusosakonna juhataja
määratud kriminaalhooldusametniku järelevalve alla.

Vastavalt KarS § 751 lg 4 hakkab elektroonilise valve tähtaeg kulgema päevast, kui
elektroonilise valve seade kinnitatakse süüdimõistetu keha külge.

Vabastada Ott Õun karistuse kandmisest Viru Vanglas peale käesoleva kohtumääruse
jõustumist.

Kohtumääruse peale on õigus esitada Viru Maakohtule määruskaebus 15 päeva jooksul,
alates päevast, mil isik sai vaidlustatavast kohtumäärusest teada või pidi teada saama.


Asjaolud

Viru Vangla esitas 19.04.2016 Viru Maakohtule materjalid kinnipeetava Ott Õuna elektroonilise
valve kohaldamisega vangistusest tingimisi enne tähtaega vabastamiseks.

Ott Õun kannab käesoleval ajal Viru Maakohtu 11.08.2015 kohtuotsusega nr 1-15-6444
mõistetud karistust, mille kohaselt ta tunnistati süüdi KarS § 424 ja 329 järgi ning KarS § 63 lg 1
sätet kohaldades mõisteti talle KarS § 424 alusel karistuseks 9 kuud vangistust. KarS § 65 lg 2
alusel suurendati mõistetud karistust Viru Maakohtu 15.07.2015 kohtuotsuse järgi mõistetud
karistuse ärakandmata osa 1 aasta vangistust võrra ning Ott Õuna liitkaristuseks mõisteti 1 aasta
9 kuud vangistust. Ott Õun kannab nimetatud karistust alates 21.09.2015.

Harku ja Murru Vangla poolt 14.03.2016 koostatud iseloomustuse kohaselt on kinnipeetavat
kriminaalkorras karistatud 9 korral ning reaalset vanglakaristust kannab ta teist korda. Isik on
toime pannud erinevaid kuritegusid. Varasemalt on ta toime pannud huligaansuse ja
varavastaseid kuritegusid. Viimased süüdimõistmised, sealhulgas praegune, on mootorsõiduki
juhtimise eest joobeseisundis. Kuritegude toimepanemise soodusteguriks on alkoholi
tarvitamine. Individuaalse täitmiskava tegevuseks on psühholoogilised nõustamised alkoholi
probleemiga tegelemiseks. Kinnipeetav osaleb nõustamistel, väljendades sõnas valmidust teha
muudatusi alkoholi tarvitamise osas.

Käesolevaks ajaks on kinnipeetav talle mõistetud karistusest ära kandnud veidi vähem kui 8
kuud ning kanda jääb tal veel enam kui 1 aasta 1 kuu vangistust.
                                                                                               3

Kinnipeetavale on vangistuse jooksul määratud 2 distsiplinaarkaristust.

Enne vangistust elas kinnipeetav koos abikaasa, kahe alaealise ja ühe täiskasvanud lapsega
aadressil xxxx. Tegemist on 3-toalise ahiküttega eramajaga, mis kuulub isiku abikaasale. Eluase
vastab elektroonilise valve kohaldamise tingimustele. Lähedased (abikaasa ja kodus elav tütar)
on oma nõusoleku andnud selle kohta, et isik elektroonilise valvega vabaneks. Kinnipeetaval on
keskeriharidus. Peale põhikooli lõpetamist läks ta õppima Viljandi Kutsekeskkooli elektrikuks,
kuid seal tekkinud probleemi tõttu suunati ta Sindi Erikutsekooli, kus ta õppis aastatel 1965-
1967. Hiljem lõpetas ta Tihemetsa Tehnikumis põllumajanduse mehhaniseerimise eriala. Ta on
läbinud ka keevitaja, katlakütja ja traktoristi kursused. Isiku sõnul on ta töötanud peamiselt
treialina, kuid teinud vajadusel ka muid töid. Pikemaajaliselt töötas ta Pärnu-Jaagupi ja Kadrina
EPT-s, Haapsalu MEK-s, tootmisettevõttes Silikaat. Viimati töötas ta xxx. Isiku sõnul olid kõik
töökohad ametlikud. Umbes 5 aastat tagasi määrati talle xxxx töövõimetus. Pere majanduslikku
olukorda hindab kinnipeetav rahuldavaks. Isik tunnistab, et kulutas tuntava osa pere eelarvest
alkoholi ostmiseks. Vabanedes oleks tema peamiseks sissetulekuks pension, võimalusel teeks ta
ka juhutöid. Enamus aeg kulub siiski kodusele majapidamisele. Vanglas ei ole kinnipeetav
töötanud, rahaliselt on teda toetanud lähedased. 18.03.2016 seisuga on vabanemisfondis 312,55
eurot ning K-Raha andmetel on isikul täitmata nõudeid summas 14950,28 eurot.

Isiku lähivõrgustikku kuuluvad abikaasa ja kuus last, kellest üks on alaealine. Abikaasaga ei ole
alati olnud läbisaamine hea. Üks poegadest on kriminaalkorras karistatud. Tuttavaid on palju,
kelle hulgas on ka kriminaalkorras karistatud isikuid. Mõjutatavaks kinnipeetav ennast ei pea,
samas mitme kuriteo puhul istus purjuspäi autorooli teiste survel. Riskivale ja hoolimatule
elustiilile viitab korduv karistatus joobes juhtimise eest. Vanglas on kinnipeetav endaga tööd
teinud ning on teadvustanud oma väärkäitumist, olles motiveeritud oma elustiili muutma. Vangla
meditsiiniosakonna andmetel ei ole isikul alkoholisõltuvust diagnoositud, kuid isikul esineb
alkoholi kuritarvitamist. Alkoholi tarvitamist põhjendab kinnipeetav asjaoluga, et see aitas
leevendada jalavalu. Isik mõistab oma käitumise hukka. Nüüdseks on ta teadlikum oma
probleemist ja soovib leida endale sobivat lahendust. Isiku hoiakuid ja suhtumist ühiskonda
ilmestavad kõige paremini korduvad joobes juhtimised. See ei viita üksnes alkoholi probleemile,
vaid ka asjaolule, et isik ei lähtu alati reeglitest ja ühiskonna normidest. Ta ei mõistnud, mis
olukorda ta seadis enda ja kaasliiklejad. Väidetavalt on ta nüüdseks oma hoiakuid korrigeerinud.
Ametnikega suhtlemisel probleeme ei ole esinenud. Kinnipeetav on pannud toime uue kuriteo
katseajal. Isikul on olemas soov ja eneseusk käitumise muutmiseks. Viru Vangla
meditsiiniosakonna andmetel on isikul diagnoositud krooniline haigus. Isik kurdab kroonilist
selja- ja jalavalu, on käinud operatsioonidel. Umbes 20-25 aastat tagasi kukkus ta kuklaga vastu
betooni, kuid arsti juurde ei pöördunud. Enda sõnul tekkisid pärast seda probleemid mäluga.
Isiku suhtlemisoskused on head. Alaealisena suunati ta peksmise pärast Sindi Erikutsekooli ning
nooruses on teda karistatud huligaansuse eest. Impulsiivsusele viitavad korduvad joobeseisundis
juhtimised. Probleeme on isik lahendanud endale sobival viisil. Kinnipeetav mõistab, et
käitumise muutmiseks peab ta ise pingutama. Tema eesmärgiks on senist käitumist muuta ning
selleks peab ta endale määrama ka vastava tegevuskava. Kinnipeetava puhul seisneb oht
mootorsõiduki juhtimises joobeseisundis. Uue mittevägivaldse kuriteo toimepanemise tõenäosus
järgmise 2 aasta jooksul on 12%, uue vägivaldse kuriteo toimepanemise tõenäosus sama aja
jooksul on 21%. Arvestades isiku ohtlikkuse taset ning uue kuriteo toimepanemise tõenäosust
toetab vangla Ott Õuna tingimisi enne tähtaega vabastamist. Kui kohus otsustab Ott Õuna
tingimisi enne tähtaega vabastada, teeb vangla ettepaneku määrata Ott Õunale katseaeg ja
käitumiskontroll kuni 21.06.2017. Käitumiskontrolli ajaks on otstarbekas määrata Ott Õunale
KarS § 75 lg 2 p 2,8,9 sätestatud kohustused, elektroonilise valve pikkuseks teeb vangla
ettepaneku määrata 3 kuud.
                                                                                                4



Kriminaalhooldusametnik märgib oma arvamuses, et Ott Õuna lähedasteks vabaduses on
abikaasa A Õ ja lapsed. Kodus elavad veel 2 nooremat last: tütar E Õ ja poeg O-E Õ. Teised
lapsed on täiskasvanud ja elavad oma elu. Puudub info negatiivset mõju avaldavate isikute kohta,
pigem on Ott Õun ise teadlikult oma otsused ja käitumised kavandanud. Pere tuleb
majanduslikult toime. Abikaasa A Õ töötab xxxx, Ott Õun on ise pensioniealine. Vabanedes
tuleb isikul pöörduda Sotsiaalkindlustusameti poole, et korda ajada oma pensioniasjad.
Varasemad tingimuslikud karistused ei ole oma eesmärki täitnud – isik on jätkanud kuritegelikku
käitumist. Vabanedes oleks soovitav Ott Õunal pöörduda alkoholivastasele ravile, kui isik seda
ise sooviks. Juhul, kui kohus leiab, et Ott Õun tuleb käesoleval hetkel vabastada vangistusest
ennetähtaegselt koos elektroonilise järelevalvega, teeb kriminaalhooldusametnik ettepaneku
kohustada isikut täitma KarS § 75 lg 2 p 2,8,9 sätestatud kohustusi. Kriminaalhooldusametnik
teeb ettepaneku määrata Ott Õunale katseaeg ja käitumiskontroll kuni 21.06.2017 ning
elektroonilise valve pikkuseks 3 kuud.

Ott Õun kinnitas kohtuistungil, et soovib vangistusest tingimisi enne tähtaega vabaneda
elektroonilise järelevalve alla. Ta selgitas, et ta ei pea tööd tegema, aga läheb niikuinii tööle.
Pension on vormistatud, aga pension on väike, kaht last on vaja toetada. Üks töökoht on xxxx,
teine töökoht on xxxx, aga xxxx käimiseks ei sobi bussiajad. Ühtegi garantiikirja tal tööle
saamise kohta esitada ei ole. Ta jättis suitsetamise maha ja on ka alkoholist loobunud. Ta on aru
saanud, et kolme suitsu pärast ei ole mõtet ennast narrida. Viimase distsiplinaarkaristuse on ta
vaidlustanud ja käib sellega kohut. Ta on kõvasti endaga tööd teinud.

Abiprokurör Enn Pustak on edastanud kohtunikule oma seisukoha elektrooniliselt ning
lähtudes KrMS § 432 lg 33 teatanud, et ei soovi võtta osa Ott Õuna tingimisi enne tähtaega
vangistusest vabastamise küsimuse läbivaatamisest. Prokurör nõustub Harku ja Murru Vangla
poolt 14.03.2016 koostatud kinnipeetava iseloomustuses toodud seisukohtadega ja ei pea
vajalikuks neid korrata. Prokuratuur kinnitab, et ei seisa vastu kinnipeetav O. Õuna tingimisi
enne tähtaega vabastamisele. O. Õuna vangistuses käitumise positiivsed asjaolud – alkoholi
probleemiga tegelemiseks psühholoogilistel nõustamistel osalemine jm - viitavad sellele, et
süüdimõistetu on teinud pingutusi õiguskuuleka elu suunas. Käitumiskontrolli aja jooksul saaks
O. Õunal jätkuvalt maandada uute kuritegude toimepanemise riski. Katseajal saaks
süüdimõistetu kinnistada oma positiivseid hoiakuid. Ennetähtaegne vabastamine tähendab
sisuliselt vangistuse eesmärkide täitmist teiste, kuid palju odavamate vahenditega. Uue kuriteo
toimepanemise riske on võimalik vähendada süüdimõistetu kriminaalhooldusele allutamisega ja
elektroonilise valve kohaldamisega, samuti lisakohustuste panemisega, mis piirab oluliselt isiku
liikumisvabadust ning elukvaliteeti. Antud juhul oleks ennetähtaegse vabastamise efektiivsus
suurem karistuse kandmisest lõpuni vanglas, st kuni 21.06.2017. Prokurör nõustub eelmainitud
kinnipeetava iseloomustuses toodud arvamusega katseajaks kohustuste valiku ning katseaja ja
elektroonilise valve tähtaja kohta. Lähtudes eeltoodust toetab prokuratuur Ott Õuna vangistusest
tingimisi ennetähtaegset vabastamist süüdimõistetu taasühiskonnastamise huvides.

KarS § 76 lg 4 sätestab, et tingimisi enne tähtaega vangistusest vabastamise otsustamisel
arvestab kohus kuriteo toimepanemise asjaolusid, süüdlase isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdlasele kaasa tuua tingimisi enne tähtaega karistusest vabastamine.

Kohus, kuulanud ära süüdimõistetu, tutvunud prokuröri arvamusega ning Viru Vangla poolt
esitatud materjalidega, leiab, et süüdimõistetu Ott Õuna võib 3 kuulise elektroonilise valve
kohaldamisega vangistusest tingimisi enne tähtaega vabastada ning seda vaatamata sellele, et
                                                                                               5

teda on kriminaalkorras karistatud 9 korral ning reaalset vanglakaristust kannab ta teist korda.
Kuritegude toimepanemise soodusteguriks on olnud alkohol, samas alkoholisõltuvust isikul
diagnoositud ei ole. Väärib märkimist, et vangistuses on isik osalenud psühholoogilistel
nõustamistel alkoholiprobleemiga tegelemiseks, jätnud väidetavalt suitsetamise maha.
Kinnipeetaval on vabanemisel olemas kindel alaline elukoht, mis on sobiv elektroonilise valve
kohaldamiseks. Lähedased (abikaasa ja kodus elav tütar) on andnud selleks oma nõusoleku.
Kuna Ott Õun on pensionär, siis on talle tagatud vähemalt minimaalne materiaalne toimetulek
vabaduses. Kinnipeetaval on toetav lähivõrgustik abikaasa ja laste näol. Vangla on hinnanud uue
mittevägivaldse kuriteo toimepanemise tõenäosuseks järgmise 2 aasta jooksul 12% ning
vägivaldse kuriteo toimepanemise tõenäosuseks sama aja jooksul 21%. Seega ei ole uue kuriteo
toimepanemise riskid kõrged. Vangla ja prokurör toetavad Ott Õuna tingimisi ennetähtaegset
vabastamist. Kohus märgib, et elektrooniline valve on väga tugeva kontrollimehhanismiga, sest
kriminaalhooldajal on võimalik igal ajal teada saada, kus Ott Õun viibib. Uue võimaliku kuriteo
toimepanemise riski, mis peamiselt seondub alkoholi tarvitamisega (mootorsõiduki joobes
juhtimine), saaks kohtu hinnangul veelgi maandada katseajaks, s.o kuni 21.06.2017 Ott Õunale
KarS § 75 lg 2 p 2,8,9 sätestatud kohustuste panemisega. Kohtu arvates vabanemine
elektroonilise järelevalvega piirab teataval määral kinnipeetava Ott Õuna elu, kuid ühtlasi aitab
see tal esialgu kohaneda eluga vabaduses. Kohus leiab, et Ott Õunale tuleb anda võimalus
näidata seda, et tema väärtushinnangud on sel korral vangistuses viibitud aja jooksul muutunud
ning ta suudab edaspidi vabaduses seaduskuulekalt käituda ning kriminaalhooldaja järelevalve
all kontrollnõudeid ja talle pandud kohustusi täita. Täiendavalt märgib kohus, et vangistusest
tingimisi enne tähtaega vabanemise korral elektroonilise valve alla isik ei vabane karistusest,
vaid kannab selle ära kergematel tingimustel.

Kohus lähtus määrust tehes eeltoodust ja juhindus KarS § 76; KrMS § 426, 432, 384, 387.

/allkirjastatud digitaalselt/

Heli Väinaste
Kohtunik

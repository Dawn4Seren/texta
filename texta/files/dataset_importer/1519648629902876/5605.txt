                              KOHTUOTSUS
                               EESTI VABARIIGI NIMEL


Kohus                              Pärnu Maakohus

Kohtunik                           Anne Randjärv

Otsuse tegemise aeg ja koht        05. oktoober 2016 Rapla


Väärteoasja number                 4-16-6808

Väärteoasi                         Urmo Salu kaebus Politsei- ja Piirivalveameti Lääne
                                   prefektuuri Rapla politseijaoskonna 23.08.2016 otsusele
                                   väärteoasjas nr 2700,16,011416 liiklusseaduse § 227 lg 3
                                   järgi.


Kaebuse esitaja                    Urmo Salu 36804304217 elukoht: xxxxxxxx          xxxxx xxxx
                                   xxxxx xx


Kohtuväline menetleja              Politsei- ja Piirivalveameti korrakaitsebüroo Lääne prefektuur
                                   Rapla politseijaoskond asukoht Savi 2, 79514 Rapla,
                                   laane@politsei.ee,


Kohaldatud menetlussätted          Väärteomenetluse seadustiku §-d 132 p 1, 133, 135 lg 5, 155 ja
                                   156 lg 1 ja lg 1-1

RESOLUTSIOON

Jätta Urmo Salu kaebus rahatrahvi vähendamiseks rahuldamata.

Edasikaebamise kord
Kohtuotsusele võib menetlusalune isik advokaadist kaitsja vahendusel, kohtuväline menetleja või
tema advokaadist esindaja esitada kassatsiooni Riigikohtule. Kui kohtumenetluse pool soovib
kassatsiooniõigust kasutada, siis peab ta sellest maakohtule kirjalikult teatama 7 päeva jooksul
arvates kohtuotsuse kättesaamisele järgnevast päevast. Kassatsioon tuleb esitada 30 päeva jooksul
arvates kohtuotsuse kättesaamisele järgnevast päevast.
Asjaolud
Urmo      Salu karistati Lääne prefektuuri Rapla politseijaoskonna 23.08.2016 otsusega nr
2700,16,011416 LS § 227 lg 3 järgi rahatrahviga 105 trahviühikut, s.o 420 eurot. Urmo Salu
väärtegu seisnes selles, et tema 04.08.2016 kella 18.11 ajal juhtis Tallinn- Pärnu- Ikla maanteel
mootorsõidukit kiirusega 135 km/h +-4 km/h, lubatud suurim kiirus sellel teelõigul on 90 km/h,
seega ületas ta lubatud sõidukiirust mitte vähem kui 41 km/h.

18.09.2016 esitas Urmo Salu Pärnu Maakohtule kaebuse eelkirjeldatud otsusele, taotlusega
tunduvalt vähendada temale määratud trahvisummat. Kaebaja seletuse kohaselt olid väärteo
toimepanemise asjaolud järgmised: 04. augusti õhtupoolikul sooritas ta Tallinn- Pärnu- Ikla
maanteel sirgel, hea nähtavusega teelõigul möödasõitu veoautost, milline sõitis kiirusega 80 km/h.
Mõni hetk enne ümberreastumist märkas kaebaja, et veoauto ees sõidab veel teine veoauto. Kuna
Pärnu poolt lähenes sõiduauto ja kaebajal puudus võimalus tagasi reastuda kahe veoauto vahele, oli
ta sunnitud ka teisest veokist mööda sõitma ja läheneva sõiduauto tõttu kiirust lisama. Kaebaja leiab,
et temale määratud trahv on liiga suur, arvestades asjaolu, et viimase 15 aasta jooksul ei ole tal
ühtegi liikluseeskirjade rikkumist ning kõnesoleva väärteo pani ta toime õnnetute asjaolude
kokkulangemise tõttu.

Kohtuvälise menetleja seisukoht
Kohtuväline menetleja leiab, et karistus on kooskõlas menetlusaluse isiku süü raskuse ja karistuse
eesmärgiga ning palub jätta kaebus rahuldamata. Asulavälisel teel suures ulatuses sõidukiirust
ületades pani kaebaja toime enamohtliku väärteo, millega seadis ohtu nii enda kui teiste
kaasliiklejate elu ja tervise. LS § 227 lg 3 näeb sanktsioonina ette rahatrahvi kuni 200 trahviühikut.
Karistuse mõistmisel on arvesse võetud nii rikkuja süü suurust kui tema süüd kergendavaid
asjaolusid, s.o oma süü tunnistamist ja varasemate väärteokaristuste puudumist.

Kohtu seisukoht
Kohus peab võimalikuks lahendada kaebus kirjalikus menetluses vastavalt VMS § 120 lg 1, kuna
kohtumenetluse pooled on andnud selleks nõusoleku.

Arvestades Urmo Salu poolt toimepandud väärteo asjaolusid, ei ole kohtu hinnangul alust karistuse
kergendamiseks ehk rahatrahvi vähendamiseks. Möödasõit on liikluses üks ohtlikumaid
manöövreid, mille alustamisel tuleb juhil selle ohutuses kindel olla. Kaebaja kirjeldatud
situatsioonis tulnuks möödasõit katkestada ja reastuda tagumise veoauto taha, mitte lahendada
olukord liikluseeskirjade rikkumise ehk lubatud sõidukiiruse olulise ületamise kaudu. LS § 51 lg 4
sätestab, et kui möödasõidul ilmneb takistus või liiklusoht, mida juht ei saanud ette näha või ei
osanud õigesti hinnata enne möödasõidu alustamist, tuleb möödasõit katkestada. Seega nõustub
kohus kohtuvälise menetleja seisukohaga, et tegemist oli enamohtliku väärteoga ning kaebajale
määratud karistus, mis jääb ettenähtud sanktsiooni keskmisesse määra, on põhjendatud ja õiglane.



(allkirjastatud digitaalselt)

Anne Randjärv
kohtunik

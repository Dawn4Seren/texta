                            KOHTUOTSUS
                                EESTI VABARIIGI NIMEL


Kohus                               Tallinna Ringkonnakohus
Kohtukoosseis                       Ulvi Loonurm, Imbi Sidok-Toomsalu, Indrek Soots
Otsuse tegemise aeg ja koht         26.05.2016, Tallinn
Kohtuasja number                    2-14-57292
Kohtuasi                            MV hagi Swedbank AS vastu sundtäitmise
                                    lubamatuks       tunnistamiseks    täiteasjas nr
                                    022/2014/3617 ja hüpoteegi kustutamiseks
Vaidlustatud kohtulahend            Harju Maakohtu 26.01.2016 otsus

Kaebuse esitaja ja kaebuse liik     MV apellatsioonkaebus
Apellatsioonkaebuse hind            6000 eurot
Menetlusosalised      ja    nende Hageja MV (ik XXXXXXXXXXX), seaduslik esindaja
esindajad                         SS, lepinguline esindaja Sergei Razguljajev
                                  Kostja Swedbank AS (rk 10060701), volitatud esindaja
                                  Külli Reinfeld

Menetluse liik                      Kirjalik menetlus


RESOLUTSIOON
  1. Jätta Harju Maakohtu 26.01.2016 otsus muutmata ja apellatsioonkaebus
     rahuldamata.
  2. Jätta maa- ja ringkonnakohtus kantud menetluskulud MV kanda.
  3. Vabastada MV riigituludesse menetluskulu 425 euro (riigilõiv) tasumise
     kohustusest.


Edasikaebamise kord
Otsuse peale võib esitada kassatsioonkaebuse Riigikohtule 30 päeva jooksul otsuse kassaatorile
kättetoimetamisest, kuid mitte pärast viie kuu möödumist otsuse avalikult teatavaks tegemisest.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel.

Juhul kui menetlusosaline taotleb menetlusabi, peab ta esitama tähtaja kestel
kassatsioonkaebuse. Kaebuse põhjendamiseks või riigilõivu tasumiseks või kaebuses esineva
sellise puuduse kõrvaldamiseks, mis on seotud menetlusabi taotlemisega, annab kohus
mõistliku tähtaja pärast menetlusabi taotluse lahendamist, kui nimetatud taotlus ei ole esitatud
põhjendamatult või tähtaja pikendamise eesmärgil.


Asjaolud ja hageja nõue
1. 12.09.2014 esitas MV (hageja) maakohtule hagi Swedbank AS (kostja) vastu sundtäitmise
lubamatuks tunnistamiseks täiteasjas nr 022/2014/3617 ja hüpoteegi kustutamiseks.

Hagiavalduse kohaselt sõlmisid hageja ja AK 13.07.2004 notari juures XXX, Tallinn asuva
korteriomandi müügi- ja asjaõiguslepingu, mille alusel kanti 13.08.2004 AK
kinnistusraamatusse korteriomandi omanikuna. Harju Maakohtu 01.07.2011 tagaseljaotsusega
tsiviilasjas nr 2-11-16833 tunnustati 13.07.2004 notariaalse lepingu tühisust, tuvastati AK
kohustus anda nõusolek kinnisasja omanikukande muutmiseks selliselt, et kustutatakse
omanikuna AK ja kantakse omanikuna sisse hageja. Tagaseljaotsus on jõustunud.

Korteriomandile on seatud hüpoteek kostja kasuks igakordse omaniku kohustusega alluda
kohesele sundtäitmisele hüpoteegiga tagatud nõude rahuldamiseks. Hüpoteek kanti
kinnistusraamatusse esmakordselt 12.11.2004 ja seda muudeti 19.01.2006 notariaalse lepingu
(nr 542) alusel 21.02.2006. 19.01.2006 notariaalse lepingu sõlmisid AK ja kostja. Hüpoteegiga
tagati kostja nõuded, mis tulenesid tema ja AK vahel 16.01.2006 sõlmitud laenulepingust 06-
005690-EL ja selle võimalikest lisadest ning panga ja AK vahel sõlmitud ja tulevikus
sõlmitavatest võlaõiguslikest lepingutest ja nende lisadest.

10.10.2013 kinnistamisavalduse alusel kanti korteri omanikuna sisse hageja 22.10.2013. Kostja
avalduse ja täitedokumendiks oleva 19.01.2006 notariaalse lepingu alusel alustas kohtutäitur
24.07.2014 täitemenetlust hageja suhtes hüpoteegiga tagatud nõude täitmiseks. Sundtäitmine on
lubamatu. Hageja ei sõlminud kokkulepet hüpoteegi seadmiseks ega andnud selleks nõusolekut.
Hüpoteegileping sõlmiti AK-ga, kes ei ole korteriomandi omanik ja seetõttu on 19.01.2006
leping tühine ja kehtetu vastuolu tõttu seadusega. Kehtiva asjaõiguslepinguta ei saa toimuda
heauskne omandamine. AK omandas korteri pettusega, ta viis raha saamiseks eksitusse panga ja
avaldas ebaõigeid asjaolusid laenu saamiseks. Kostja tegutses pahatahtlikult hüpoteegi
seadmise lepingu sõlmimisel, sest ei kontrollinud AK sissetulekuid ja ei teostanud riskianalüüsi.
Kostja ei kontrollinud, kas kolmandatel isikutel võib olla õigusi sellele korteriomandile. Kostjal
on õigus nõuda kahju hüvitamist AK-lt.

Kostja vastuväited
2. Kostja palus jätta hagi rahuldamata ja menetluskulud hageja kanda.

Tähendust ei oma asjaolu, et hageja ei sõlminud hüpoteegi seadmise kokkulepet ega andnud
nõusolekut hüpoteegi seadmiseks. AK oli kinnisasja omanikuna kinnistusraamatusse kantud
perioodil 13.08.2004–22.10.2013. Laenuleping kostja ja AK vahel sõlmiti 16.01.2006 ja
hüpoteegi seadmise leping 19.01.2006. Kostja ei teadnud ega pidanudki hüpoteegi seadmisel
teadma, et AK ei ole korteri omanik. Lisaks ei olnud kostja esmase täitemenetluse alustamisel
2010 teadlik tsiviilasjas nr 2-11-16833 toimunud menetlusest ja lahendist. Kostja omandas
hüpoteegi kinnistusraamatu andmetele tuginedes ja on heauskne hüpoteegipidaja. Kostja on
õigustatud nõudma hüpoteegi realiseerimist oma nõude katteks. Heauskne omandamine on
lõplik ega ole üldjuhul tagasipööratav (Riigikohtu 11.02.2015 otsus tsiviilasjas nr 3-2-1-147-14,
p 15).



                                                                                              2
Hageja ei saanud tugineda 19.01.2006 notariaalse lepingu tühisusele, sest tehingu tühistamise
õigus on tehingu teinud isikul (Riigikohtu 20.11.2003 otsus tsiviilasjas nr 3-2-1-128-03, p 12).
Lepingu pooled ei ole 19.01.2006 lepingut tühistanud. Hageja ei saa esitada vastuväiteid kostja
ja AK vahel sõlmitud laenulepingule, sest hageja ei ole lepingu pool. Kostja on heauskne
hüpoteegipidaja ja õigustatud nõudma hüpoteegi realiseerimist (Riigikohtu lahend nr 3-2-1-
147-14, p 16). Kuna hüpoteegi kui piiratud asjaõiguse omandamiseks on nõutav kande
tegemine kinnistusraamatusse, on AÕS § 561 lg 3 kohaselt kostja heausksuse suhtes määrav
kinnistamisavalduse esitamise aeg. Kui seadus seob õiguslikud tagajärjed heausksusega, siis
vastavalt TsÜS §-le 139 tuleb selle olemasolu eeldada, kui seadusest ei tulene teisiti.
Heausksuse eeldus tähendab asjaõiguses mh õigust usaldada kinnistusraamatu kannet.

Kostja hindas enne laenu väljastamist piisava põhjalikkusega laenutaotleja maksevõimet ega ole
rikkunud vastutustundliku laenamise põhimõtet. Isegi kui seda poleks tehtud, ei muudaks see
kehtetuks võlaõiguslikku laenulepingut ega asjaõiguslikku hüpoteegi seadmise lepingut.
Äärmisel juhul saab hagejal olla nõue AK vastu.

Olukord, et hagejale kuuluv vara on koormatud hüpoteegiga heauskse hüpoteegipidaja kasuks,
on hageja enda tekitatud, sest hageja valetas notarile, et sai AK-lt tegelikkusest kordades
rohkem raha. Kuigi ostumüügitehing toimus 2004, esitas hageja AK vastu tehingu kehtetuks
tunnistamise hagi kohtusse alles 2011. Hageja võõrandas vara 13.07.2004, kuid AK sõlmis
kostjaga laenulepingu ja hüpoteegi seadmise lepingu alles 2006 jaanuaris. Hagejal oli piisavalt
kaua aega, et oma õiguste kaitseks midagi ette võtta.

Maakohtu otsus
3. Maakohus jättis 26.01.2016 otsusega hagi rahuldamata. Sundtäitmine täiteasjas nr
022/2014/3617 on lubatav. Menetluskulud jäid hageja kanda, kuid kostjal nende puudumise
tõttu rahaliselt kindlaks määramata. Kohus vabastas hageja riigituludesse menetluskulu 475
eurot (riigilõiv) tasumise kohustusest ja tühistas 15.09.2014 määruse, millega peatas hagi
tagamiseks täitemenetluse täiteasjas nr 022/2014/3617 kuni asjas tehtava kohtulahendi
jõustumiseni (TsMS § 386 lg 4).

Tuvastatud ja vaidlustamata asjaolude kohaselt:
- sõlmisid hageja ja AK 13.07.2004 notari juures korteriomandi Tallinnas, XXX müügi- ja
asjaõiguslepingu, mille alusel kanti 13.08.2004 AK kinnistusraamatusse korteri omanikuna. AK
oli omanikuna kinnistusraamatusse kantud 13.08.2004–22.10.2013;
- Harju Maakohtu 01.07.2011 tagaseljaotsusega tsiviilasjas nr 2-11-16833 tunnustati
13.07.2004 notariaalse lepingu tühisust, tuvastati AK kohustus anda nõusolek kinnisasja
omanikukande muutmiseks selliselt, et kustutatakse omanikuna AK ja kantakse omanikuna
sisse hageja;
- 10.10.2013 kinnistamisavalduse alusel kanti hageja korteri omanikuna sisse 22.10.2013;
- korteriomandile on seatud hüpoteek 910 000 krooni (58 160 eurot) kostja kasuks igakordse
omaniku kohustusega alluda kohesele sundtäitmisele hüpoteegiga tagatud nõude rahuldamiseks.
Hüpoteek kanti kinnistusraamatusse 12.11.2004 ja seda muudeti 19.01.2006 notariaalse
hüpoteekide muutmise lepingu, hüpoteekidega tagatud nõuete muutmise kokkuleppe ja
asjaõiguslepingu (nr 542) alusel 21.02.2006. 19.01.2006 notariaalse lepingu sõlmisid AK ja
kostja. Hüpoteegiga tagati kostja nõuded, mis tulenesid tema ja AK vahel 16.01.2006 sõlmitud
laenulepingust 06-005690-EL ja selle võimalikest lisadest ning panga ja AK vahel sõlmitud ja
tulevikus sõlmitavatest võlaõiguslikest lepingutest ja nende lisadest;
- laenulepingu 06-005690-EL alusel väljastas kostja AK-le laenu 89 534 eurot, mis maksti AK-
le välja 23.01.2006;

                                                                                            3
- kostja alustas hüpoteegi realiseerimiseks hageja vastu täitemenetlust 58 160 euro
sissenõudmiseks;
- Harju Maakohtu 14.03.2012 määrusega tsiviilasjas nr 2-11-63134 määrati hagejale eestkoste.

Pooled vaidlesid selle üle, kas:
- täitemenetluse nr 022/2014/3617 läbiviimine on lubatav, arvestades asjaolu, et hageja ei
sõlminud kokkulepet hüpoteegi seadmiseks ega andnud selleks nõusolekut;
- 19.01.2006 leping on tühine ja kehtetu vastuolu tõttu seadusega, kuna hüpoteegileping sõlmiti
AK-ga, kes ei ole korteriomandi omanik;
- kehtiva asjaõiguslepinguta saab toimuda heauskne omandamine;
- AK omandas korteri pettusega, viies raha saamiseks eksitusse panga ja avaldades ebaõigeid
asjaolusid laenu saamiseks;
- kostja tegutses pahatahtlikult hüpoteegi seadmise lepingu sõlmimisel, sest ei kontrollinud AK
sissetulekuid ja ei teostanud riskianalüüsi;
- kostja kontrollis kolmandate isikute õigusi sellele korteriomandile.

Asjas leidis tuvastamist, et kostja omandas hüpoteegi kinnistusraamatu andmetele tuginedes ja
et kostja oli kinnistusraamatu ebaõigete andmete suhtes heauskne. AK oli 19.01.2006
notariaalse lepingu sõlmimise ajal kinnistusraamatusse kantud sisse korteri omanikuna.
Tuvastamist ei leidnud, et kostja oleks olnud teadlik tsiviilasjas nr 2-11-16833 toimuvast
menetlusest ja tehtavast kohtulahendist. Hüpoteek kanti kinnistusraamatusse esmakordselt
12.11.2004 ja seda muudeti 19.01.2006 notariaalse lepingu alusel 21.02.2006. Tuvastamist ei
leidnud, et hüpoteegi seadmise ajal oli kostja teadlik võimalikest vaidlustest kinnistu
omandiõiguse üle. Hageja arusaam nagu pidanuks kostja täiendavalt kontrollima, kas
kolmandatel isikutel võib olla õigusi sellele korteriomandile, ei ole kooskõlas AÕS § 56 lg-ga
1. Kolmanda isiku poolt korteri kasutamine ei takista asjale omaniku kohustuse tagatisena
hüpoteegi seadmist. Hageja ei väitnud, et kinnistusraamatusse kantud andmete õigsuse vastu oli
kinnistusraamatusse kantud vastuväide. Kostja heausksuse suhtes on määrav
kinnistamisavalduse esitamise aeg. TsÜS § 139 järgi tuleb heausksuse olemasolu eeldada, mis
asjaõiguses tähendab mh õigust usaldada kinnistusraamatu kannet. Seega on kostja AÕS § 56¹
lg 1 järgi heauskne hüpoteegipidaja ja teostab õigustatult enda kui hüpoteegipidaja õiguste
realiseerimist. Teatis kriminaalasja alustamata jätmise kohta ja ringkonnakohtu 05.05.2009
otsus kriminaalasjas nr 1-07-9467 ei tõenda kostja pahausksust hüpoteegi omandamisel. Kuna
kostja omandas hüpoteegi kinnistusraamatu andmetele tuginedes ja kostja oli kinnistusraamatu
ebaõigete andmete suhtes heauskne, jäi hagi hüpoteegi kustutamiseks rahuldamata.

Hageja ei saa esitada vastuväiteid kostja ja AK vahel sõlmitud laenulepingule, kuna sellest
tekivad õigused ja kohustused AK-le ja kostjale. Menetlusökonoomilistel kaalutlustel hindas
maakohus hageja vastuväiteid kostja ja AK vahel sõlmitud laenulepingule ning leidis, et kostja
kontrollis laenu andes nõuetekohaselt AK sissetulekuid, teostas riskianalüüsi ja järgis
vastutustundliku laenamise põhimõtteid. Lisaks ei esitanud hageja tasaarvestusavaldust
väidetava vastutustundliku laenamise põhimõtete eiramisega tekitatud kahju hüvitamiseks
(Riigikohtu 02.04.2014 lahend nr 3-2-1-190-13, p 28).

Kostja 26.11.2015 täitmisavaldust täiendava avaldusega oli tõendatud, et täitemenetlust
täiteasjas nr 022/2014/3617 alustati kostja ja AK vahel 16.01.2006 sõlmitud laenulepingu 06-
005690-EL alusel ja kostja nõudis hagejalt sisse hüpoteegisummat 58 160 eurot. Sundtäitmine
on lubatav. Hagejal on võimalus oma õigusi kaitsta, esitades nõude AK vastu
võlaõigusseaduses toodud alustel kahju hüvitamiseks.


                                                                                            4
TsMS § 162 lg 1 alusel jäid menetluskulud hageja kanda. Menetluskulud jäid rahaliselt
kindlaks määramata, kuna kostja kinnitas, et tal menetluskulud puudusid. 15.09.2014
määrusega vabastas kohus hageja menetlusabi korras riigilõivu 475 eurot tasumisest, sh hagilt
425 euro ja hagi tagamise avalduselt 50 eurot tasumisest. Nimetatud summa jäi hagejalt välja
mõistmata mõjuval põhjusel, kuna hageja üle on seatud eestkoste (TsMS § 190 lg 7).

Apellatsioonkaebus
4. Hageja palub apellatsioonkaebuses maakohtu otsus tühistada ja saata asi tagasi maakohtule
uueks menetlemiseks.

19.01.2006 AK ja kostja vahel sõlmitud notariaalne leping on tühine ja kehtetu. Hagejal tekkis
korteriomandi hüpoteegi seadmise ja asjaõiguslepingu tühistamise tuvastamise hagi esitamise
õigus (Riigikohtu lahendid nr 3-2-1-140-07, p 14; 3-2-1-128-03, p 12; 3-2-1-13-06, p 20). Kuna
AK ja hageja vahel 13.07.2004 sõlmitud leping oli kehtetu, ei toimunud õigusmuudatusi. AK ei
olnud omandi käsutamiseks õigustatud isik. Kehtiva asjaõiguslepinguta ei saanud toimuda
heauskne omandamine. AK tegutses pahatahtlikult ja viis kostja eksitusse. Kostja tegutses
hüpoteegi seadmise lepingu sõlmimisel pahatahtlikult, kuna ei kontrollinud AK sissetulekuid
ega teostanud riskianalüüsi. Kostja ei kontrollinud, kas kolmandatel isikutel võib olla õigusi
korteriomandile. Juhul kui kohus tunnistab sundtäitmise lubamatuks, saab kostja nõuda AK-lt
kahju hüvitamist. Vaatamata sellele, et kostja ei tõendanud oma seisukohti ja vastuväiteid, ei
rahuldanud maakohus hageja taotluseid tunnistajate AK ja MG istungile kutsumiseks ja
ülekuulamiseks. Kohtunik ei olnud asjas erapooletu, kuna keeldus kahel korral hagi menetlusse
võtmisest.

Vastus apellatsioonkaebusele
5. Kostja vaidleb apellatsioonkaebusele vastu, palub jätta see rahuldamata ja menetluskulud
hageja kanda.

Ringkonnakohtu seisukoht
6. Ringkonnakohus leiab, et apellatsioonkaebuse väited ei anna alust maakohtu otsuse
tühistamiseks. TsMS § 657 lg 1 p 1 alusel jätab ringkonnakohus apellatsioonkaebuse
rahuldamata ja kohtuotsuse muutmata.

TsMS § 652 lg 1 p 1 alusel võtab ringkonnakohus apellatsioonkaebuse läbivaatamisel ja
lahendamisel aluseks esimese astme kohtus tuvastatud faktilised asjaolud, kuna puuduvad
kahtlused vastavate faktiliste asjaolude tõendamise menetluse või protokolli õiguspärasuse või
ebapiisava ulatuse kohta ja ringkonnakohus ei pea nimetatud asjaolude uut tuvastamist
vajalikuks. Ringkonnakohtu hinnangul kohaldas maakohus otsuse tegemisel materiaalõiguse
norme õigesti ja ei rikkunud menetlusnorme. Apellatsioonkaebuses kordab hageja maakohtus
esitatud väiteid. Maakohus on nendele hinnangu andnud ja käsitlenud neid piisava
põhjalikkusega. Ringkonnakohus nõustub esimese astme kohtu otsuse põhjendustega ja
tulenevalt TsMS § 654 lg-s 6 sätestatust neid ei korda. Vastuseks apellatsioonkaebuse väidetele
märgib ringkonnakohus järgmist.

Hageja esitas TMS § 221 järgse hagi kostja vastu sundtäitmise lubamatuks tunnistamiseks
täiteasjas nr 022/2014/3617 ja hüpoteegi kustutamiseks. Hageja leiab, et 19.01.2006 AK ja
kostja vahel sõlmitud notariaalne leping (I kd, tl 7-12) on tühine ja kehtetu, mistõttu on
sundtäitmine täiteasjas nr 022/2014/3617 lubamatu ning 19.01.2006 lepingu alusel seatud
hüpoteek kostja kasuks tuleb kustutada. Kostja väitel oli ta heauskne hüpoteegipidaja. Seega on


                                                                                            5
pooltel vaidlus selle üle, kas kostja on 19.01.2006 AK ja kostja vahel sõlmitud notariaalse
lepingu alusel hüpoteegi heauskne omandaja.

Riigikohus on 11.02.2015 otsuses tsiviilasjas nr 3-2-1-147-14 selgitanud hüpoteegi heauskse
omandamise kohta järgmist. Kehtiv asjaõigus tekib kinnisasja asjaõigusega koormamisel
AÕS § 641 järgi üksnes juhul, kui asjaõiguse seadmiseks on sõlmitud kehtiv asjaõigusleping
(käsutustehing), kinnisasja koormas (käsutustehingu tegi) käsutama õigustatud isik ja õiguse
kohta on tehtud kehtiv kanne kinnistusraamatusse. Erandlikult on käsutusõiguse puudumise
korral võimalik õigust AÕS § 561 alusel heauskselt omandada (p 13). AÕS § 561 lg-s 1
sätestatu põhjal saab järeldada, et heauskselt kinnisasja või piiratud asjaõiguse omandanud isiku
õigused on seadusega kaitstud. Seega on heauskne omandamine lõplik ega ole üldjuhul
tagasipööratav (p 15). Kui hüpoteek on omandatud heauskselt, ei ole võimalik rahuldada hagi,
milles taotletakse hüpoteegi kustutamiseks tahteavaldust andma kohustamist hüpoteegi
pahauskse omandamise tõttu (p 16).

Maakohus on õigesti tuvastanud, et kostja oli 19.01.2006 lepingu sõlmimise ajal
kinnistusraamatu ebaõigete andmete suhtes heauskne, st kostja ei teadnud ega pidanud teadma,
et AK ei ole tegelikult Tallinnas XXX asuva korteriomandi omanik. Samale järeldusele jõudis
Harju Maakohus ka 29.10.2013 otsuses tsiviilasjas nr 2-11-33564, milles kohus menetles
hageja hagi kostja ja AK vastu vara arestist vabastamiseks ning sundtäitmise lubamatuks
tunnistamiseks täiteasjas nr 022/2010/10516.

Praegusel juhul oli AK vaidlusaluse korteriomandi omanikuna kinnistusraamatusse kantud
13.08.2004-22.10.2013 (I kd, tl 97-98). AÕS § 56 lg 1 kohaselt kinnistusraamatusse kantud
andmete õigsust eeldatakse. Hageja esitas hagi AK vastu 13.07.2004 sõlmitud XXX
korteriomandi müügi- ja asjaõiguslepingu tühisuse tunnistamiseks alles 13.04.2011 (tsiviilasi nr
2-11-16833), s.o rohkem kui 5 aastat peale 19.01.2006 notariaalse lepingu sõlmimist kostja ja
AK vahel. Kuigi 01.07.2011 tagaseljaotsuse tsiviilasjas nr 2-11-16833 alusel tunnustati
13.07.2004 müügi- ja asjaõiguslepingu tühisust ja kustutati AK omanikukanne
kinnistusraamatust ning tegelikkuses on hageja olnud kogu aeg korteriomandi omanik, ei ole
hageja tõendanud kostja poolt hüpoteegi pahauskset omandamist. Kostja poolt enda
hüpoteegipidaja õiguste realiseerimist ei saa iseenesest pidada pahauskseks käitumiseks.

Ringkonnakohus ei nõustu hageja väitega, et kostja tegutses hüpoteegi seadmise lepingu
sõlmimisel pahatahtlikult, kuna ei kontrollinud AK sissetulekuid ega teostanud riskianalüüsi.
Riigikohus on lahendis nr 3-2-1-147-14 p-s 18 selgitanud, et isikul, kes ei ole lepingu pool, ei
saa olla huvi lepingu tühisuse tuvastamiseks (vt nt Riigikohtu 09.04.2014 otsus tsiviilasjas nr 3-
2-1-18-14, 22). Seega ei saanud hageja esitada vastuväiteid kostja ja AK vahel 16.01.2006
sõlmitud laenulepingule. Pealegi ei mõjutaks laenulepingu võimalik tühisus hüpoteegi seadmise
või muutmise asjaõiguslepingu kehtivust.

Apellatsioonkaebuse muud väited ei tingi ringkonnakohtu hinnangul samuti maakohtu otsuse
tühistamist. Kuivõrd puuduvad alused 19.01.2006 notariaalse lepingu tühiseks tunnistamiseks
ja seetõttu sundtäitmise lubamatuks tunnistamiseks, jääb maakohtu otsus muutmata ning
apellatsioonkaebus rahuldamata.

Menetluskulud
7. Seoses maakohtu otsuse muutmata jätmisega ja apellatsioonkaebuse rahuldamata jätmisega
jäävad maakohtus ja ringkonnakohtus kantud menetluskulud TsMS § 162 lg 1 ja § 171 lg 1
alusel hageja kanda.

                                                                                              6
Kostja menetluskulude nimekirja ei esitanud. Ringkonnakohus leiab, et apellatsioonimenetluses
kostjale hüvitatavad menetluskulud puudusid.

09.03.2016 määrusega rahuldas ringkonnakohus hageja taotluse menetlusabi saamiseks
riigilõivu tasumisest vabastamiseks ning luges hageja vabastatuks riigilõivu 425 euro
tasumisest apellatsioonkaebuse esitamisel. Kuivõrd hageja üle on seatud eestkoste, vabastab
ringkonnakohus TsMS § 190 lg 7 alusel hageja menetluskulu (riigilõiv 425 eurot) riigituludesse
tasumise kohustusest.


/allkirjastatud digitaalselt/       /allkirjastatud digitaalselt/   /allkirjastatud digitaalselt/
        Ulvi Loonurm                Imbi Sidok-Toomsalu                   Indrek Soots




                                                                                              7

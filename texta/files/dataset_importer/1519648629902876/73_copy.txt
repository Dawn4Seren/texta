                            KOHTUMÄÄRUS

Kohus                          Tallinna Ringkonnakohus

Kohtuasja number               2-14-61063

Määruse tegemise aeg ja koht   29. detsember 2016, Tallinn

Kohtukoosseis                  Indrek Soots, Liis Arrak, Indrek Parrest

Kohtuasi                       AS G.S.G.METAL (pankrotis) pankrotihaldur
                               Oliver Ennoki hagi Swedbank AS-i vastu kohustuse
                               puudumise tuvastamise nõudes, alternatiivselt
                               garantiikirja tagastamiseks kohustamise nõudes

Vaidlustatud kohtulahend       Harju Maakohtu 30.06.2016 otsus

Kaebuse esitaja ja kaebuse liik AS G.S.G.METAL (pankrotis) pankrotihaldur Oliver
                                Ennoki apellatsioonkaebus

Apellatsioonkaebuse hind       14 383 890 eurot

Menetlusosalised   ja   nende Hageja: AS G.S.G.METAL (pankrotis, registrikood
esindajad                     10191805) pankrotihaldur Oliver Ennok, lepinguline
                              esindaja vandeadvokaat Indrek Leppik

                               Kostja: Swedbank AS (registrikood 10060701),
                               lepingulised esindajad vandeadvokaadid Kedli Anvelt
                               ja Martin Tamme

Menetluse liik                 Kirjalik menetlus

Resolutsioon:
   1. Tühistada Harju Maakohtu 30.06.2016 otsus.
   2. Võtta vastu AS G.S.G.METAL (pankrotis) pankrotihaldur Oliver Ennoki
      loobumine hagist Swedbank AS-i vastu ja lõpetada tsiviilasja nr 2-14-61063
      menetlus.
   3. Poolte menetluskulud kõigis kohtuastmetes jätta AS G.S.G.METAL (pankrotis)
      pankrotihaldur Oliver Ennoki kanda.
   4. Välja mõista AS-i G.S.G.METAL (pankrotis) pankrotihaldur Oliver Ennokilt
      Swedbank AS-i kasuks kõigi kohtuastmete menetluskulud kokku 8518,56 eurot.



                                                                                1(10)
   5. AS-i G.S.G.METAL (pankrotis) pankrotihaldur Oliver Ennokil tuleb välja
      mõistetud menetluskuludelt tasuda Swedbank AS-ile viivist võlaõigusseaduse
      § 113 lg 1 teises lauses ettenähtud ulatuses alates menetluskulude suurust kindlaks
      tegeva lahendi jõustumisest kuni täitmiseni.
   6. Jätta rahuldamata AS G.S.G.METAL (pankrotis) pankrotihaldur Oliver Ennoki
      taotlus tasutud riigilõivust poole tagastamiseks.

Edasikaebamise kord
Määruse peale võib esitada määruskaebuse Riigikohtule 15 päeva jooksul määruse
kättetoimetamisest alates.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel. Menetlusosaline võib ise esitada
Riigikohtule menetlusabi saamise taotluse, samuti esitada teise menetlusosalise kaebuse või
muu taotluse kohta seisukohti ja vastuväiteid. Menetlusabi andmise taotlus ei peata seaduses
sätestatud ega kohtu määratud menetlustähtaja kulgemist. Seaduses sätestatud tähtaja
järgimiseks peab menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus mõistliku tähtaja pärast menetlusabi andmise taotluse
lahendamist, kui nimetatud taotlus ei olnud esitatud põhjendamatult või tähtaja pikendamise
eesmärgil. See ei välista menetlustähtaja ennistamist.

Asjaolud ja menetluse käik
1. 18.11.2014 esitas AS G.S.G.METAL Harju Maakohtule hagiavalduse Swedbank AS-i
   (kostja) vastu, milles palus tuvastada, et AS-il G.S.G.METAL puudub kohustus kostjale
   29.07.2011 antud garantiikirja nr 1-29/07/11 alusel summa tasumiseks, kuna Osaühing
   Alberta Trade (pankrotis) on garantiiga tagatava kohustuse täitnud. Alternatiivselt palus
   hageja tuvastada, et kostjal ei ole õigust nõuda AS-ilt G.S.G.METAL garantii
   väljamaksmist enne OÜ Alberta Trade (pankrotis) ja kostja vahel 29.07.2011 sõlmitud
   lepingu alusel kostjale kuuluva tagatiskauba realiseerimist.

2. 20.11.2014 määrusega peatas maakohus kohtumenetluse ajaks hagi tagamise korras AS-i
   G.S.G.METAL poolt kostjale 29.07.2011 antud garantiikirjast tulenevate kohustuste
   täitmise. Kostja esitas maakohtu määruse peale määruskaebuse. 30.12.2014 määrusega
   rahuldas maakohus määruskaebuse, tühistas maakohtu 20.11.2014 määruse ja jättis hagi
   tagamise taotluse rahuldamata. Hageja esitas maakohtu 30.12.2014 määruse peale
   määruskaebuse. Tallinna Ringkonnakohus jättis 21.05.2015 määrusega maakohtu määruse
   muutmata. Hageja esitas ringkonnakohtu määruse peale määruskaebuse. 24.08.2015
   määrusega jättis Riigikohus määruskaebuse menetlusse võtmata.

3. 30.10.2015 täiendas hageja hagiavaldust alternatiivse nõudega, milles palus kohustada
   kostjat tagastama AS-i G.S.G.METAL garantiikiri nr 1-29/07/11.

4. 19.11.2015 määrusega ei andnud maakohus nõusolekut hagi muutmiseks ja jättis teistes
   nõuetes hagi läbi vaatamata. Hageja esitas maakohtu määruse peale määruskaebuse.
   Tallinna Ringkonnakohus tühistas 04.02.2016 määrusega maakohtu määruse ja saatis asja
   menetluse jätkamiseks maakohtule.




                                                                                      2(10)
5. Harju Maakohtu 11.03.2016 määrusega tsiviilasjas nr 2-15-12895 kuulutati välja AS-i
   G.S.G.METAL pankrot ning pankrotihalduriks nimetati Oliver Ennok. Pankrotihaldur
   jätkas hagejana menetlust.

6. Harju Maakohus jättis 30.06.2016 otsusega hagi rahuldamata ning menetluskulud hageja
   kanda. Maakohus määras kindlaks menetluskulude rahalise suuruse ning mõistis hagejalt
   kostja kasuks välja menetluskulu summas 9785,76 eurot ning kohustas hagejat tasuma
   menetluskuludelt viivist võlaõigusseaduse (VÕS) § 113 lg-s 1 sätestatud määras.

7. 01.08.2016 esitas hageja Harju Maakohtu 30.06.2016 otsuse peale apellatsioonkaebuse,
   millega palus maakohtu otsuse tühistada ning teha uue otsuse, millega hagiavaldus
   rahuldada. Ühtlasi esitas hageja menetlusabi taotluse apellatsioonkaebuse esitamisel
   riigilõivu tasumisest vabastamiseks.

8. 13.09.2016 määrusega jättis ringkonnakohus hageja taotluse menetlusabi saamiseks
   rahuldamata ning apellatsioonkaebuse käiguta ja andis hagejale tähtaja riigilõivu
   tasumiseks 10 päeva jooksul alates määruse jõustumisest.

9. 10.10.2016 esitas hageja ringkonnakohtule avalduse hagist loobumiseks ning palus TsMS
   § 150 lg 2 p 2 alusel tagastada pool tasutud riigilõivust. Hageja teatas, et ta on teadlik
   menetluse lõpetamise tagajärgedest.

10. Kostja teatas 18.10.2016, et tal ei ole hagist loobumise vastuvõtmisele vastuväiteid ning
    esitas kohtule ringkonnakohtu menetlusega seonduvate menetluskulude nimekirja, milles
    palus hagejalt välja mõista menetluskulud summas 216 eurot ja viivise.

11. Hageja palus jätta kostja menetluskulud kõigis kohtuastmetes kindlaks määramata või
    alternatiivselt rahuldada kostja taotlus kõigis kohtuastmetes kantud menetluskulude osas 64
    euro ulatuses.

Ringkonnakohtu seisukoht
12. Ringkonnakohus, tutvunud avalduse ja tsiviilasja materjalidega, leiab, et hagist loobumine
    tuleb vastu võtta, Harju Maakohtu 30.06.2016 otsus tühistada ja menetlus lõpetada.

13. Vastavalt tsiviilkohtumenetluse seadustiku (TsMS) § 429 lg-le 1 võib hageja hagist loobuda
    kuni hagi kohta tehtud lahendi jõustumiseni, esitades selleks avalduse. Kohus võtab hagist
    loobumise vastu määrusega, millega ühtlasi lõpetab asja menetluse. TsMS § 4511 lg 1 järgi,
    kui pärast lahendi tegemist, kuid enne selle jõustumist ja asjas edasikaebuse esitamist
    esitatakse taotlus hagi läbivaatamata jätmiseks või asja menetluse lõpetamiseks, muu hulgas
    hagist loobumise või kompromissi sõlmimise tõttu, või esitatakse hagi tagamisega seotud
    taotlus või muu sellesarnane taotlus, lahendab taotluse lahendi teinud kohus. Sama sätte
    lõike 2 kohaselt saab pärast apellatsioonkaebuse esitamist käesoleva paragrahvi lõikes 1
    nimetatud toiminguid teha ringkonnakohus, isegi kui kaebust ei ole veel menetlusse võetud.
    Ringkonnakohtu hinnangul puuduvad TsMS § 429 lg-s 4 sätestatud alused hagist loobumise
    vastuvõtmata jätmiseks. Apellatsioonimenetluses hagist loobumise vastuvõtmisel tühistab
    ringkonnakohus TsMS § 645 lg 1 kohaselt määrusega esimese astme kohtu otsuse ja lõpetab
    asja menetluse.

14. TsMS § 168 lg 4 kohaselt kannab hageja hagist loobumise korral kostja menetluskulud,
    välja arvatud juhul, kui ta loobub hagist või võtab selle tagasi seetõttu, et kostja on nõude


                                                                                           3(10)
   pärast hagi esitamist rahuldanud. Eeltoodust tulenevalt jätab ringkonnakohus poolte
   menetluskulud kõikides kohtuastmetes hageja kanda.

15. Hageja on 24.10.2016 ringkonnakohtule esitatud seisukohas leidnud, et kuna seoses hagist
    loobumisega tühistab ringkonnakohus maakohtu otsuse ka kindlaksmääratud
    menetluskulude osas ning kostja on esitanud ringkonnakohtule menetluskulude nimekirja,
    milles taotleb menetluskulude väljamõistmist summas 216 eurot, ei saa hagejalt suuremas
    ulatuses menetluskulusid välja mõista. Kolleegium leiab, et hageja selline seisukoht ei ole
    põhjendatud. Vastavalt TsMS § 176 lg-le 4 esitatakse menetluskulude nimekiri igas
    kohtuastmes, kus asja menetletakse, selle kohtuastme menetlusega seonduvate kulude
    kohta. Seega ei pidanud kostja esitama kohtule uuesti taotlust maakohtu menetluses kantud
    menetluskulude kindlaksmääramiseks ning ringkonnakohus saab lähtuda kostja poolt
    maakohtu menetluses esitatud menetluskulude nimekirjadest. Kostja ei ole 18.10.2016
    ringkonnakohtule esitatud menetluskulude nimekirjas märkinud, et ta on maakohtu
    menetluses kantud kulude väljamõistmisest loobunud.

16. Maakohtu menetluses esitas kostja 29.10.2015 menetluskulude nimekirja ja täpsustas seda
    30.10.2015. Vastavalt menetluskulude nimekirjale tekkis kostjal menetluskulu 8422,55
    eurot, sh kulu riigilõivule, õigusabile ja tõlkekulu. 30.05.2016 esitas kostja täiendava
    menetluskulude nimekirja, milles märkis, et kostjal on täiendavalt tekkinud õigusabikulu
    4113,60 eurot. Seega nõuab kostja hagejalt maakohtu menetluskulude hüvitamist summas
    12 536,15 eurot (sh käibemaks) (kostja 30.05.2016 avalduses ekslikult märgitud 12 117,52
    eurot).

17. Vastavalt TsMS § 138 lg-le 2 on kohtukulud riigilõiv, kautsjon ning asja läbivaatamise
    kulud. Kostja on palunud hagejalt välja mõista riigilõivu 50 eurot. Kostja esitas 02.12.2014
    määruskaebuse 20.11.2014 hagi tagamise määrusele. Nähtuvalt toimikus olevast
    maksekorraldusest (kd I, lk 168) tasus kostja määruskaebuse esitamisel 50 eurot. Seega on
    tegemist põhjendatud menetluskuluga. Samuti on kostja palunud välja mõista 02.12.2014
    määruskaebuse lisa 5 tõlkekulu 77,13 eurot, millele lisandub käibemaks. TsMS § 143 p 1
    kohaselt on asja läbivaatamise kuluks tunnistaja-, eksperdi- ja tõlgikulud ning
    kohtuekspertiisiseaduse alusel hüvitatavad menetlusvälisel isikul seoses ekspertiisi
    tegemisega tekkinud kulud. Nähtuvalt toimikust on kostja 03.12.2014 esitanud kohtule
    kaebuse lisa 5 tõlke vene keelest eesti keelde (kd I, lk 170-173). Tõlkekulu koos
    käibemaksuga 92,56 eurot tuleb seega arvestada hüvitamisele kuuluvate menetluskulude
    koosseisu.

18. TsMS § 175 lg 1 kohaselt mõistab kohus lepingulise esindaja kulud välja põhjendatud ja
    vajalikus ulatuses. Nähtuvalt kostja poolt esitatud õigusteenuse arvetest osutati kostjale
    maakohtu menetluses õigusteenust esindajate (tabelis märgitud lühendiga E) poolt, kelle
    tunnitasu määrad olid vastavalt 120 eurot ja 140 eurot (ilma käibemaksuta). Võttes arvesse,
    et tegemist oli keskmisest mõnevõrra keerukama vaidlusega ning esindajate tasumäärad
    jäävad turuhinna raamidesse, võib kohtu hinnangul pidada kostja esindajate selliseid
    tunnitasu määrasid põhjendatuks. Vastavalt 29.10.2015 ja 30.05.2016 esitatud
    menetluskulude nimekirjadele lisatud kuluaruannetele on kostjale ostutatud õigusteenuseid
    kokku 82,30 tunni ulatuses alljärgnevalt:




                                                                                          4(10)
Nr.                          Toiming                              Aeg    E   Kohtu
                                                                  (h)        hinnangul
                                                                             põhjendatud
                                                                             ajakulu (h)
1.    20.11.2014 hagi tagamise määruse analüüs, suhtlus           0,50   2   0,50
      kliendiga;
2.    21.11.2014 analüüs, tegevuskava arutamine kliendiga;        0,30   2   0,30
3.    21.11.2014 maakohtu 20.11.2014 määruse ning hagi            2,00   2   0
      tagamisega seonduva Riigikohtu praktika analüüsimine;
4.    25.11.2014 hagi tagamise abinõu asendamise võimaluste       0,50   1   0
      analüüs;
5.    25.11.2014 hagi tagamise vaidlustamise ja asendamise        0,50   2   0,50
      tegevuskava ettevalmistamine;
6.    26.11.2014 GSG aruannete analüüs, määruskaebuse             1,00   2   1,00
      koostamine;
7.    27.11.2014 materjalide õiguslik analüüs, määruskaebuse      7,00   1   7,00
      koostamine;
8.    27.11.2014 materjalide õiguslik analüüs, määruskaebuse      4,70   1   4,70
      koostamine;
9.    28.11.2014 abinõu asendamise tegevusvõimaluste              0,30   1   0
      analüüs;
10.   28.11.2014 avalduse täiendamine;                            1,50   1   0
11.   28.11.2014 määruskaebuse koostamine, suhtlus                0,90   2   0,90
      kliendiga;
12.   01.12.2014 avalduse täiendamine;                            1,70   1   0
13.   01.12.2014 hagi tagamise abinõu asendamise                  3,10   1   0
      tegevusvõimaluste analüüs, taotluse koostamine;
14.   01.12.2014 määruskaebuse täiendamine, suhtlus               1,50   2   1,50
      kliendiga;
15.   02.12.2014 määruskaebuse täiendamine, esitamine             0,50   2   0,50
      kohtule;
16.   03.12.2014 määruskaebuse lisa tõlke esitamine kohtule;      0,10   2   0,10
17.   08.12.2014 tagatise saamise ja menetluse lõpetamise         1,60   2   0,60
      taotluste koostamine, kirjavahetus kohtuga vastuse
      esitamise tähtaja pikendamise osas;
18.   23.12.2014 kohtu e-kirja analüüs, kirjavahetus kliendiga;   0,10   2   0,10
19.   29.12.2014 hageja poolt kostja määruskaebusele esitatud     2,70   1   2,70
      seisukohtade analüüs;
20.   05.01.2015 hagi tagamise tühistamise määruse analüüs;       0,10   1   0,10
21.   05.01.2015 hagi tagamise tühistamise määruskaebuse          0,30   2   0,30
      analüüs, suhtlus kliendiga;
22.   06.01.2015 menetluse seisu analüüs, hagile vastamise        0,30   2   0,30
      ettevalmistamine;
23.   12.01.2015 hagile vastuse koostamine;                       0,50   2   0,50
24.   materjalide õiguslik analüüs; täiendav õiguskirjanduse      8,20   1   4,20
      analüüs; hagile vastuse ja taotluse koostamine (perioodil
      08.01.15, 11.01.15 ja 12.01.15);
25.   28.01.2015 hageja määruskaebuse analüüs;                    2,70   1   1,50




                                                                                    5(10)
26.   29.01.2015 hageja hagi tagamise tühistamise                 5,50   1   5,50
      määruskaebusele vastuse koostamine;
27.   02.02.2015 maakohtu 02.02.15 määrusega tutvumine;           0,10   1   0,10
28.   02.02.2015 toimiku seisu kontroll, kliendi teavitamine      0,10   2   0,10
      menetluse seisust;
29.   04.02.2015 Tallinna Ringkonnakohtu 29.01.2015 hagi          2,00   1   0
      tagamise tühistamise määruse analüüs tsiviilasjas nr 2-
      14-61399, seisukohtade koostamine kohtule seoses hagi
      tagamise tühistamise määruskaebemenetlusega;
30.   05.02.2015     seisukohade      täiendamine,      kohtule   0,40   1   0
      edastamine, e-kirjavahetus kliendiga;
31.   05.02.2015 seisukohtade koostamine kohtule seoses hagi      0,10   2   0
      tagamise tühistamise määruskaebusmenetlusega;
32.   05.03.2015 menetluse seisu kontrollimine;                   0,10   2   0,10
33.   14.04.2015 menetluse seisu kontrollimine; täiendav          0,40   2   0
      avaldus määruskaebemenetluses;
34.   20.05.2015      menetluse       seisu      kontrollimine,   0,10   2   0,10
      järelepärimine kohtule;
35.   21.05.2015 kohtumääruse analüüs, suhtlus kliendiga;         0,30   2   0,30
36.   22.05.2015 kohtumääruse analüüs;                            0,20   1   0,20
37.   08.06.2015 hageja määruskaebuse esmaanalüüs, suhtlus        0,20   2   0,20
      kliendiga;
38.   15.06.2015 määruskaebuse analüüs, vastuse koostamine;       1,00   2   1,00
39.   16.06.2015 vastuse koostamine;                              2,00   2   0,50
40.   15.10.2015 hageja 28.09 esitatud vastuse analüüs;           0,20   2   0,20
41.   28.10.2015 menetluskulu nimekirja koostamine, suhtlus       0,60   2   0
      kliendiga;
42.   29.10.2015 menetluskulu nimekirja koostamine, suhtlus       0,30   2   0
      kliendiga;
43.   30.10.2015 suhtlus kliendiga, menetluskulu nimekirja        0,20   2   0
      täpsustamine;
44.   03.11.2015 suhtlus kohtuga (02.11 määruskaebusele           0,10   2   0
      vastamine);
45.   06.11.2015 hageja 30.10 avalduse analüüs, vastuse           0,80   2   0,80
      koostamine ja esitamine;
46.   19.11.2015 kohtumääruse analüüs, suhtlus kliendiga;         0,40   2   0,40
47.   11.12.2015 hageja 04.12 määruskaebuse, maakohtu             5,00   1   4,00
      19.11 määruse ja materjalide õiguslik analüüs,
      määruskaebusele vastuse koostamine;
48.   14.12.2015 vastuse koostamine määruskaebusele;              6,00   1   6,00
49.   22.02.2016 hageja alternatiivse nõude ja ringkonnakohtu     6,00   1   6,00
      määruse analüüs, alternatiivsete nõuete hilinenult
      esitamise lubatuse võimalikkuse analüüs;
50.   06.04.2016 asja materjalide analüüs, suhtlus                2,20   2   0,50
      pankrotihalduriga, menetluse peatamise taotluse
      koostamine ja esitamine kohtule;
51.   12.04.2016        ettevalmistumine        kohtuistungiks,   0,90   2   0,70
      menetluskulu nimekirja täiendamine;




                                                                                    6(10)
 52.   16.02.2016      ringkonnakohtu     määruse     analüüs,     2,00    1     1,00
       kohtupraktika       ja     määruskaebuse      esitamise
       perspektiivikuse analüüs;
 53.   19.02       istungiks      ettevalmistumine,      10.02     1,00    2     0
       istungiprotokolli analüüs, 17.02 kohtumääruse analüüs,
       suhtlus pankrotihalduriga;
 54.   istungiks ettevalmistumine, esindamine istungil, suhtlus    1,50    2     0,50
       pankrotihalduri ja kliendiga, kohtuistungi protokolli
       analüüs.
       Kokku:                                                      82,30         55,50
       sh E -1 (tasumäär 120 eurot + km)                           59,70         43,00
       sh E -2 (tasumäär 140 eurot + km)                           22,60         12,50

19. 20.11.2014 määrusega rahuldas maakohus hagi tagamise taotluse ning peatas hagi tagamise
    abinõuna menetluse ajaks vaidlusalusest garantiikirjast tulenevate kohustuste täitmise.
    Kostjal on maakohtu määruse analüüsile, kliendiga suhtlemisele ning tegevuse
    kavandamisega seonduvatele toimingutele kulunud kokku 3,80 tundi (toimingud 1-5).
    Kostja esitas 02.12.2014 hagi tagamise määruse peale määruskaebuse, mille koostamisega
    seonduvate toimingute ajakuluks kokku on märgitud 19,10 tundi (toimingud 6-9, 11, 13-
    16). Kostja lepingulised esindajad maakohtu menetluses olid vandeadvokaadid Ants
    Mailend ja Arsi Pavelts, kes on märgitud lepinguliste esindajatena ka kostja poolt
    02.12.2014 esitatud määruskaebusele. Menetluskulude nimekirjale lisatud kuluaruannetest
    nähtuvalt nõuab kostja tegevuse kavandamisega ja määruskaebuse koostamisega
    seonduvate menetluskulude hüvitamist ka vandeadvokaatide Karl Haavasalu ja Martti
    Peetsalu toimingute eest (toimingud 3, 4, 9, 13). Kuna vandeadvokaadid Karl Haavasalu ja
    Martti Peetsalu ei ole tsiviilasja toimikust nähtuvalt kostja lepingulise esindajana
    menetluses osalenud, tuleb kohtu hinnangul jätta nende toimingute osas lepingulise esindaja
    kulu kindlaks määramata. Eeltoodust tulenevalt leiab ringkonnakohus, et toiminguid 1, 2 ja
    5 saab pidada põhjendatuks ja vajalikuks 1,30 tunni ulatuses. Arvestades määruskaebuse
    sisu ja mahtu (17 lk) ning seda, et kostja on määruskaebuses analüüsinud hagis toodut nii
    faktilisest kui õiguslikust küljest, tuues juba mh välja ka oma põhilised vastuväited hagile,
    loeb kohus ülejäänud osas, s.o 15,70 tunni ulatuses, määruskaebuse koostamisega seonduva
    ajakulu põhjendatuks ja vajalikuks. Kostja esitatud 03.12.2014 arvel ja kulude aruandes
    kajastuvad mh 28.11.2014 avalduse täiendamine 1,50 tundi (toiming 10) ning 01.12.2014
    avalduse täiendamine 1,70 tundi (toiming 12). Samas ei ole asja materjalidest jälgitav,
    millist avaldust kostja 28.11 ja 01.12 täiendas. Kostja esimene menetlustoiming oli
    02.12.2014 määruskaebuse esitamine. Seetõttu ei saa kohtu hinnangul märgitud avalduse
    täiendamisi pidada vajalikeks menetlustoiminguteks ning need kulud tuleb jätta kindlaks
    määramata.

20. 08.12.2014 esitas kostja taotluse menetluskulude katteks tagatise saamiseks, hagi läbi
    vaatamata jätmiseks ning hagile vastamiseks uue tähtaja määramiseks. Taotluse
    koostamisele on kostjal kulunud 1,60 tundi (toiming 17). Võttes arvesse taotluse sisu ja
    mahtu ning asjaolu, et kohus jättis taotluse menetluskulude katteks tagatise andmiseks ja
    hagi läbivaatamata jätmiseks rahuldamata (I kd, lk 231), võib kolleegiumi hinnangul
    taotluse koostamise ajakulu pidada põhjendatuks ja vajalikuks kuni 0,60 tunni ulatuses.

21. Hagile vastuse koostamiseks on kostjal koos seonduvate toimingute tegemisega kulunud
    kokku 9 tundi (toimingud 22-24). Kohus võtab arvesse, et menetluskulude nimekirjas on
    märgitud märkimisväärne ajakulu õiguslikule analüüsile juba hagi tagamise määrusele


                                                                                           7(10)
   määruskaebuse koostamisel. Kohus leiab, et kuivõrd kostja kujundas oma seisukoha hagi
   osas juba hagi tagamise määrusele määruskaebust esitades, ning kostja vastuses kordab
   kostja paljuski juba määruskaebuses esitatut, saab pidada hagile vastuse koostamise ajakulu
   põhjendatuks ja vajalikuks 5 tunni ulatuses.

22. Hageja 15.01.2015 määruskaebuse analüüsimise ajakulu (toiming 25) on kohtu hinnangul
    põhjendatud 1,50 tunni ulatuses. Määruskaebuse maht (sisu ca 4 lk, lisasid ei olnud) ega
    menetlusliku olukorra keerukus ei põhjenda pikemat ajakulu. Ringkonnakohus loeb kogu
    ulatuses põhjendatuks määruskaebusele vastuse koostamise ajakulu 5,50 tundi (toiming 26),
    kuid põhjendatuks ja vajalikuks ei saa pidada ajakulu toimingutele, mis seonduvad kostja
    poolt määruskaebusele esitatud seisukohtade täpsustamisega (toimingud 29, 30, 31, 33).
    05.02.2015 seisukohas viitas kostja sellele, et tsiviilasjas nr 2-14-61399 (OÜ Alberta Trade
    hagi Swedbank AS vastu) tehtud hagi tagamise määrus on Tallinna Ringkonnakohtu
    29.01.2015 määrusega tühistatud ning 14.04.2015 esitas kostja täiendava avalduse, milles
    andis teada, et eelnimetatud määrus on jõustunud (toiming 33). Eeltoodud
    menetlustoimingud seonduvad Tallinna Ringkonnakohtu 29.01.2015 määrusega tsiviilasjas
    nr 2-14-61399 ning nende koostamisega seotud ajakulu (toimingud 29, 30, 31, 33) ei saa
    määruskaebusele vastuse koostamisele kulunud aega arvesse võttes pidada põhjendatuks.

23. 16.06.2015 esitas kostja Riigikohtule hageja Tallinna Ringkonnakohtu 21.05.2015 määruse
    peale esitatud määruskaebuse kohta omapoolse seisukoha (toimingud 38-39), mille
    koostamiseks on kulunud 3 tundi. Dokumendi sisulise osa maht on ca 2 lk, selles ei sisaldu
    põhjalikku õiguslikku analüüsi, ning valdavalt jääb kostja menetluses juba varasemalt
    esitatu juurde. Kohus leiab, et eeltoodut arvestades on seisukoha koostamise ajakulu
    põhjendatud 1,50 tunni ulatuses.

24. Kostja on soovinud saada hüvitist ka menetluskulude nimekirja koostamise eest (toimingud
    41-43). Kuna menetluskulude avalduse ja nimekirja koostamine ei nõua õigusalaseid
    eriteadmisi ja need saab kohtule esitada ka menetlusosaline ise ilma lepingulise esindajata,
    ei ole tegemist põhjendatud ja vajalike kuludega TsMS § 175 lg 1 mõttes (vt RKTKm
    tsiviilasjas nr 3-2-1-4-15, p 13; RKTKm tsiviilasjas nr 3-2-1-77-14, p 12). Eeltoodust
    tulenevalt leiab ringkonnakohus, et nimetatud kulu tuleb jätta kindlaks määramata.

25. Kostja on märkinud menetluskulude nimekirjas toiminguna suhtluse kohtuga seoses 02.11
    määruskaebusele vastamisega (toiming 44). Ringkonnakohus leiab, et tegemist ei ole
    vajaliku menetlustoiminguga, kuna asja materjalidest ei selgu, mis on 02.11 määruskaebus.
    Osaliselt ei pea kohus põhjendatuks hageja 04.12.15 määruskaebusega, maakohtu 19.11.15
    määrusega tutvumise ning õiguslikku analüüsi ja määruskaebusele vastuse koostamise
    ajakulu 5 tundi (toiming 47). Kohtu hinnangul võib eelnimetatud toimingute ajakulu pidada
    põhjendatuks 4 tunni ulatuses. Kohus leiab, et vastuse sisu ja mahtu (ca 9 lk) arvestades on
    põhjendatud hageja 04.12.2015 määruskaebusele vastuse koostamine ajakuluga 6 tundi
    (toiming 48).

26. Ringkonnakohtu hinnangul ei saa pidada vajalikeks menetlustoiminguteks 06.04.2016 asja
    materjalide analüüsi ja suhtlust pankrotihalduriga (toiming 50). Nimetatud toimingute
    tegemise ajaks pidanuks esindaja olema asja materjalidega juba põhjalikult tutvunud.
    Nimekirjast ei selgu, miks tuleks suhtlust pankrotihalduriga pidada asjas tehtud
    menetlustoiminguks. Toiming 50 on kohtu hinnangul põhjendatud üksnes menetluse
    peatamise taotluse koostamise ja esitamise osas, milliseks toiminguks ei võinud esindajal
    põhjendatult kuluda üle 0,50 tunni. Toimingu 52 ajakulu on kohtu hinnangul samuti


                                                                                          8(10)
   osaliselt ülemäärane. Kohus leiab, et ringkonnakohtu määruse analüüsile, kohtupraktika ja
   määruskaebuse esitamise perspektiivikuse analüüsile ei saanud kuluda üle 1 tunni.
   Määruses käsitletud õiguslik küsimus ei õigusta oma keerukuse poolest enamat ajakulu.

27. Toiminguna 51 on märgitud kohtuistungiks ettevalmistumine ja menetluskulude nimekirja
    täiendamine 0,90 tundi. Ringkonnakohus leiab, et ajakulu ei ole põhjendatud
    menetluskulude nimekirja täiendamise osas. Ringkonnakohus on eelnevalt selgitanud, et
    tegemist ei ole põhjendatud ja vajaliku menetluskuluga TsMS § 175 lg 1 mõttes.
    Ringkonnakohus loeb menetluskulu põhjendatuks 0,70 tunni ulatuses. Toiminguna 53 on
    välja toodud 19.02 istungiks ettevalmistumine, 10.02 istungiprotokolli analüüs, 17.02
    kohtumääruse analüüs ja suhtlus pankrotihalduriga. Käesolevas asjas ei ole 19.02 ega 10.02
    kohtuistungit toimunud, samuti ei ole kohus teinud 17.02 kohtumäärust. Nimekirjast ei
    selgu, miks tuleks suhtlust pankrotihalduriga pidada asjas tehtud menetlustoiminguks.
    Seetõttu ei saa toiminguna 53 nimetatut pidada asjas vajalikuks menetlustoiminguks.
    13.04.2016 toimunud kohtuistung kestis protokolli kohaselt 9.00-9.20, s.o 0,33 tundi.
    Esindaja on ettevalmistumise kohtuistungiks märkinud lisaks toimingule 54 ka toimingu 51
    koosseisus. Kohus leiab, et toimingu 51 raames märgitud ajakulu kohtuistungiks
    valmistumiseks oli piisav kostja kohtuistungil esindamiseks. Seoses hageja 04.12.15
    määruskaebusele vastamisega olid esindajad juba põhjalikult ennast asjaga kurssi viinud
    ning asja igakülgselt ja ajamahukalt analüüsinud. Pärast määruskaebuse lahendamist ja enne
    kohtuistungi toimumist vastaspool olulisel määral uusi väiteid ega tõendeid ei esitanud.
    Kohtu hinnangul on 13.04.2016 istungil osalemise, protokolli analüüsimise ja kliendiga
    suhtlusega seonduv ajakulu (toiming 54) põhjendatud ja vajalik 0,50 tunni ulatuses.
    Ülejäänud osas on ringkonnakohtu hinnangul kostja poolt väljatoodud toimingud kooskõlas
    menetluse käiguga ning toimingutele märgitud ajakulu on mõistlik ja kooskõlas asja
    keerukusega.

28. Eeltoodust tulenevalt leiab ringkonnakohus menetlustoimingute ja -dokumentide mahtu ja
    asja keerukust arvestades, et kostja 29.10.2015 (täiendatud 30.10.2015) ja 30.05.2016
    menetluskulude nimekirjas märgitud õigusabikulud on põhjendatud ja vajalikud kokku
    55,50 tunni ulatuses. Kostja on palunud menetluskulu hagejalt välja mõista koos
    käibemaksuga. Kostja on kinnitanud, et ta ei saa käibemaksu tagasi arvestada. Seega tuleb
    hagejalt kostja kasuks välja mõista ka käibemaks (TsMS § 174 lg 10). Arvestades esindajate
    tunnitasu määrasid 120 eurot ja 140 eurot, tuleb hagejalt kostja kasuks välja mõista
    õigusabikulud summas 6910 eurot (43x120+12,50x140), koos käibemaksuga summas 8292
    eurot.

29. 18.10.2016 esitas kostja ringkonnakohtule apellatsioonimenetlusega seonduvate
    menetluskulude nimekirja, mille kohaselt palub kostja hagejalt välja mõista menetluskulud
    summas 216 eurot (sh käibemaks). Kolleegium leiab, et põhjendamatu on kostja vastuväide,
    mille kohaselt tuleks menetluskulud jätta kindlaks määramata, kuna kulude tekkimine on
    tõendamata. Riigikohus on määruse nr 3-2-1-65-13 p-s 18 leidnud, et lepingulise esindaja
    kulude teistelt menetlusosalistelt väljamõistmise tingimuseks ei ole asjaolu, et
    menetlusosaline on need kulud kandnud. Ringkonnakohtu hinnangul puudub käesoleval
    juhul alus arvata, et kostjal ei ole õigusabikulude eest tasumise kohustust tekkinud,
    olenemata sellest, et kostja ei ole esitanud kohtule menetlustoimingute eest väljastatud
    arvet.

30. Ringkonnakohtu menetluses on kostja esindajate tunnitasu määrad olnud vastavalt 160
    eurot ja 140 eurot, millele lisandub käibemaks (vrd maakohtu menetluses 140 ja 120 eurot).


                                                                                        9(10)
    Ringkonnakohus leiab, et esindaja tunnitasu määra tõstmine apellatsioonimenetluses 160
    euroni ei ole põhjendatud. Kuna hageja esitas taotluse hagist loobumiseks enne
    apellatsioonkaebuse menetlusse võtmist, on pärast maakohtu otsuse tegemist olnud
    esindajate töömaht vähene. Kohus loeb ringkonnakohtu menetluses esindajate tunnitasu
    määra põhjendatuks ja vajalikuks 140 euro ulatuses. Menetluskulude nimekirjale lisatud
    kuluaruannete kohaselt on kostjale osutatud õigusabiteenuseid kokku 1,20 tunni ulatuses.
    Sealhulgas on kostja esindajal Ants Mailendil kulunud 0,30 tundi maakohtu otsuse
    analüüsile ja kirjavahetusele kliendiga ning 0,30 tundi hageja pankroti väljakuulutamise
    vaidlustamise lõppemise mõju analüüsile ja edasiseks menetluseks tegevuskava
    koostamisele. Esindajal Kedli Anveltil on hagist loobumise taotluse ja edasise tegevuskava
    analüüsile kulunud kokku 0,10 tundi ning 0,50 tundi seisukoha ja menetluskulude nimekirja
    koostamisele. Hageja vastuväidete kohaselt on kostja menetluskulud põhjendatud üksnes
    0,40 tunni ulatuses.

31. Kolleegium leiab, et põhjendatud on kostja esindaja ajakulu maakohtu lahendiga
    tutvumisele 0,30 tundi. Samuti on põhjendatud hageja 10.10.2016 taotlusega tutvumise ja
    selle osas seisukoha esitamise ajakulu, mille ringkonnakohus loeb dokumentide sisu ja
    mahtu arvestades põhjendatuks kuni 0,20 tunni ulatuses. Põhjendamatu on kulu pankroti
    väljakuulutamise mõju analüüsile, kuna see ei seondu käesoleva tsiviilasjaga. Samuti ei saa
    TsMS § 175 lg 1 mõttes pidada põhjendatuks ajakulu menetluskulude nimekirja
    koostamisele. Seega on ringkonnakohtu menetluses kostja õigusabikulud põhjendatud ja
    vajalikud kokku 0,50 tunni ulatuses, s.o summas 70 eurot (0,50x140), koos käibemaksuga
    summas 84 eurot.

32. Ülaltoodust tulenevalt tuleb hagejalt kostja kasuks välja mõista enne käesolevat
    apellatsioonimenetlust kantud põhjendatud õigusabikulu 8292 eurot, tõlkekulu 92,56 eurot
    ja riigilõiv 50 eurot ning käesoleva apellatsioonimenetluse menetluskulud summas 84 eurot,
    kõik kokku 8518,56 eurot. TsMS § 177 lg 4 alusel märgib kohus vastavalt kostja taotlusele,
    et hagejal tuleb tasuda hüvitamisele kuuluvatelt menetluskuludelt menetluskulude suurust
    kindlaks tegeva lahendi jõustumisest alates kuni täitmiseni viivist võlaõigusseaduse § 113
    lõike 1 teises lauses ettenähtud ulatuses.

33. Hageja taotles seoses hagist loobumisega tasutud riigilõivust poole tagastamist.
    Ringkonnakohus leiab, et hageja taotlus tuleb jätta rahuldamata. Apellatsioonimenetluses
    ei ole hageja riigilõivu tasunud. TsMS § 150 lg 3 kohaselt ei tagastata avalduse läbi
    vaatamata jätmisel või menetluse lõpetamisel kompromissi kinnitamise või hagist
    loobumise tõttu eelnevas kohtuastmes tasutud riigilõivu. TsMS § 435 lg 2 kohaselt lõpeb
    kohtuotsusega selles kohtuastmes asja menetlus. Seega, kuivõrd esimese kohtuastme
    menetlus on käesolevaks ajaks lõppenud, on hageja poolt enne käesolevat
    apellatsioonimenetlust tasutud riigilõivu puhul tegemist TsMS § 150 lg 3 mõttes eelnevas
    kohtuastmes tasutud riigilõivuga, mis tagastamisele ei kuulu.


(allkirjastatud digitaalselt)     (allkirjastatud digitaalselt)   (allkirjastatud digitaalselt)
       Indrek Soots                        Liis Arrak                      Indrek Parrest




                                                                                          10(10)

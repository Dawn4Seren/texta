                                           RIIGIKOHUS
                                     TSIVIILKOLLEEGIUM


                                          KOHTUOTSUS
                                        Eesti Vabariigi nimel

 Kohtuasja number                     3-2-1-60-16

 Otsuse kuupäev                       Tartu, 7. september 2016

 Kohtukoosseis                        Eesistuja Jaak Luik, liikmed Henn Jõks ja Tambet Tampuu

 Kohtuasi                             Faustini Europe S.A hagi OÜ EST Development Group ja
                                      Ivaski 1OÜ vastu nõude tunnustamiseks VALGERANNA
                                      BUILDING OÜ (pankrotis) pankrotimenetluses

 Vaidlustatud kohtulahend             Tallinna Ringkonnakohtu 22. detsembri 2015. a otsus
                                      tsiviilasjas nr 2-14-55593

 Kaebuse esitaja ja kaebuse liik      Ivaski 1OÜ kassatsioonkaebus

 Tsiviilasja hind Riigikohtus         0 eurot

 Menetlusosalised ja nende            Hageja Faustini Europe S.A
 esindajad Riigikohtus
                                      Kostja OÜ EST Development Group

                                      Kostja Ivaski 1OÜ, esindaja vandeadvokaat Paul Keres

 Asja läbivaatamise kuupäev           22. august 2016. a, kirjalik menetlus



RESOLUTSIOON
1. Jätta Tallinna Ringkonnakohtu 22. detsembri 2015. a otsuse (tsiviilasi nr 2-14-55593)
resolutsioon muutmata, kuid muuta otsuse õiguslikke põhjendusi.
2. Jätta kassatsioonkaebus rahuldamata.
3. Arvata Ivaski 1OÜ kassatsioonkaebuselt tasutud kautsjon riigituludesse.


ASJAOLUD JA MENETLUSE KÄIK
1. Faustini Europe S.A (hageja) esitas 7. augustil 2014 Harju Maakohtule hagi OÜ EST Development
Group (kostja I) ja Ivaski 1OÜ (kostja II) vastu, milles palus tunnustada hageja 1 048 493 euro
15 sendi suurust nõuet VALGERANNA BUILDING OÜ (pankrotis, võlgnik) pankrotimenetluses
teise rahuldamisjärgu nõudena. Menetluskulud palus hageja jätta solidaarselt kostjate kanda.
Hagiavalduse kohaselt tuleneb hageja nõue hageja ja võlgniku vahel sõlmitud laenulepingust, mille
alusel hageja kandis võlgnikule üle 500 000 eurot. Võlgnik ei ole laenu tagastanud ning ta peab lisaks
põhisummale maksma ka intressi ja viivist. Hageja esitas nõude võlgniku pankrotimenetluses ja
kostjad vaidlesid hageja nõudele vastu.
2. Kostjad ei tunnistanud hagi ja palusid jätta selle rahuldamata ning menetluskulud hageja kanda.
3. Harju Maakohus pidas 3. septembril 2015 asjas kohtuistungi ja andis kohtuistungil pooltele tähtaja
menetluskulude nimekirja esitamiseks kuni 8. septembrini 2015 ja vastaspoole menetluskulude kohta
seisukohtade esitamiseks kuni 11. septembrini 2015.
4. Hageja esitas 8. septembril 2015 kohtule menetluskulude nimekirja, mille järgi on talle
ajavahemikus 5. augustist 2014 kuni 7. septembrini 2015 osutatud õigusabi 20,25 tunni ulatuses
hinnaga 130 eurot tunnis, millele lisandub käibemaks. Lisaks on hageja tasunud hagi esitamisel
riigilõivu 300 eurot. Hageja palus määrata tema menetluskulude suuruseks 2932 eurot 50 senti ja
mõista need kostjatelt solidaarselt välja. Samuti palus hageja mõista kostjatelt välja hüvitamisele
kuuluvatelt menetluskuludelt alates kohtulahendi jõustumisest kuni lahendi täitmiseni viivise
võlaõigusseaduse (VÕS) § 113 lg 1 teises lauses sätestatud määras.
Kostja II esitas 8. septembril 2015 hageja menetluskulude kohta seisukoha, milles palus jätta välja
mõistmata hageja menetluskulude nimekirja koostamise kulud kui mittevajalikud kulud. Samuti palus
kostja II jätta välja mõistmata enne kohtuistungit kantud menetluskulud, kuna hageja ei esitanud
menetluskulude nimekirja kohtule tsiviilkohtumenetluse seadustiku (TsMS) § 176 lg-s 1 sätestatud
tähtaja jooksul ehk enne kohtuvaidlusi.
5. Harju Maakohus rahuldas 17. septembri 2015. a otsusega hagi ja tunnustas hageja 1 048 493 euro
15 sendi suurust nõuet võlgniku pankrotimenetluses teise rahuldamisjärgu nõudena. Hageja
menetluskulud jättis maakohus solidaarselt kostjate kanda ja kostjate menetluskulud nende endi
kanda. Maakohus mõistis kostjatelt hageja kasuks solidaarselt välja 2477 euro 50 sendi suuruse
menetluskulu. Maakohus jättis hageja menetluskulude väljamõistmise taotluse rahuldamata 455 euro
ulatuses, vähendades hagiavalduse koostamisele kulunud aega 2 tunni võrra ning jättes välja
mõistmata õigusabikulu menetluskulude nimekirja koostamisele kulunud 1,5 tunni eest. Maakohus
märkis otsuses, et kostjatel tuleb menetluskuludelt tasuda alates lahendi jõustumisest kuni täitmiseni
viivist VÕS § 113 lg 1 teises lauses ettenähtud ulatuses.
6. Kostja II esitas maakohtu otsuse peale apellatsioonkaebuse, milles palus tühistada maakohtu otsuse
osas, millega kostjatelt mõisteti solidaarselt välja menetluskulud 2477 eurot 50 senti, ja teha uue
otsuse, millega jätta enne kohtuistungit kantud hageja menetluskulud kostjatelt välja mõistmata.
Kostja II oli seisukohal, et maakohus jättis ekslikult arvestamata kostja vastuväited, et hageja ei
esitanud menetluskulude nimekirja kohtuistungil, vaid alles 8. septembril 2015. See on vastuolus
TsMS § 176 lg-ga 1. Kuna hageja jättis menetluskulude nimekirja ja taotluse seaduses sätestatud
tähtajaks esitamata, ei saanud ta seda TsMS § 66 kohaselt hiljem esitada.
Hageja palus jätta apellatsioonkaebuse rahuldamata ja maakohtu otsuse muutmata.

Ringkonnakohtu lahend ja põhjendused
7. Tallinna Ringkonnakohus jättis 22. detsembri 2015. a otsusega maakohtu otsuse muutmata ja
apellatsioonkaebuse rahuldamata.
Ringkonnakohtu otsuse põhjenduste kohaselt ei anna menetluskulude nimekirja hilisem esitamine
praegu alust jätta enne kohtuistungit tekkinud menetluskulusid arvestamata. Maakohus andis
menetlusosalistele kohtuistungil tähtaja menetluskulude nimekirjade esitamiseks kuni 8. septembrini
2015 ja võimaluse esitada menetluskulude kohta seisukohti kuni 11. septembrini 2015. Hageja esitas
menetluskulude nimekirja kohtu määratud tähtajaks ehk 8. septembril 2015. Kohtuistungi protokollist
ei nähtu, et maakohus oleks selgitanud TsMS § 176 lg-s 1 sätestatud korda ja pidanud tähtaja
määramisel silmas vaid kohtuistungil osalemisega seotud menetluskulude nimekirja esitamist.
Kostja II ei esitanud kohtuistungil ega 8. septembril 2015 maakohtule esitatud menetlusdokumendis
TsMS § 333 lg 1 kohast vastuväidet kohtu tegevusele, s.t ei vaidlustanud sellist tähtaja määramist.
Kuigi maakohtu juhised olid vastuolus seadusega ja eksitavad, ei anna see alust jätta hagejal enne
kohtuistungit tekkinud menetluskulusid arvestamata, sest hageja lähtus menetluskulude nimekirja
esitamisel maakohtu juhistest.


MENETLUSOSALISTE PÕHJENDUSED
8. Kostja II palub kassatsioonkaebuses tühistada nii maa- kui ka ringkonnakohtu otsuse osas, millega
temalt mõisteti hageja kasuks välja menetluskulud, ja teha uue otsuse, millega jätta enne
kohtuistungit kantud hageja menetluskulud temalt välja mõistmata.
Kassatsioonkaebuse põhjenduste kohaselt leidis ringkonnakohus ekslikult, et kostja II ei saa tugineda
apellatsioonkaebuses maakohtu rikkumisele, kuna jättis vastuväite õigel ajal esitamata. Kostja II
viitas maakohtu rikkumisele pärast maakohtu otsust esitatud esimeses menetlusdokumendis ehk
apellatsioonkaebuses. Samuti kohaldas ringkonnakohus valesti menetlusõigust, leides, et maakohus
võis määrata kõigi menetluskulude nimekirja esitamiseks tähtaja pärast istungit. Seadus ei anna
kohtule sellist võimalust ja kui kohus selliselt toimib, rikub ta seadust. Seaduses sätestatud tähtaega ei
saa pikendada, vaid üksnes ennistada. TsMS § 176 lg 1 kohaselt tuleb menetluskulude nimekiri juhul,
kui asi vaadatakse läbi kohtuistungil, esitada enne kohtuvaidlusi. Kohus saab määrata hilisema tähtaja
üksnes nende menetluskulude nimekirja esitamiseks, mis seostuvad osalemisega kohtuistungil, kus
lõpetati asja arutamine.
9. Hageja ega kostja I ei ole kassatsioonkaebusele vastanud.


KOLLEEGIUMI SEISUKOHT
10. Kolleegium leiab, et kassatsioonkaebuse väited ei anna alust tühistada ringkonnakohtu otsuse
resolutsiooni, kuid TsMS § 692 lg 2 alusel tuleb muuta ringkonnakohtu otsuse õiguslikke põhjendusi.
Kassatsioonkaebus jääb rahuldamata.
11. Kassatsiooniastmes vaidlevad hageja ja kostja II üksnes menetluskulude kindlaksmääramise üle.
Kuna menetlusosalised ei esitanud apellatsioonkaebust selle osa peale maakohtu otsusest, millega
maakohus tunnustas hageja 1 048 493 euro 15 sendi suurust nõuet võlgniku pankrotimenetluses teise
rahuldamisjärgu nõudena, siis on maakohtu otsus TsMS § 456 lg 4 teise lause alusel selles osas
jõustunud enne käesolevat otsust. Samuti on otsus täies ulatuses enne käesolevat otsust jõustunud
osas, millega maakohus mõistis kostjalt I hageja kasuks välja 2477 euro 50 sendi suurused
menetluskulud, sest kostja I ei esitanud maakohtu otsuse peale apellatsioonkaebust.
Pooled vaidlevad kassatsiooniastmes selle üle, kas kohus võib mõista menetlusosaliselt välja sellised
menetluskulud, mille teine pool on kandnud enne kohtuistungit, kuid mille nimekirja ta esitab kohtule
pärast viimast kohtuistungit, kuid kohtu määratud tähtpäevaks. Vaidlustamata asjaolude kohaselt
andis maakohus 3. septembri 2015. a kohtuistungil, kus lõpetati asja arutamine, pooltele
menetluskulude nimekirjade esitamiseks tähtaja kuni 8. septembrini 2015. Hageja esitaski selleks
tähtpäevaks menetluskulude nimekirja, milles sisaldusid kõik menetluskulud, mida ta oli menetluse
vältel kandnud. Kostja II leiab, et maakohus ei oleks tohtinud mõista temalt hageja kasuks välja neid
menetluskulusid, mis olid hagejal tekkinud enne 3. septembri 2015. a kohtuistungit, kuna
TsMS § 176 lg 1 esimese lause järgi pidanuks hageja esitama enne kohtuistungit kantud
menetluskulude nimekirja enne kohtuvaidlusi.
12. Esmalt märgib kolleegium, et ekslik on ringkonnakohtu seisukoht, et kostja II ei esitanud
TsMS § 333 lg 1 järgi õigel ajal vastuväidet kohtu tegevusele, s.t ei vaidlustanud sellist tähtaja
määramist kohtuistungil ega 8. septembril 2015 maakohtule esitatud menetlusdokumendis.
TsMS § 333 lg 1 näeb ette, et menetlusosaline võib esitada vastuväite kohtu tegevuse kohta
menetluse juhtimisel, samuti vastuväite menetlussätte rikkumise, eelkõige menetlustoimingu
tegemise vorminõuete rikkumise kohta. Vastuväite lahendab kohus määrusega. TsMS § 333 lg 2
kohaselt ei saa menetlusosaline vastuväidet hiljem esitada, kui ta ei esita vastuväidet hiljemalt
kohtuistungi lõpus, kus rikkumine toimus, või rikkumisele järgnenud esimeses kohtule esitatud
menetlusdokumendis, olgugi et ta teadis või pidi viga teadma.
Asja materjalidest nähtuvalt on kostja II juba 8. septembri 2015. a menetlusdokumendis („Täiendav
menetluskulude nimekiri. Seisukoht hageja menetluskulude kohta") palunud jätta välja mõistmata
need hageja menetluskulud, mis on kantud enne kohtuistungit, kuna need on esitatud hilinemisega,
samuti on kostja II märkinud, et TsMS § 66 ei võimaldanud hagejal menetluskulude nimekirja hiljem
esitada. Kolleegiumi arvates on kostja II eelnimetatud dokumendis piisavalt väljendanud oma
seisukohta enne istungit kantud menetluskulude nimekirja esitamise tähtaja kohta. Kostja II ei
pidanud kohtule esitatud menetlusdokumendis lisaks märkima, et ta esitab TsMS § 333 lg 1 kohase
vastuväite kohtu tegevusele menetluskulude nimekirja esitamise tähtaja määramisel. Lisaks on
kostja II ka apellatsioonkaebuses tuginenud sellele, et tema arvates esitas hageja enne viimast
kohtuistungit kantud menetluskulude nimekirja hilinemisega.
13. TsMS § 176 lg 1 kohaselt esitatakse juhul, kui asi vaadatakse läbi kohtuistungil, menetluskulude
rahalise suuruse kindlaksmääramiseks enne kohtuvaidlusi kohtule menetluskulude nimekiri, milles
on detailselt näidatud kulude koosseis. Kohus määrab tähtaja menetluskulude nimekirja esitamiseks
kulude kohta, mis seostuvad osalemisega kohtuistungil, kus lõpetati asja arutamine. Eelmises lauses
nimetatud tähtaeg ei või olla pikem kui kolm tööpäeva kohtuistungi toimumisest arvates.
Kolleegium leiab, et kõigi menetluskulude nimekirja esitamine ühes dokumendis pärast viimast
istungit kohtu määratud tähtpäevaks on lubatud vaatamata sellele, et seadus näeb ette menetluskulude
nimekirja mitmeastmelise esitamise. TsMS § 2 kohaselt on tsiviilkohtumenetluse ülesanne tagada, et
kohus lahendaks tsiviilasja õigesti, mõistliku aja jooksul ja võimalikult väikeste kuludega.
Kolleegium on seisukohal, et kõigi kulude kohta ühtse nimekirja esitamine aitab kaasa
menetlusökonoomiale ja asja lahendamisele mõistliku aja jooksul. Ühtse kulunimekirja esitamine ei
venita menetlust, sest kohus peab TsMS § 176 lg 1 teise lause järgi nagunii andma pooltele tähtaja
viimasel kohtuistungil kantud kulude nimekirja esitamiseks. TsMS § 176 lg 8 kohaselt peab kohus
määrama teisele poolele lisaks ka maksimaalselt seitsmepäevase tähtaja vastaspoole menetluskulude
kohta seisukoha esitamiseks. Pigem võib menetluse venimist põhjustada mitmeastmeline
kulunimekirjade esitamine, kui enne kohtuistungit kantud menetluskulude nimekiri esitatakse kohtule
hilinemisega ja menetlusosaline taotleb hiljem TsMS § 67 järgi menetlustähtaja ennistamist. Kuna
sellest, et kohus enne kohtuistungit kantud, kuid pärast kohtuistungit esitatud menetluskulude
nimekirjas märgitud kulusid ei arvesta, saab menetlusosaline üldjuhul teada alles kohtulahendist, siis
kaasneb tähtaja ennistamise taotlusega selles menetlusetapis õiguslik ebaselgus menetluskulude
kindlaksmääramise kohta juba tehtud lahendi suhtes. Samuti nõuavad tähtaja ennistamise taotluse
lahendamisele kuluvad toimingud (TsMS §-d 67-68) täiendavat aega ning tähtaja ennistamata jätmise
määruse peale on võimalik esitada määruskaebus (TsMS § 68 lg 4 esimene lause), mis võib menetlust
veelgi venitada. Ka 1. jaanuarist 2015 jõustunud TsMS § 176 muudatust sätestanud seaduse eelnõu
(„Tsiviilkohtumenetluse seadustiku muutmise ja sellega seonduvalt teiste seaduste muutmise seadus
545 SE") seletuskirjas on märgitud, et tähtaja ennistamise menetlus on märkimisväärselt aeganõudev.
14. Kolleegium märgib, et menetluskulude nimekirja esitamise tähtaega halduskohtumenetluses
reguleerib halduskohtumenetluse seadustiku (HKMS) § 109 lg 1. Sarnaselt TsMS-iga näeb viidatud
säte ette, et menetluskulude väljamõistmiseks esitatakse kohtule enne kohtuvaidlusi menetluskulude
nimekiri ja kuludokumendid. Kuludokumendid, mis seostuvad osalemisega kohtuistungil, kus
lõpetati asja arutamine, samuti selliste kulude nimekiri, esitatakse kohtule hiljemalt kolme tööpäeva
jooksul pärast istungi lõppu. Samas näeb HKMS § 109 lg 1 neljas lause selgelt ette, et
kuludokumentide ja menetluskulude nimekirja esitamata jätmise korral menetluskulusid välja ei
mõisteta. TsMS ei sätesta eelviidatud tagajärge ja kolleegiumi arvates ei ole enne kohtuistungit
kantud menetluskulude nimekirja seaduses sätestatuga võrreldes hilisema, kuid kohtu määratud
viimaseks tähtpäevaks (TsMS § 176 lg 1 teine lause) esitamise tagajärjeks nende välja mõistmata
jätmine põhjusel, et nimekiri on esitatud hilinemisega.
Kuigi TsMS § 176 lg 1 esimene lause näeb ette, et enne kohtuistungit kantud menetluskulude
nimekiri esitatakse kohtule kohtuistungil enne kohtuvaidlusi, võib menetlusosaline esitada kohtu
määratud viimaseks menetluskulude esitamise tähtpäevaks korraga kõigi menetluses kantud
menetluskulude nimekirja ning kohus peab sellega arvestama, olenemata sellest, kas kohus on
määranud, et esitada tuleb kõigi või üksnes viimase istungiga seotud menetluskulude nimekiri.
Eelnevast tulenevalt on ringkonnakohtu otsuse resolutsioon õige, kuid ringkonnakohtu otsuse
põhjendused tuleb asendada Riigikohtu otsuse põhjendustega.
15. TsMS § 178 lg 4 kohaselt menetluskulude kindlaksmääramise vaidlustamisel tekkinud kulusid ei
hüvitata.
16. Kassatsioonkaebuse rahuldamata jätmise tõttu tuleb kaebuselt tasutud kautsjon TsMS § 149 lg 4
teise lause alusel arvata riigituludesse.


Jaak Luik, Henn Jõks, Tambet Tampuu

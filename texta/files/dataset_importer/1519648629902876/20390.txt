                                                                               2-15-123516




                         KOHTUMÄÄRUS
Kohus                              Harju Maakohus

Kohtunik                           Kristiina Kruusel

Kohtujurist                        Gerli Võimre

Määruse tegemise aeg ja koht       24. märts 2016, Tallinn, Tartu mnt kohtumaja

Tsiviilasja number                 2-15-123516

Tsiviilasi                         Folkefinans AS (Folkefinans AS Eesti filiaali kaudu) hagi
                                   XXXX vastu võlgnevuse 300 euro, intressi 66 euro, võla
                                   sissenõudmise kulu 30 euro ja viivise 204 euro saamiseks

Tsiviilasja hind                   600 eurot

Menetlustoiming                    Kompromissi kinnitamine ja asjas menetluse lõpetamine
                                   ning poole menetluses tasutud riigilõivu tagastamine

Menetlusosalised ja nende          Hageja Folkefinans AS (Folkefinans AS Eesti filiaali kaudu,
esindajad                          registrikood 11913301, asukoht XXXX)
                                   Hageja lepinguline esindaja Argo Lilles (OÜ Castovanni, e-
                                   post menetlus@castovanni.ee)
                                   Kostja XXXX(isikukood XXXX, elukoht XXXX)

Asja läbivaatamine                 Kirjalik menetlus
RESOLUTSIOON
  1. Kinnitada Folkefinans AS-i (Folkefinans AS Eesti filiaali kaudu, hageja) ja
     XXXX(kostja) (koos pooled) vahel sõlmitud kompromiss alljärgnevas:
             1.1. Kostja kohustub tasuma hagejale võlgnevuse summas 600 eurot ja pool
                  riigilõivust summas 22,50 eurot järgneva graafiku alusel: tasumise
                  tähtajaga iga kuu hiljemalt viiendaks kuupäevaks alates jaanuarist 2016
                  ning 50 eurot kuus.
             1.2. Kostja tasub kõik käesolevast kohtumäärusest tulenevad maksed
                  Folkefinans AS Eesti filiaali arvelduskontole , selgitusega: „XXXX,
                  tsiviilasi nr 2-15-123516“, viitenumber 150821001125.
             1.3. Kohtumääruse resolutsiooni punktis 1.1. nimetatud tingimustel summa
                  kogu ulatuses tasumisega, loeb hageja laenulepingust nr XXXX tulenevad
                  kostja kohustused enda ees kohaselt täidetuks ning nimetatud lepingust
                  tulenevad võlasuhted lõppenuks.
                                                                                           1
                                                                                  2-15-123516
           1.4. Kui kostja viivitab mistahes käesolevast määrusest tuleneva makse
                tasumisega rohkem kui 10 kalendripäeva, siis loetakse kõikide maksete
                tähtaeg saabunuks ning kostjal on kohustus tasuda kogu määrusest
                tulenev võlgnevuse jääk viivitamatult. Kostja kohustub tasuma hagejale
                viivist 0,07% võlgnevuse jäägilt kalendripäevas.
   2. Lõpetada seoses kompromissi kinnitamisega tsiviilasjas nr 2-15-123516 menetlus.
   3. Tagastada Folkefinans AS-ile (Folkefinans AS Eesti filiaali kaudu) pool menetluses
      tasutud riigilõivust, s.o 22,50 eurot, OÜ Castovanni arvelduskontole .
   4. Toimetada kohtumäärus menetlusosalistele kätte.

Edasikaebamise kord
Kohtumääruse peale võib esitada määruskaebuse Tallinna Ringkonnakohtule Harju Maakohtu
kaudu viie (5) päeva jooksul alates määruse kättetoimetamisest.
Kohus selgitab, et vastavalt tsiviilkohtumenetluse seadustiku (TsMS) § 187 lg-le 6 peab
menetlusabi taotlemise korral menetlusabi taotleja seaduses sätestatud tähtaja järgimiseks
tegema tähtaja kestel ka menetlustoimingu, mille tegemiseks ta menetlusabi taotleb, eelkõige
esitama kaebuse. Kaebuse põhjendamiseks või riigilõivu tasumiseks või kaebuses esineva
sellise puuduse kõrvaldamiseks, mis on seotud menetlusabi taotlemisega, annab kohus sellisel
juhul mõistliku tähtaja pärast menetlusabi andmise taotluse lahendamist, kui nimetatud taotlus
ei olnud esitatud põhjendamatult või tähtaja pikendamise eesmärgil. See ei välista
menetlustähtaja ennistamist.

ASJAOLUD JA MENETLUSE KÄIK
1. Folkefinans AS (Folkefinans AS Eesti filiaali kaudu, hageja) esitas 30.10.2015 Pärnu
Maakohtule maksekäsu kiirmenetluse avalduse XXXX(kostja) vastu 600 euro saamiseks.
Kohus tegi 10.11.2015 kostjale makseettepaneku. Hageja esitas 13.01.2016 kohtule poolte
poolt sõlmitud kompromisslepingu koopia. 15.01.2016 esitati kohtule antud
kompromisslepingu originaal. Seoses kompromisslepingu kohtule esitamisega lõpetati
21.03.2016 määrusega maksekäsu kiirmenetlus ning nõue anti üle Harju Maakohtule menetluse
jätkamiseks hagimenetluses (TsMS § 486 lg 1 p 3).

2. Eeltoodud kompromissis paluvad pooled kohtul kompromissi kinnitada ja asjas menetluse
lõpetada. Pooled on kompromissi sõlmimisel võtnud mh arvesse, et Harju Maakohtu
menetluses on tsiviilasi nr 2-15-123516, s.o hageja hagi kostja vastu 600 euro saamiseks, ning
võlgnevus tuleneb poolte vahel 13.06.2012 sõlmitud laenulepingust nr 1635045. TsMS § 632
lg 4 ja § 659 alusel taotlevad pooled kohtult menetluse lõpetamise määrusele määrusekaebuse
esitamise tähtaja lühendamist viiele päevale arvates kohtumääruse kättetoimetamisest.
Vastavalt TsMS § 150 lg 2 p-le 1 palus hageja tagastada pool tasutud riigilõivust OÜ
Castovanni arvelduskontole .

KOHTUMÄÄRUSE PÕHJENDUSED
3. Kohus leiab, et esitatud kompromiss tuleb kinnitada ja seetõttu asjas menetlus lõpetada.

4. TsMS § 486 lg 1 p 3 kohaselt jätkab makseettepaneku koostanud kohus asja menetlemist
hagimenetluses või annab asja hagimenetluses menetlemiseks üle maksekäsu kiirmenetluse
avalduses nimetatud kohtule või poolte ühises taotluses nimetatud kohtule, kui avaldaja ja
võlgnik on enne maksekäsu tegemist esitanud kohtule kirjaliku kompromisslepingu. TsMS §
486 lg 4 järgi menetleb kohus kompromissilepingut sama seadustiku §-des 430 ja 431 sätestatu
kohaselt enne asja hagimenetluses menetlemise alustamist. Kui kohus kompromissi ei kinnita,
jätkab ta asja menetlemist hagimenetluses käesoleva seadustiku §-s 487 sätestatu kohaselt.
                                                                                              2
                                                                                   2-15-123516

5. Kohus ei jätka käesoleval juhul asja menetlemist hagimenetluses TsMS § 487 kohaselt,
kuivõrd kohus kinnitab kompromissi ja lõpetab sellega asja menetluse.

6. TsMS § 430 lg 1 kohaselt võivad pooled menetluse kuni hagi kohta tehtud lahendi
jõustumiseni lõpetada kompromissiga. Võlaõigusseaduse § 578 lg-st 1 tulenevalt muudetakse
kompromissilepingu sõlmimisega õiguslikult vaieldav või ebaselge õigussuhe vaieldamatuks
poolte vastastikuste järeleandmiste teel. Ebaselguseks loetakse muu hulgas ka ebakindlust
nõude sissenõutavuse suhtes. Sama paragrahvi teise lõike kohaselt eeldatakse, et
kompromissilepingu tagajärjel loobuvad lepingupooled oma nõuetest ning omandavad
kompromissilepingu alusel uued õigused.

7. TsMS § 428 lg 1 p 4 sätestab, et kohus lõpetab menetluse otsust tegemata, kui pooled on
sõlminud kompromissi ja kohus kinnitab selle. Vastavalt TsMS § 430 lg-le 3 ei kinnita kohus
kompromissi, kui see on vastuolus heade kommetega või seadusega või rikub olulist avalikku
huvi või kui kompromissi ei ole võimalik täita. Kohus ei ole kompromissiga seotud ega pea
seda kinnitama perekonnaasjas. TsMS § 430 lg 7 kohaselt võib kompromiss olla tingimuslik.

8. Kohtu arvates ei ole kompromiss esitatud asjaolude järgi vastuolus heade kommete ega
seadusega ning ei riku olulist avalikku huvi, samuti on seda võimalik täita. Kohtul ei ole alust
jätta kompromiss TsMS § 430 lg 3 järgi kinnitamata.

9. Kohus selgitab, et kooskõlas TsMS § 430 lg-ga 6 asendab kokkuleppe sõlmimine kohtu
kinnitatud kompromissina kokkuleppe notariaalset tõestamist. TsMS §-st 432 tulenevalt, ei saa
hageja menetluse lõpetamise korral pöörduda uuesti kohtusse hagiga sama kostja vastu
vaidluses samal alusel sama hagieseme üle. Kompromissi saab vastavalt TsMS § 430 lg-s 8
sätestatule tühistada ja selle tühisusele saab tugineda tsiviilseadustiku üldosa seaduses
nimetatud alustel ning kompromissist saab taganeda või selle üles öelda võlaõigusseaduses
nimetatud alustel. Kompromissi saab tühistada või selle tühisusele tugineda ning kompromissist
saab taganeda või kompromissi üles öelda üksnes kompromissi kui täitedokumendi alusel
toimuva täitemenetluse hagiga lubamatuks tunnistamise menetluses. Kui kohus sellise hagi
rahuldab, loetakse, et kompromissil ei ole täielikult või osaliselt õiguslikke tagajärgi ja
menetlus asjas, milles kompromiss sõlmiti, jätkub. TsMS § 430 lg 9 järgi saab kompromissi
pankrotimenetluses või täitemenetluses tagasivõitmise korras kehtetuks tunnistada.

10. TsMS § 168 lg-st 3 tulenevalt kannavad pooled kompromissi sõlmimise korral
menetluskulud ise, kui nad ei ole kokku leppinud teisiti. Käesoleval juhul on pooled kokku
leppinud, et kostja tasub hagejale pool riigilõivust summas 22,50 eurot.

11. Järgnevalt lahendab kohus hageja taotluse riigilõivu tagastamiseks. Kohus leiab, et hageja
taotlus poole menetluses tasutud riigilõivu tagastamiseks kuulub rahuldamisele. TsMS § 150 lg
2 p 1 sätestab, et pool menetluses tasutud riigilõivust tagastatakse, kui pooled sõlmivad
kompromissi. Sama paragrahvi neljanda lõike järgi tagastab kohus, kelle menetluses asi viimati
oli, riigilõivu üksnes selle menetlusosalise avalduse alusel, kes riigilõivu tasus või kelle eest
riigilõiv tasuti. Riigilõiv tagastatakse menetlusosalisele, kes selle pidi tasuma, või tema
korraldusel muule isikule.

Hageja on tasunud (30.10.2015) maksekäsu kiirmenetluse avalduse esitamisel riigilõivu
summas 45 eurot Rahandusministeeriumi arvelduskontole nr EE062200221059223099,
viitenumbriga 00715000138762. Seega tagastamisele kuulub pool menetluses tasutud
riigilõivust, s.o 22,50 eurot. Vastavalt hageja taotlusele tuleb tagastatav summa kanda OÜ
Castovanni arvelduskontole .
                                                                                               3
                                                                      2-15-123516

12. TsMS § 661 lg 4 järgi võib poolte kokkuleppel määruskaebuse esitamise tähtaega
hagimenetluses lühendada. Kohus lühendab poolte soovil edasikaebetähtaega.


/allkirjastatud digitaalselt/
Kristiina Kruusel
kohtunik




                                                                                4

                        KOHTUMÄÄRUS


Kohus                            Harju Maakohus

Määruse tegemise aeg ja koht     17.11.2016.a Tallinn, Liivalaia kohtumaja

Kohtuasja nr                     1-14-3145

Kohtunik                         Eha Popova

Kohtuistungi sekretär            Julia Senkevitš

Tõlk                             Natalia Senkevitš

Kohtuasi                          Vangla materjalid Kristiina Romanova tingimisi enne
                                 tähtaega vangistusest vabastamiseks

Süüdimõistetu                    Kristiina Romanova (ik 49209160284) viibib Vanglas

Kohtuistungi toimumise aeg,      10.11.2016.a Tallinn     Liivalaia   kohtumaja,   avalik
                                 kaugkohtuistung
koht



RESOLUTSIOON

1. Vabastada Kristiina Romanova       karistuse kandmisest tingimisi enne tähtaega
katseajaga kuni 22.04.2018.a.

2. KarS § 76 lg 5 alusel allutada Kristiina Romanova katseajal KarS §-s 75 sätestatud
käitumiskontrollile ning kohustada teda järgima KarS § 75 lg 1 p 1-6 sätestatud
kontrollnõudeid:
1)    elama kohtu määratud alalises elukohas XXXX;
2)    ilmuma         kriminaalhooldaja        määratud       ajavahemike         järel
kriminaalhooldusosakonda registreerimisele;
3)      alluma kriminaalhooldaja kontrollile oma elukohas ning esitama talle andmeid
oma kohustuste täitmise ja elatusvahendite kohta;
4)      saama kriminaalhooldusametnikult eelneva loa elukohast lahkumiseks Eesti
territooriumi piires kauemaks kui viieteistkümneks päevaks;
5)      saama kriminaalhooldusametnikult eelneva loa elu-, töö- või õppimiskoha
vahetamiseks;
6)      saama kriminaalhooldusametnikult eelneva loa Eesti territooriumilt lahkumiseks
ja väljaspool Eesti territooriumi viibimiseks.

3. Kohaldada Kristiina Romanova suhtes käitumiskontrolli ajal KarS § 75 lg 2 p 2, 2-1
ja 4 sätestatud kohustusi:
- mitte tarvitada alkoholi;
- mitte omada või tarvitada narkootilisi või psühhotroopseid aineid;
- asuda tööle või võtta end Töötukassas arvele 2 (kahe) nädala jooksul peale vanglast
vabanemist.

4. Kristiina Romanovale määratud katseaja ja käitumiskontrolli kulgemist arvestada
alates kohtumääruse jõustumisest.

5. Määrata Kristiina Romanovale kriminaalhooldaja                      Vangla     Ida-Harju
kriminaalhooldusosakonna juhataja määramisel ja saata                  määrus     täitmiseks
kriminaalhooldusosakonnale.

6. Kristiina Romanova vabastada määruse jõustumisel.

Määrus saata teadmiseks vanglale, prokurörile ja süüdimõistetule.

Edasikaebamise kord
Määrusele saab esitada 15 päeva jooksul määruskaebuse Harju Maakohtule.


Asjaolud ja kohtumääruse põhjendused

 Vangla esitas Harju Maakohtule materjalid kinnipeetava Kristiina Romanova tingimisi enne
tähtaega vangistusest vabastamiseks.

Harju Maakohtu 12.08.2014.a kohtuotsusega tunnistati Kristiina Romanova süüdi KarS § 184
lg 2 p 1 järgi ja teda karistati vangistusega 4 aastat ja 6 kuud. Karistusaja alguseks loeti
22.10.2013.a. Kohtuotsus jõustus 21.01.2015.a.

Karistuse kandmise algus 22.10.2013.a ja lõpp on 22.04.2018.a.

Kristiina Romanova kohta kinnipidamisasutuses koostatud iseloomustusest nähtub, et
kinnipeetav osaleb alates 15.04.2015 tööhõives,           on läbinud sotsiaalprogrammi
„Eluviisitreening“. 05.10.2015-01.03.2016 oli sõltuvusrehabilitatsiooni osakonnas ja võttis
osa anonüümsete narkomaanide tugirühma tegevustest, on läbinud programmi „12 sammu“.
Alates 22.09.2016 osaleb sotsiaalprogrammis „Võida“. Kehtivaid distsiplinaarkaristusi ei ole.




                                                                                           2
Kristiina Romanova kohta kriminaalhoolduses koostatud iseloomustusest nähtub, et tal
on vabanemisjärgselt võimalus asuda elama XXXX oma XXXX kuuluvasse korterisse.
Vabanemisjärgselt garanteeritud töökoht puudub.

Kristiina Romanova soovib vabaneda tingimisi enne tähtaega. Elama asub XXXX
kuuluvasse korterisse XXXX. Kriminaalkorras karistatud kolm korda, vanglas kolmas kord.
Kannab karistust narkokuriteo eest. Distsiplinaarkaristusi ei ole. Narkootikume tarvitab
umbes 10 aastat. Käis anonüümsete narkomaanide grupis, vanglas läbis sotsiaalprogrammid ja
jätkab edasi tööd selles suunas. On nõus lisakohustustega.
Abiprokurör Katrin Tron esitas kirjaliku seisukoha, mille kohaselt prokurör toetab Kristiina
Romanova tingimisi ennetähtaegset vabastamist, nõustudes vangla arvamusega, mis on ära
toodud kinnipeetava iseloomustuses. Riiklikku süüdistust esindanud prokurör ei ole vastu K.
Romanova tingimisi ennetähtaegsele vabastamisele. Samuti toetab abiprokurör K. Romanova
allutamist KarS § 75 sätestatud käitumiskontrollile, leides, et vangla ja kriminaalhooldaja
poolt taotletud lisakohustused on abiks kriminaalhoolduse läbimisel.

Kohus, tutvunud esitatud materjalide ja prokuröri kirjaliku seisukohaga ning ära kuulanud
süüdimõistetu arvamuse, leiab, et Kristiina Romanova võib vangistusest tingimisi
ennetähtaegselt vabastada.

Tingimisi enne tähtaega vangistusest vabastamise otsustamisel arvestab kohus kuriteo
toimepanemise asjaolusid, süüdlase isikut, varasemat elukäiku ning käitumist karistuse
kandmise ajal, samuti tema elutingimusi ja neid tagajärgi, mida võib süüdlasele kaasa tuua
tingimisi enne tähtaega karistusest vabastamine. Seega võtab kohus taotluse läbivaatamisel
arvesse kõik süüdimõistetu isikut iseloomustavad andmed – tema käitumist nii kuriteo
toimepanemisele eelnenud ajal, sellel ajal ning sellele järgnenud perioodil.

Antud juhul peab kohus põhjendatuks vabastada kinnipeetav vangistusest tingimisi
ennetähtaegselt. Kristiina Romanova käitumine vangistuses on olnud nõuetekohane. Vangla
ja prokurör toetavad K. Romanova tingimisi ennetähtaegset vabastamist.

Kohus usub, et praegune vangistus on pannud K. Romanova mõistma, et toimepandud
kuritegudele järgnevad tema igapäevast elu ja heaolu oluliselt piiravad tagajärjed ning ta on
enda õigusvastasest käitumisest ka vajalikud järeldused teinud. Kohus leiab, et kinnipeetavale
võib anda võimaluse näidata, et ta on suuteline õiguskuulekalt käituma.

Kohtu hinnangul võimaldab K. Romanova tingimisi ennetähtaegne vabastamine kohaldada
tema üle käitumiskontrolli ning seeläbi teostada järelevalvet väljaspool kinnipidamisasutust,
kindlustamaks positiivseid muutusi, andes samas talle võimaluse tõestada, et ta on asunud
paranemise teele ning on võimeline edaspidi järgima seaduskuulekat eluviisi. Katseajal on
võimalik hinnata kinnipeetava püüdlusi oma elu korraldamisel, samuti kehtivate tavade ja
reeglite järgimisel. Kriminaalhooldusseaduse § 1 lg 1 kohaselt valvatakse kriminaalhoolduse
käigus kriminaalhooldusaluse käitumise ja temale kohtu või prokuröri poolt pandud
kohustuste täitmise järele ning soodustatakse kriminaalhooldusaluse sotsiaalset kohanemist
eesmärgiga mõjutada teda hoiduma kuritegude toimepanemisest.

Pärast vabanemist on K. Romanoval olemas kindel elukoht ning kriminaalhoolduse
kohaldamisega on nõustunud ka süüdimõistetu, saades aru selle vajalikkusest ja kasulikkusest
oma edasise elu korraldamisel. Kõik need asjaolud aitavad kohtu hinnangul kaasa
kinnipeetava edaspidisele õiguskuulekale käitumisele ning ühiskonnas aktsepteeritavate

                                                                                            3
hoiakute ja tõekspidamiste omaksvõtmisel. Kohus usub, et süüdimõistetu on nüüdseks teinud
karistusest vastavad järeldused ning oskab edaspidises elus käituda normikohaselt.
Kohus juhindub KarS § 76 ja KrMS §-dest 426, 432, 383, 384.

Eha Popova
Kohtunik




                                                                                       4

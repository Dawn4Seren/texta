                                                             Tsiviilasi nr 2-15-118650




                             KOHTUMÄÄRUS

 Kohus                           Tallinna Ringkonnakohus

 Kohtuasja number                2-15-118650

 Määruse tegemise aeg ja koht    06.04.2016, Tallinn

 Kohtukoosseis                   Ele Liiv, Indrek Parrest ja Imbi Sidok-Toomsalu

 Kohtuasi                        Law Office Storm & Mets OÜ maksekäsu
                                 kiirmenetluse avaldus MRW vastu 264 euro nõudes

 Vaidlustatud kohtulahend        Pärnu Maakohtu Maksekäsuosakonna 02.12.2015
                                 määrus maksekäsu kiirmenetluse avalduse läbi
                                 vaatamata jätmiseks

 Kaebuse esitaja ja kaebuse liik Law Office Storm & Mets OÜ määruskaebus

 Menetlusosalised   ja   nende Hageja (määruskaebuse esitaja): Law Office Storm &
 esindajad                     Mets OÜ (rk 12029233), esindaja prokurist Marjel Mõis
                               Kostja: MRW (sünd. XX.XX.XXXX, elukoht:
                               XXXXXXX        X,     XX-XXX        X,     XXXXX,
                               XXXXXXXXXX, XXXXXX XXXXXXX)

 Menetluse liik                  Kirjalik menetlus

RESOLUTSIOON
   1. Jätta Pärnu Maakohtu Maksekäsuosakonna 02.12.2015 määrus muutmata ja
      Law Office Storm & Mets OÜ määruskaebus rahuldamata.
   2. Jätta menetluskulud Law Office Storm & Mets OÜ kanda.
   3. Määruse peale võib Riigikohtule esitada määruskaebuse 15 päeva jooksul
      määruse ärakirja kättesaamisest alates. Hagimenetluses võib Riigikohtus
      menetlusosaline menetlustoiminguid teha ning avaldusi ja taotlusi esitada üksnes
      vandeadvokaadi vahendusel. Menetlusosaline võib ise esitada menetlusabi
      taotluse ja teise menetlusosalise kaebuse või taotluse kohta seisukohti ja
      vastuväiteid. Menetlusabi taotluse esitamine ei peata seaduses sätestatud ega
      kohtu määratud menetlustähtaja kulgemist. Seaduses sätestatud tähtaja
      järgimiseks peab menetlusabi taotleja tegema tähtaja kestel ka
      menetlustoimingu, mille tegemiseks ta menetlusabi taotleb.

Asjaolud ja menetluse käik


                                                                                     1(5)
                                                                 Tsiviilasi nr 2-15-118650

   1. Law Office Storm & Mets OÜ esitas 02.09.2015 maksekäsu kiirmenetluse avalduse
      MRWi vastu. Võlgniku elukoht on Rootsis. Avalduse kohaselt on võlgnik sõlminud
      avaldajaga teenuse osutamise lepingu, mille alusel saadab avaldaja võlgnikule auto
      hindamisakti võlgniku poolt eelnevalt esitatud andmete alusel ning võlgnik kohustub
      maksma selle eest avaldajale fikseeritud tasu. Võlgnik ei ole tasunud 14.07.2014
      esitatud arvet, mille tasumise tähtaeg oli 24.07.2014. Avaldaja on saatnud võlgnikule
      ka kaks meeldetuletuskirja, kuid võlgnik ei ole neile reageerinud.

   2. 14.09.2015 tegi kohus võlgnikule makseettepaneku.

   3. Vastuseks kohtu järelepärimisele kohtualluvuse kohta selgitas avaldaja 06.11.2015 ja
      12.11.2015 e-kirjades, et endine võlausaldaja Molde Interner Solutions OÜ on Law
      Office Storm&Mets OÜ-ga sõlminud nõude loovutamise lepingu. Molde Internet
      Solutions OÜ osutas võlgnikule teenust veebilehekülje vahendusel. Võlgnik on võtnud
      endale teadliku kohustuse teenuse eest tasuda ning sõlmis vabatahtlikult väljade
      täitmisega lepingu, saades sellest kinnituse oma e-postile vastavalt tarbija õiguseid
      käsitlevale Euroopa Parlamendi ja Nõukogu direktiivile 2011/83/EL. Nõude
      loovutamise lepingu punktis 2.3 on sätestatud, et Law Office Storm & Mets OÜ
      omandab kõik tõendid, mida on vaja, et tõendada nõude olemasolu, sh lepingud, arved,
      varasem kirjavahetus, IP-aadressid ja kõik muud dokumendid, mida saab kasutada
      tõendina kohtumenetluses tsiviilkohtumenetluse seadustiku (TsMS) mõistes või mille
      edastamist on loovutuse saaja nõudnud, vaid juhul kui võlgnik esitab loovutuse saaja
      esitatud nõudele vastuväite. Molde Internet Solutions OÜ asub Eestis ja sellest
      tulenevalt on Eesti kohus õige kohus lahendama nendest lepingust tulenevaid vaidlusi.
      Seejuures ei oma tähtsust, kas võlgnik ja võlausaldaja olid varasemalt leppinud kokku
      kohtualluvuses või mitte. Kohtule esitatud maksekäsu kiirmenetluse avalduses märgitud
      nõude aluseks oleva lepingu puhul on tegemist Euroopa Parlamendi ja Nõukogu
      määruse (EL) nr 1215/2012 artikkel 17 punkt 1 alapunktis c) sätestatud lepinguga.

Maakohtu määrus
  4. Pärnu Maakohtu Maksekäsuosakonna 02.12.2015 määrusega jäeti Law Office Storm &
     Mets OÜ maksekäsu kiirmenetluse avaldus läbi vaatamata.

   5. TsMS § 75 lg 1 kohaselt kontrollib avalduse saanud kohus, kas rahvusvahelise
      kohtualluvuse sätete järgi võib avalduse esitada Eesti kohtule. Asi allub Eesti kohtule,
      kui Eesti kohus võib selle lahendada pädevuse ja kohtualluvuse sätete kohaselt või
      kohtualluvuse kokkuleppest tulenevalt, kui seadusest või välislepingust ei tulene teisiti
      (TsMS § 70 lõige 2). TsMS-is rahvusvahelise kohtualluvuse kohta sätestatut
      kohaldatakse kohtualluvuse määramisel Euroopa Liidu liikmesriikide kohtute vahel
      üksnes ulatuses, milles see ei ole reguleeritud Euroopa Parlamendi ja Nõukogu
      määrusega (EL) nr 1215/2012 kohtualluvuse ning kohtuotsuste tunnustamise ja täitmise
      kohta tsiviil- ja kaubandusasjades (edaspidi Brüssel I määrus uuesti sõnastatud).

   6. Vastavalt Brüssel I uuesti sõnastatud määruse art 17 punktile 1 c ja art 18 punktile 2
      võib küsimustes, mis on seotud lepinguga, mis on sõlmitud isikuga, kes tegeleb tarbija
      alalise elukoha liikmesriigis äri- või kutsetegevusega või kelle selline tegevus on
      mistahes vahenditega suunatud nimetatud liikmesriiki või mitme liikmesriigi hulgas ka
      nimetatud liikmesriiki, ning kui leping kuulub sellise tegevuse raamesse, algatada teine
      lepinguosaline menetluse tarbija vastu üksnes selle liikmesriigi kohtutes, kus on tarbija
      alaline elukoht.


                                                                                          2(5)
                                                                Tsiviilasi nr 2-15-118650



  7. Brüssel I uuesti sõnastatud määruse art 19 kohaselt võib art-te 17 ja 18 sätetest kõrvale
     kalduda üksnes kokkuleppe alusel, mis on sõlmitud pärast vaidluse teket või mis
     võimaldab tarbijal algatada menetluse käesolevas jaos nimetamata kohtutes või mille
     on sõlminud tarbija ja teine lepingupool, kelle mõlema alaline või peamine elukoht oli
     kokkuleppe sõlmimise ajal samas liikmesriigis, ning mille kohaselt on asja
     lahendamiseks pädevad kõnealuse liikmesriigi kohtud, tingimusel, et selline kokkulepe
     ei ole vastuolus asjaomase liikmesriigi õigusega.

  8. Käesolevas menetluses on avaldus esitatud tarbijast võlgniku vastu, kelle elukoht on
     Rootsis ja kellel ei ole filiaali, esindust ega muud üksust Eesti Vabariigis. Tegemist on
     Euroopa Parlamendi ja Nõukogu määruse (EL) nr 1215/2012 artikkel 17 punkt 1
     alapunktis c) sätestatud lepinguga. Kohtualluvuse kokkulepet avaldaja kohtule ei
     esitanud.

  9. Maakohus leidis, et asjas ei esine Brüssel I uuesti sõnastatud määruse art-s 19 märgitud
     asjaolusid, mis võimaldaksid kõrvale kalduda art-tes 17 ja 18 sätestatud regulatsioonist.

  10. Maksekäsu kiirmenetlus on hagita menetluse alaliik. Hagita asju vaatab kohus läbi
      hagimenetluse sätete kohaselt, arvestades hagita menetluse kohta sätestatud erisusi
      (TsMS § 477 lõige 1). Vastavalt TsMS § 423 lõike 1 punktile 13 jätab kohus hagi läbi
      vaatamata, kui kohus ei ole pädev asja lahendama. TsMS § 425 lõike 1 kohaselt jätab
      kohus hagi läbi vaatamata määrusega. Hagi läbi vaatamata jätmise korral loetakse, et
      hagi ei ole kohtu menetluses olnud ja hageja võib pöörduda hagiga sama kostja vastu
      samal alusel vaidluses sama hagieseme üle kohtusse (TsMS § 426 lõige 1).

Määruskaebus
  11. Avaldaja esitas maakohtu määrusele määruskaebuse, milles palub määruse tühistada ja
      määrata käesoleva tsiviilasja kohtualluvus Eesti maakohtule.

  12. Kohus tõlgendas ebaõigesti Brüssel I (EL) määrus nr 1215/2012 (uuesti sõnastatud)
      artikli 7 punkti 5. Eelmainitud sättes on antud vaidluse puhul isikuks ilmselgelt tarbija
      ehk füüsiline isik, sest filiaali, esindust või muud üksust saab omada üksnes juriidiline
      isik (antud juhul on selleks Molde Internet Solutions OÜ kui teenuse osutaja). Molde
      Internet Solutions OÜ asub Eesti Vabariigis, teenus isikule on osutatud Eesti Vabariigis
      ning antud juhul on tegemist Molde Internet Solutions OÜ tegevusest tuleneva
      vaidlusega, sest eelnimetatud ettevõte osutas oma üksuse asukohas (Eesti Vabariigis)
      võlgnikule teenust, kuid võlgnik ei ole siiani osutatud teenuse eest tasunud.

  13. Kohus on õigesti leidnud, et tegemist on Euroopa Parlamendi ja Nõukogu määruse (EL)
      nr 1215/2012 artikkel 17 punkt 1 alapunktis c) sätestaud lepinguga. Antud lepingu puhul
      lubab artikkel 17 asjades, mis puudutavad lepinguid, mille isik on tarbijana sõlminud
      oma majandustegevusest või kutsealast sõltumatul eesmärgil, määrata kohtualluvus
      kindlaks käesoleva jao alusel, ilma, et see piiraks artikli 6 ja artikli 7 punkti 5
      kohaldamist. Olukorras, kus on täidetud Euroopa Parlamendi ja Nõukogu määruse (EL)
      nr 1215/2012 artikli 7 punkti 5 kohaldamiseks vajalikud eeldused, aga kohus keeldub
      asja menetlemast pädevuse puudumise tõttu, on tegemist artikli 7 punkti 5 kohaldamise
      piiramisega. Avaldaja on seisukohal, et Eesti kohus on õige ja pädev kohus asja
      lahendama.
  14. Lisaks väärib märkimist asjaolu, et kohtualluvuse valik piiriülestes vaidlustes on


                                                                                          3(5)
                                                                    Tsiviilasi nr 2-15-118650

       võlausaldaja autonoomia ning muudel instantsil puudub seaduslik alus selle õiguse
       objektiivseks piiramiseks muul kui seaduses erandlikult sätestatud alustel. Kuivõrd
       Brüssel I (uuesti sõnastatud) määrus väljendab expressis verbis eelviidatud sätete
       koosmõjul, et tarbijavaidlused avaldaja sõlmitud lepingute puhul kuuluvad sätete järgi
       selle kohtu pädevusse, kus asub filiaal, esindus või muu üksus, mille tegevusest
       tulenevat vaidlust menetletakse, on Eesti kohus pädev asja arutama. Asja menetlemine
       Eesti kohtus ei piira ega koorma üleliigselt võlgniku õigusi või võimalust
       kohtumenetluses osalemiseks, sest igale piiriülese menetluse osalisele on tagatud õigus
       keelduda võõrkeelsete dokumentide vastuvõtmisest, nõudes neid vaid talle arusaadavas
       keeles (sh emakeeles) ning esitada kõik vajalikud vastuväited õigeaegselt tagatud
       tähtaja jooksul isikule arusaadavas keeles edastatud blankettvormidel, mis on isikule
       tagatud vastasliikmesriigi kohtu poolt (kellele on need eelnevalt edastanud avaldaja) või
       liikmesriigi Justiitsministeerium (Euroopa Parlamendi ja Nõukogu 13. novembri 2007.
       aasta määrus (EÜ) nr 1393/2007 kohtu- ja kohtuväliste dokumentide Euroopa Liidu
       liikmesriikides kättetoimetamise kohta tsiviil- ja kaubandusasjades). Euroopa Liidu
       õigusest tulenevad määrused ja direktiivid kaitsevad alati selles osas füüsilist isikut
       enam kui oma majandus- ja kutsetegevuses tegutsevat võlausaldajat, mistõttu ei piira
       kohtuasja menetlemine Eesti riigis võlgnikku liigselt ning on igakülgselt kooskõlas EL
       määrusandlusega eelviidatud normide mõistes.

Menetluse edasine käik
   15. Pärnu Maakohus võttis määruskaebuse menetlusse, jättis selle rahuldamata ja edastas
       läbivaatamiseks Tallinna Ringkonnakohtule.

Ringkonnakohtu põhjendused
   16. Ringkonnakohus, tutvunud tsiviilasja materjalidega, leiab, et Pärnu Maakohtu
       Maksekäsuosakonna 02.12.2015 määrus on seaduslik ja põhjendatud ning ükski
       määruskaebuses esitatud väide ei anna alust maakohtu määruse tühistamiseks. Law
       Office Storm & Mets OÜ määruskaebus tuleb jätta rahuldamata. Ringkonnakohus
       nõustub maakohtu põhjendustega ega korda neid (TsMS § 659, § 654 lõige 6).

   17. Kolleegium ei nõustu määruskaebuse esitaja seisukohaga, et avaldaja sõlmitud
       lepingute alusel tekkinud tarbijavaidluste lahendamine kuulub selle kohtu pädevusse,
       kus asub filiaal, esindus või muu üksus, mille tegevusest tulenevat vaidlust
       menetletakse. Maakohus on õigesti selgitanud, et kuna avaldus on esitatud tarbijast
       võlgniku vastu, kelle elukoht on Rootsis ja kohtualluvuse kokkulepet ei ole sõlmitud,
       siis on Euroopa Parlamendi ja Nõukogu määruse (EL) nr 1215/2012 (uuesti sõnastatud)
       kohaselt pädevaks kohtuks tarbija elukohajärgne kohus ning Eesti kohus ei ole pädev
       käesolevas asjas tõstatatud vaidlust lahendama.

   18. Avaldaja viidatud Euroopa Parlamendi ja Nõukogu määruse (EL) nr 1215/2012 artikkel
       7 punkti 5 kohaldamise osas märgib kolleegium järgmist. Iseenesest ei ole vastavalt
       artiklile 17 artikli 7 punkti 5 kohaldamine välistatud. Artikkel 7 punkt 5 võimaldab
       nõude esitamist isiku vastu ka filiaali asukoha järgi. See tähendab, et hagetavaks isikuks
       on sellisel juhul filiaal. Kuna käesoleval juhul on nõue kohtule esitatud tarbija vastu,
       siis artikkel 7 punkt 5 ei kohaldu, kuna tarbijal kui füüsilisel isikul ei saa olla filiaali.

   19. Arvestades tarbijavaidlustele ettenähtud erisätteid ja tarbijate kaitse eesmärki saab
       artikkel 7 punkti 5 mõista selliselt, et see kohaldub tarbijalepingu puhul siis, kui tarbija


                                                                                               4(5)
                                                               Tsiviilasi nr 2-15-118650

    pöördub kohtusse teise lepingupoole (filiaali) vastu. Kui võimaldada tarbija vastu nõude
    esitamisel kohtualluvuse määramist artikkel 7 punkti 5 alusel, ei oleks see kooskõlas
    Euroopa Parlamendi ja Nõukogu määruse (EL) nr 1215/2012 (uuesti sõnastatud)
    preambulis sätestatud põhimõttega, et tarbijalepingute puhul tuleks nõrgemat poolt
    kaitsta soodsamate kohtualluvuse eeskirjadega kui üldised eeskirjad.

20. Eeltoodust tulenevalt on maakohus õigesti jätnud avalduse TsMS § 423 lõike 1 punkti
    13 alusel läbi vaatamata. Määruskaebuse rahuldamata jätmise tõttu tuleb menetluskulud
    jätta määruskaebuse esitaja kanda (TsMS § 171 lõige 1). Kindlaksmääratavad
    menetluskulud võlgnikul puuduvad.



         Ele Liiv                     Indrek Parrest             Imbi Sidok-Toomsalu
/allkirjastatud digitaalselt/    /allkirjastatud digitaalselt/ /allkirjastatud digitaalselt/




                                                                                          5(5)

                                                                                      1-16-4573




                              KOHTUOTSUS
                                EESTI VABARIIGI NIMEL


Kohus                           Tallinna Ringkonnakohus

Otsuse tegemise aeg ja koht     21. detsember 2016. a Tallinn

Kriminaalasja number            1-16-4573

Kohtukoosseis                   Eesistuja Pavel Gontšarov, liikmed Ivi Kesküla ja Sten Lind

Kriminaalasi                    Valeriy Pankratov’i süüdistus KarS § 121 lg 1 järgi

Apelleeritud kohtuotsus         Harju Maakohtu 3. oktoobri 2016. a otsus üldmenetluses
Apellatsiooni esitajad          Süüdistatav Valeriy Pankratov ja tema kaitsja vandeadvokaat
                                Aivar Ennok
Prokurör                        Toomas Tomberg
Süüdistatav                     Valeriy Pankratov
                                isikukood 35410110238; XXX; emakeel vene keel; haridus:
                                XXX; elukoht: XXX; töökoht: XXX; varem kriminaalkorras
                                ja väärteokorras karistamata; tõkendit kohaldatud ei ole


Kaitsja                         Vandeadvokaat Aivar Ennok
Asja lahendamise viis           Kirjalik menetlus


RESOLUTSIOON

Harju Maakohtu 3. oktoobri 2016. a kohtuotsus Valeriy Pankratov’i suhtes jätta muutmata ja
süüdistatava ning tema kaitsja apellatsioonid rahuldamata.

Välja mõista Valeriy Pankratov’ilt Eesti Vabariigi kasuks 120 (sada kakskümmend) eurot
määratud     kaitsjale   vandeadvokaat       Aivar     Ennok’ile makstud  tasu katteks
apellatsioonimenetluses riigi õigusabi osutamise eest.

Summa tuleb tasuda Maksu- ja Tolliameti arveldusarvele kas Swedbank AS-is
(a/a EE502200221014193355), AS-is SEB Pank (a/a EE351010052031000004), Danske Bank
AS Eesti filiaalis (a/a EE873300333499990003) või Nordea Bank Finland PLC Eesti filiaalis
(a/a EE401700017002872300).
Summa tasumiseks vajalik viitenumber edastatakse eraldi makseinfos. Selgitusse märkida
lahendi number ning isik, kelle eest tasutakse ning nõude liik. Nõue tasuda 30 päeva jooksul
ringkonnakohtu otsuse jõustumisest arvates.

Edasikaebe kord

Kassatsioon esitatakse Riigikohtule kirjalikult 30 päeva jooksul alates otsuse avalikult
teatavakstegemisest. Süüdistataval ja kannatanul on kassatsiooni esitamise õigus üksnes advokaadi
vahendusel.

ASJAOLUD JA MENETLUSE KÄIK

1. Valeriy Pankratov on kohtu alla antud ja süüdistatakse selles, et tema 02.05.2015.a kella 19.54
paiku XXX asuval AS S territooriumil lõi ühe korra parema käe rusikaga kukla piirkonda TK,
millega tekitas kannatanule füüsilist valu.
Sellise oma tahtliku tegevusega pani Valeriy Pankratov toime teise inimese tervise kahjustamise
ning valu tekitava kehalise väärkohtlemise, s.o. KarS § 121 lg 1 järgi kvalifitseeritava kuriteo.

Maakohtu otsus

2. Harju Maakohtu 3. oktoobri 2016.a. otsusega tunnistati Valeriy Pankratov süüdi KarS § 121 lg 1
järgi ja mõisteti talle karistuseks rahaline karistus 200 päevamäära, arvestades päevamäära
suuruseks 10 (kümme) eurot, s.o summas 2000 (kaks tuhat) eurot.
KarS § 73 lg-te 1, 3 sätteid kohaldades jäeti mõistetud karistus tingimisi täitmisele pööramata, kui
Valeriy Pankratov ei pane 1- (ühe) aasta pikkuse katseaja kestel toime uut tahtlikku kuritegu.
Katseaja algust loetakse kohtuotsuse kuulutamise päevast.
Rahuldati osaliselt TK tsiviilhagi Valeriy Pankratovi vastu kuriteoga tekitatud varalise kahju
hüvitamise nõudes ja mõisteti Valeriy Pankratovilt TK kasuks välja 360 (kolmsada kuuskümmend)
eurot.
Mõisteti Valeriy Pankratovilt välja TK kasuks 03.10.2016.a sissenõutavaks muutunud viivised
varalise kahju nõudelt summas 39,81 eurot ning TsMS § 367 alusel viivised varalise kahju
hüvitiselt alates 04.10.2016.a kuni kahjuhüvitise täieliku tasumiseni VÕS § 113 lg 1 sätestatud
määras (EKP intress + 8% aastas).
Rahuldati osaliselt TK tsiviilhagi Valeriy Pankratovi vastu kuriteoga tekitatud mittevaralise kahju
hüvitamise nõudes ja mõisteti Valeriy Pankratovilt TK kasuks välja 100 (ükssada) eurot.
Rahuldada osaliselt TK viivise väljamõistmise nõue mittevaralise kahju hüvitiselt ja mõisteti välja
Valeriy Pankratovilt TK kasuks viivis mittevaralise kahju hüvitiselt, s.o 100 (ükssada) eurot, VÕS §
113 lg 1 sätestatud määras (EKP intress + 8% aastas) alates kohtuotsuse jõustumisest kuni rahalise
kohustuse täieliku täitmiseni.
Valeriy Pankratovilt mõisteti välja KrMS § 173 lg 1 p 1 ja lg 2; § 175 lg 1 p 9; § 179 lg 1 p 2 ja §
180 lg 1 alusel sundraha 645 eurot ja KrMS § 173 lg 1 p 1 ja lg 2; § 175 lg 1 p 4 ja § 180 lg 1 alusel
määratud kaitsjale makstud tasu 600 eurot
KrMS § 180 lg 3 alusel määrati, et kriminaalmenetluse kulud tuleb tasuda 12 (kaheteistkümne) kuu
jooksul igakuiste maksetena võrdsetes osades käesoleva kohtuotsuse jõustumisest arvates. Ühes
kuus kuulub tasumisele 103,75 eurot.




                                                                                                2(10)
2.1. Oma otsuses maakohus on asunud seisukohale, et uuritud tõendeid kogumis hinnates ning
asetades neid omavahelisse konteksti, Valeriy Pankratovi süü talle inkrimineeritud KarS § 121 lg 1
järgi kuriteo toimepanemises on tõendamist leidnud.
Maakohus märkis, et käesolevas kriminaalasjas puudub vaidlus selle üle, et süüdistatav ja
kannatanu viibisid 02.05.2015.a õhtusel ajal XXX asuva S territooriumil. Seda kinnitavad
kannatanu, tunnistajate JD, DV, JO ja süüdistatava Valeriy Pankratovi ütlused. Vaidlus on asjaolu
üle, kas Valeriy Pankratov on 02.05.2015.a löönud TK.
Asja kohtulikul uurimisel ilmnesid olulised vastuolud ühelt poolt süüdistatava ning teiselt poolt
kannatanu ja tunnistajate ütlustes. Kannatanu TK ütluste kohaselt lõi süüdistatav teda ühe korra
parema käe rusikaga kukla piirkonda. Süüdistatav eitab löömise fakti.
Hindamaks süüdistuse põhjendatust, maakohus hindas, kelle ütlusi saab pidada usaldusväärseteks
ning kuidas haakuvad süüdistatava ja kannatanu ütlused muude kriminaalasja menetluses kindlaks
tehtud faktiliste asjaoludega.
Maakohus sedastas, et kannatanu ütlusi kinnitavad ka tunnistajate JD, DV ja JO ütlused. Maakohtu
arvates ei ole mingit põhjust kahelda kannatanu TK ja tunnistaja DV ütluste õigsuses, sest nende
ütlused haakuvad omavahel ja on kooskõlas kirjalike tõenditega. Maakohus pidas tunnistaja DV
poolt antud ütlusi õigeteks ja seda alljärgnevatel põhjustel – kohtu hinnangul ei ole usutav, et isik,
kes süüdistatavat ei tunne, annaks sündmuse kohta teadvalt erapoolikuid, Valeriy Pankratovit
süüstavaid valeütlusi. Kannatanu ja tunnistaja DV ütluste usaldusväärsust kinnitab ka asjaolu, et
nendega haakuvad sündmuskohal käinud politseiametniku JO ning tunnistaja JD ütlused.
Tunnistajad JD ning JO küll sündmust ise pealt ei näinud ja üldjuhul tunnistaja ütlus
tõendamiseseme nende asjaolude kohta, millest ta on saanud teadlikuks teise isiku vahendusel, ei
ole tõend, kuid käesoleval juhul on tegemist KrMS § 66 lg 21 p 2 sätestatud olukorraga - tunnistajate
ütluste sisuks on teiselt isikult kuuldu vahetult enne rääkimist tajutud asjaolude kohta juhul, kui
nimetatud isik oli rääkimise ajal veel tajutu mõju all ning puudub alus arvata, et ta moonutas tõde.
Tunnistaja DV ütlused haakuvad ka kohtus avaldatud ja vahetult uuritud kirjalike tõenditega:
03.05.2015.a Ida-Tallinna Keskhaigla epikriisiga ja 02.05.2015.a kiirabikaardiga, mille kohaselt on
kannatanul vasakul pool kuklas kerge hematoom ning diagnoositud peapõrutus. Kaitsja märkis
kohtulike vaidluste käigus, et isiku läbivaatuse protokollist nähtuvalt kannatanul mingeid vigastusi
ei nähtu, samuti tunnistaja DV ütlused selles osas, kuhu kannatanut löödi, ei ole üheselt
mõistetavad. Isiku läbivaatuse protokollist nähtuvalt kannatanul objektiivselt väliseid kehavigastuse
tunnuseid ei esinenud, kuid kannatanu kaebas vasakul kukla piirkonnas valu. Maakohus märkis, et
kannatanu ütlusi, et teda löödi, ei saa kahtluse alla seada ainuüksi põhjusel, et objektiivselt tal
väliseid vigastusi ei nähtu, sest suuresti on see sõltuvuses löögi intensiivsusest ja tugevusest.
Kannatanu ütlustega on tõendatud, et ta tundis löömise tagajärjel valu ning kiirabikaardi ja Ida-
Tallinna Keskhaigla epikriisiga on kinnitust leidnud löögi tagajärjel tekkinud peapõrutus ja
pindmine peavigastus. Maakohtul hinnangul on eluliselt usutav, et kuklapiirkonda löömine tekitas
kannatanule valu. Mis puutub tunnistaja DV kohtus antud ütlusi selle kohta, et ta nägi, kuidas mees
lõi tütarlast rusikaga näkku, umbes vasaku kõrva piirkonda, kuid muutis seda ning väitis, et löök
suundus vist kuklasse, kuid täpselt ei mäleta enam, märkis maakohus, et sündmus oli lühiajaline ja
sellise ootamatu sündmuse toimumisel on väga keeruline pealtnägijatel ja osalistel täpselt fikseerida
toimunut. On tõenäoline, et möödunud aja tõttu ei pruugi tunnistaja enam nii täpselt mäletada, kas
löök suundus vasemale põsele või vasemale kuklapiirkonda. Oluline on siinkohal, et tunnistaja on
kinnitanud, et kannatanut löödi vasemale peapiirkonda. Kahtlus tunnistaja ütluste tõepärasuses
võiks tekkida olukorras, kus tunnistaja on näiteks algselt väitnud, et kannatanut löödi
kuklapiirkonda, kuid hiljem väidab, et löödi mõnda teise kehapiirkonda. Sellist vastuolu maakohtu
hinnangul aga käesoleval juhul ei esine. Maakohtu veendumust Valeriy Pankratovi poolt TK
löömises tugevdab ka asjaolu, et kohapealt hädaabinumbrile helistades ütles TK, et Valeriy
Pankratov lõi teda. Ei ole usutav, et kannatanu nii kiiresti, so vahetult pärast konflikti
süüdistatavaga, sellise versiooni välja mõtles ja häirekeskuse töötajale lihtsalt valetas.


                                                                                                3(10)
Meditsiinitöötajate poolt kannatanul tuvastatud leid pea piirkonnas on ilmselgelt sellise iseloomuga,
mis sai tekkida üksnes löögi tagajärjel. Seega ledis maakohus, et kannatanu ja tunnistajate ütlustega
ning kohtus avaldatud ja uuritud kirjalike tõenditega on leidnud tõendamist, et Valeriy Pankratov lõi
kannatanut ühel korral kuklapiirkonda.

ESITATUD APELLATSIOONID

3. Apellatsiooni esitas süüdistatava kaitsja vandeadvokaat Aivar Ennok, kes vaidlustab kohtuotsuse
täies ulatuses.
Apellant on seisukohal, et kaevatav kohtuotsus kuulub tühistamisele kriminaalmenetlusõiguse
olulise rikkumise tõttu. Vastavalt KrMS § 339 lg 2 võib kohus tunnistada oluliseks ka
kriminaalmetlusõiguse muu rikkumise, millega kaasneb või võib kaasneda ebaseaduslik või
põhjendamatu kohtuotsus.
Vastavalt KrMS § 7 lg 3 kriminaalmenetluses kõrvaldamata kahtlus kahtlustatava või süüdistatava
süüdiolekus tõlgendatakse tema kasuks. Käesolevas asjas seda kohtu poolt tehtud ei ole, millist
olukorda apellant analüüsib alljärgnevalt.
Tulenevalt RK lahendist 3-1-1-8-10 peaksid kohtuotsuses olema ümber lükatud kõik süüdistatava ja
kaitsja vastuväited. Seda kaevatavas kohtuotsuses veenvalt tehtud ei ole. Tulenevalt eelpooltoodud
Riigikohtu lahendist on in dubio pro reo põhimõttest hõlmatud kaitseversioon, mis on eluliselt
usutav.
Apellent leiab, et süüdistatava poolt antud ütlused on eluliselt usutavad.
Asitõendi vaatlusprotokollist, mille vaadeldavaks objektiks on S XXX paigaldatud videokaamera
salvestus, ei nähtu, et süüdistatav V.Pankratov oleks kannatanut löönud. Nõustuda tuleb
kohtuotsuse lk 6 tooduga, et „Salvestuselt on näha, et jutuajamise ajal selgitab süüdistatav V-le ja
B-le ning seejuures teeb liigutuse kannatanu kaela suunas. Kannatanu hakkab telefoniga helistama
ning seejuures räägib midagi süüdistatavale“.
Nimetatud asjaolude nägemine salvestuselt ei viita sellele, et nimetatud objektiivselt tõendiallikalt
nähtuks süüdistatavale inkrimineeritav tegu.
Pigem viitab see süüdistatava V. Pankrtovi apellatsioonis väljatoodud seisukohale, et tunnistaja DV
ja kannatanu on tuttavad ja tunnistaja on huvitatud asja lahendamisest kannatanu kasuks. Apellant,
olles seotud oma kaitsealuse seisukohtadega märgib, et mingit kannatanu löömist ei olnud ning
jõuab järeldusele, et vaieldamatult autentsest video salvestisest nähtub süüdistatava liigutus, mitte
löök kannatanu kaela suunas, peale mida hakkab kannatanu telefoniga helistama. Nimetatud
olukorra nägemine videosalvestiselt võib põhjendada süüdistatava korduvalt väljaöeldud seiskohta,
et olukord on tema kahjuks lavastatud. Süüdistatav ei eita, et tal oli kannatanuga küllaltki terav
sõnavahetus ning kannatanu võis kättemaksuks lavastada tema poolt väidetavalt toimepandud
kuriteo.
Et asjaolud ei ole üheselt tõlgendatavad näitab ilmekalt ka asjaolu, et tulenevalt 02.05.2015.a.
Politsei ja Piirivalveameti poolt isiku läbivaatuse protokollist, kannatanul nähtavaid kehavigastusi ei
ole. Nimetatud asjaolu tõendavad ka lähedalt pildistatud hea kvaliteediga fotod kannatanu
kuklapiirkonnast.
Kannatanu on protokolliga tutvunud, märkusi ei ole.
Seega esialgsel läbivaatusel vahetult peale sündmust mingeid nähtavaid kehavigastusi ei tuvastatud,
millist asjaolu kinnitavad ka fotomaterjalid.

Vigastused ilmnesid alles mõni aeg hiljem, kui Tallinna Kiirabi 02.05.2015 anamneesist nähtub, et
vasakul pool kuklas on kerge hematoom, haava pole, kannatanu kurdab peavalu, oli olnud ka
iiveldus, mis on möödumas.




                                                                                                 4(10)
Samas nähtub 03.05.15. Tallinna Keskhaigla epikriisist, et kannatanu pöördus seoses 02.05.2015
toimunud rünnakuga Ida- Tallinna Keskhaigla erakorralisse vastuvõttu, kus diagnoositi temal
peavigastus, pealaenaha pindmine vigastus ning raviarst soovitas pöörduda perearsti poole.
Seega nähtub eeltoodust kannatanu väidetavate vigastuste kohta kolm erinevat olukorda: 1)
nähtavaid kehavigastusi pole tuvastatud, mida tõendavad ka kvaliteetsed fotod kannatanu
kuklapiirkonnast; 2) vasakul pool kuklas on kerge hematoom, 3) eksisteerib ka pealaenaha
pindmine vigastus.
Antud olukorda peab apellant põhjendatuks tõlgendada nii, nagu seda on korduvalt välja öelnud nii
kohtueelse menetluse käigus kui kohtus süüdistatav V. Pankratov – tegemist on süüdistatava
kahjuks korraldatud lavastusega.
Kannatanu ja süüdistatava väga halvad suhted kulmineerusid sellega, et süüdistatav ütles, et ta
vihkab kannatanut. Pole välistatud, et süüdistatav tegi käeliigutuse kannatanu pea suunas (nagu see
objektiivselt nähtub ka videosalvestiselt), kannatanu aga otsustas olukorda ära kasutada, et
süüdistatavale õigusemõistmise kaudu solvangu eest kätte maksta tõendeid fabritseerides.
Asja kohtulikul uurimisel ilmnesid olulised vastuolud ühelt poolt süüdistatava ning teiselt poolt
kannatanu ja tunnistajate ütlustes. Kannatanu TK ütluste kohaselt lõi süüdistatav teda ühe korra
parema käe rusikaga kukla piirkonda. Süüdistatav eitab löömise fakti.
Hindamaks süüdistuse põhjendatust, tuleb ringkonnakohtul vaieldamatult hinnata, kelle ütlusi saab
pidada usaldusväärseteks ning kuidas haakuvad süüdistatava ja kannatanu ütlused muude
kriminaalasja menetluses kindlaks tehtud faktiliste asjaoludega.
Tähelepanuta ei saa jätta asjaolu, et tunnistaja DV ütlustes on vastuolud. Tunnistajana
ülekuulamisel kohtuistungil andis DV ütlusi, et kannatanut löödi näkku. Kohtuistungil tekkisid
teatavad probleemid tõlkega. Tõlk palus täpsustada, kuhu täpselt löödi. Tunnistaja näitas käega oma
vasakut kõrva ja ütles, et löök toimus vist vasaku kõrva piirkonda. Järgneval täpsustamisel tõlk
sisuliselt ütles tunnistajale ette, et löödi kukla piirkonda, millega tunnistaja ka nõustus.
Kriitikaga tuleb suhtuda tunnistaja JD ütlustesse, kes küll sündmust otseselt pealt ei näinud, kuid
annab siiski kaudselt süüdistatavat süüstavaid ütlusi, kuna vaieldamatult on nii süüdistatava
ütlustega kui ka videosalvestistega tõendatud, et JD ähvardas süüdistatavat spetsiaalselt
kaasavõetud autost toodud kurikaga, pannes sellega toime kuriteo.
Seega on nii tunnistajate ütlustes, kannatanu tervislikku seisundit tõendavates tõendites kui ka
videosalvestises olulisi kõrvaldamata vastuolusid ja kahtlusi süüdistatava V. Pankratovi
süüdisolekus, mis vastavalt seadusele tuleks apellandi arvates käesolevas asjas vaieldamatult
tõlgendada süüdistatava kasuks ning süüdistatav talle inkrimineeritud süüdistuses õigeks mõista.
Süüdistatava kaitsja palub tühistada Harju Maakohtu 03.10.2016 otsus süüdistatava Valeriy
Pankratovi süüdimõistmises KarS § 121 lg 1 tunnustel ja mõista süüdistatav talle inkrimineeritud
süüdistuses õigeks.

4. Süüdistatav V. Pankratov märgib esitatud apellatsioonis, et ta ei ole nõus Harju Maakohtu
otsusega ning vaidlustab maakohtu otsust järgmistel põhjustel:
     Kohtuotsus on subjektiivne ja on põhjendatud ainult TK ja DV sõnadelt.
     Audio- ja videomaterjalid, politsei isiku läbivaatuse protokoll tõestavad, et süüdistatava
       vastu esitatud süüdistused on välja mõeldud.
     Tunnistaja DV 07.05.2015 ütlused ja kohtuistungil ütlused oluliselt erinevad ja ei vasta
       videomaterjalidele.
     DV käitumine sündmuskohal näitab, et tema on TK isiklik tuttav ja mingil moel on
       huvitatud asja lahendamisest TK kasuks. DV käitumine sel hetkel, kui JD ähvardas
       süüdistatavat pesapalli kurikaga otseselt näitab DV erapoolikut suhtumist sündmuste kohta.
       Nimelt, V 07.05.2016 ütlustest selgub, et ta nägi toimunut, kuid ei hoiatanud JD sellise
       tegevuse lubamatusest ega teavitanud sellest politseid. Süüdistatav juhib tähelepanu
       asjaolule, et JD oli tunnistatud süüdi KarS §120 lg1 järgi.


                                                                                             5(10)
     Apellandile on arusaamatu, miks maakohtul ei esinenud kahtlusi DV ütluste kohta. DV
        ütluste 07.05.2016 järgi TK löödi kukla piirkonda. Kohtuistungil DV seletas, et TK löödi
        näkku. Peale seda tõlk palus täpsustada kuhu täpselt löödi. DV ütles, et löödi kõrva. Tõlk
        palus veel täpsustada ja siis tunnistaja seletas, et kukla piirkonda. Sellisel viisil tõlk viis TK
        ja DV ütlused omavahel kooskõlla.
     Süüdistatavale on arusaamatu, miks maakohtul ei esinenud kahtlusi JD ütluste kohta. JD on
        huvitaud, et süüdistatava suhtes oleks tehtud süüdimõistev kohtuotsus.
     JD ütlustest 20.05.2016 on selge, et TK on kutsunud politseid peale seda, kui JD ähvardas
        süüdistatavat.
     Löögist kõik tunnistajad teavad ainult TK sõnadelt. Süüdistatav selgitab, et ta TK ei löönud
        ja arvas, et kõik kohal toimunud on nähtav videokaamerate salvestustel. Seega, süüdistataval
        ei ole alust valetada.
Sellest, et toimunud konflikti videomaterjalid tegelikult puuduvad, sai süüdistatav teada aasta pärast
prokuröriga kohtumisel. Enne seda oli süüdistatav arvamusel, et uurija ja prokurör saavad aru, et
tegemist valekaebusega ja valeütlusega.
Politsei 02.05.2016 isiku läbivaatuse protokollist selgub, et TK-l kehavigastusi tuvastatud ei ole,
mis on tõestatud ka fotomaterjalidega. Kohtuistungil süüdistatav sai teada, et asjas on ilmunud kaks
arstitõendit, mis on omavahel vastuolus. Samuti nimetatud tõendid on vatuolus politsei läbivaatuse
protokolliga ja fotomaterjaliga.
     Süüdistatav selgitab, et TK-ga konflikti käigus ta väljendas oma suhtumist temasse. Nimelt,
        ütles, et vihkab TK. Samuti selgitab, et vestlusel DV-ga ja B-ga ütles, et TK-le oleks vaja
        peksa anda. Kuid seda peaks tegema TK isa. Samas mainis ta, et kui tunnistajad on TK
        tuttavad siis peaks nad TK-st kaugemal hoidma, kuna TK on ebaaus inimene.
     Enne politsei kohale saabumist süüdistatav tahtis ainult ühte, et TK teeks tõkkepuu lahti ja
        süüdistatav saaks koju sõita, kuna tal oli alust karta, et TK kutsub kohale bandiite, mis
        tegelikult juhtuski.
Kohtuotsusega tunnistati süüdistatavat süüdi KarS § 121 lg 1 järgi. Süüdistatav selgitab, et
käesolevas kriminaalasjas on ta ise kannatanu. Süüdistatav palub tühistada Harju Maakohtu
kohtuotsuse ja mõista teda talle esitatud süüdistuses õigeks.

PROKURÖRI VASTUS KAITSJA APELLATSIOONILE

5. Ringkonnakohtule esitatud vastuses prokurör ei nõustu apellatsioonkaebustes esitatud
argumentidega ning märgib järgmist.
Prokuratuur leiab, et Valeriy Pankratov’i süü on leidnud täielikult tõendamist. Kannatanu TK
ütlustest nähtub, et konflikti käigus tõstis Valeriy Pankratov käe löögiks, kuid kannatanu jõudis pea
paremale keerata ning löök tabas teda vastu kukalt, löögi tagajärjel tundis kannatanu valu.
Kannatanu ütlused haakuvad sündmust vahetult pealt näinud tunnistaja DV ütlustega, samuti on
need kooskõlas kirjalike tõenditega. Harju Maakohus on oma otsuses öelnud, et peab tunnistaja DV
ütlusi tõesteks, põhjusel, et kohtu hinnangul ei ole usutav, et isik, kes süüdistatavat ei tunne, annaks
sündmuse kohta teadvalt erapoolikuid, Valeriy Pankratov’it süüstavaid valeütlusi. Lisaks haakuvad
tunnistaja DV ütlustega ka sündmuskohal käinud politseiametniku JO ning tunnistaja JD ütlused,
mille osas on Harju Maakohus oma otsuses leidnud, et, kuigi tunnistajad JD ning JO sündmust ise
pealt ei näinud ja üldjuhul tunnistaja ütlus tõendamiseseme nende asjaolude kohta, millest ta on
saanud teadlikuks teise isiku vahendusel, ei ole tõend, on käesoleval juhul tegemist KrMS § 66 lg
21 p 2 sätestatud olukorraga - tunnistajate ütluste sisuks on teiselt isikult kuuldu vahetult enne
rääkimist tajutud asjaolude kohta juhul, kui nimetatud isik oli rääkimise ajal veel tajutu mõju all
ning puudub alus arvata, et ta moonutas tõde. Tunnistaja DV ütlused haakuvad ka kohtus avaldatud
ja vahetult uuritud kirjalike tõenditega. Lisaks nähtub, et kannatanu oli oma esimeses kõnes



                                                                                                    6(10)
häirekeskusesse ilmselgelt ärritatud häälega, mis annab võimaluse hinnata tema ütluste tõele
vastavust.
Seega on prokuratuur seisukohal, et kuigi Valeriy Pankratov ise oma süüd talle inkrimineeritavas
kuriteos ei tunnista, on tunnistajate ütlustega ja kogutud kirjalike tõenditega Valeriy Pankratov’i süü
leidnud täielikult tõendamist.

Apellant väidab, et asitõendi vaatlusprotokollist, mille vaadeldavaks objektiks on S XXX
paigaldatud videokaamera salvestis, ei nähtu, et süüdistatav Valeriy Pankratov oleks kannatanut
löönud. Apellant, olles seotud oma kaitsealuse seisukohtadega, et mingit kannatanu löömist ei
olnud, jõuab järeldusele, et vaieldamatult autentsest videosalvestisest nähtub süüdistatava liigutus,
mitte löök kannatanu kaela suunas, peale mida hakkab kannatanu telefoniga helistama. Nimetatud
olukorra nägemine videosalvestiselt võib põhjendada süüdistatava korduvalt väljaöeldud seiskohta,
et olukord on tema kahjuks lavastatud.

Prokuratuur on seisukohal, et kuigi videosalvestiselt ei ole löömise momenti näha, ei tähenda see
veel seda, et löömist pole olnud. Löömist nägi vahetult pealt tunnistaja DV, kelle ütlused langevad
kokku kannatanu ütlustega.
Apellant väidab, et asjaolud ei ole üheselt tõlgendatavad, kuna esialgsel läbivaatusel vahetult peale
sündmust kannatanul mingeid nähtavaid kehavigastusi ei tuvastatud, millist asjaolu kinnitavad ka
fotomaterjalid. Vigastused ilmnevad alles mõni aeg hiljem. Antud olukorda peab apellant
põhjendatuks tõlgendada nii, nagu seda on korduvalt välja öelnud nii kohtueelse menetluse käigus
kui kohtus süüdistatav Valeriy Pankratov – tegemist on süüdistatava kahjuks korraldatud
lavastusega. Kannatanu ja süüdistatava väga halvad suhted kulmineerusid sellega, et süüdistatav
ütles, et ta vihkab kannatanut. Pole välistatud, et süüdistatav tegi käeliigutuse kannatanu pea suunas
(nagu see objektiivselt nähtub ka videosalvestiselt), kannatanu aga otsustas olukorda ära kasutada,
et süüdistatavale õigusemõistmise kaudu solvangu eest kätte maksta tõendeid fabritseerides.
Harju Maakohus on oma otsuses põhjendatult leidnud, et vaatamata asjaolule, et isiku läbivaatuse
protokollist nähtuvalt kannatanul objektiivselt väliseid vigastusi ei nähtu, ei saa seada kahtluse alla
kannatanu ütlusi, et teda löödi, sest suuresti on see sõltuvuses löögi intensiivsusest ja tugevusest.
Prokurör on samuti seisukohal, et selline, küllalt kerge füüsiline tagajärg on kooskõlas löögiga, mis
kannatanu sõnul sihtmärgist mööda läks ehk ilmselt ei olnud löödud täie jõuga. Kannatanu ütlustest
nähtub, et ta tundis löögi tagajärjel valu, tunnistaja DV’u ütlused kinnitavad löömise fakti, ning
kiirabikaardi ja Ida-Tallinna Keskhaigla epikriisiga on kinnitust leidnud löögi tagajärjel tekkinud
peapõrutus ja pindmine peavigastus ja kohtu hinnangul on eluliselt usutav, et kuklapiirkonda
löömine tekitas kannatanule valu. Meditsiinitöötajate poolt kannatanul tuvastatud leid pea
piirkonnas on ilmselgelt sellise iseloomuga, mis sai tekkida üksnes löögi tagajärjel.
Prokurör nendib siinkohal, et Valeriy Pankratov’i seisukoht, justkui oleks juhtunu olnud
kokkumäng või kättemaks tema suunas, on alusetu, antud seisukoha kinnituseks ei ole ühtegi
tõendit peale süüdistatava arvamuse, et tunnistajad olid kannatanuga tuttavad. Samas lükkavad väite
ümber juhuslikult tunnistajaks sattunud isiku DV’u ütlused, kes juhtus sündmuskoha juurest mööda
kõndima, olles kannatanule tundmatu isik.
Apellant pöörab tähelepanu asjaolule, et tunnistaja DV ütlustes on vastuolud. Tunnistajana
ülekuulamisel kohtuistungil andis DV ütlusi, et kannatanut löödi näkku. Kohtuistungil tekkisid
teatavad probleemid tõlkega. Tõlk palus täpsustada, kuhu täpselt löödi. Tunnistaja näitas käega oma
vasakut kõrva ja ütles, et löök toimus vist vasaku kõrva piirkonda. Järgneval täpsustamisel tõlk
sisuliselt ütles tunnistajale ette, et löödi kukla piirkonda, millega tunnistaja ka nõustus.
Maakohus on põhjendatult jõudnud aga järeldusele, et see, et DV andis kohtus esialgu ütlusi, mille
kohaselt lõi meesterahvas naist rusikaga näkku, umbes vasaku kõrva piirkonda, hiljem aga muutis
ütlusi, öeldes, et löök suundus vist kuklasse, kuid täpselt ei mäleta, märkis maakohus, et kuna
sündmus oli lühiajaline ja sellise ootamatu sündmuse toimumisel on väga keeruline nii


                                                                                                 7(10)
pealtnägijatel kui osalistel täpselt fikseerida toimunut. Oluliseks on maakohus pidanud tunnistaja
kinnitust selle kohta, et löök toimus kannatanule vasakule peapiirkonda. Maakohtu hinnangul
puudub tunnistaja ütlustes vastuolu.
Kokkuvõtvalt leiab prokuratuur, et puuduvad alused kohtuotsuse tühistamiseks apellatsioonides
toodud alustel. Maakohus on välja selgitanud kõik asja õigeks lahendamiseks olulised asjaolud ning
on tõenditele tuginedes veenvalt kummutanud tõstatatud kaitseversiooni. Prokuratuur on seisukohal,
et maakohtu otsus on põhjendatud, resolutiivosa järeldused vastavad tõendamiseseme tuvastatud
asjaoludele ning kohtulikul arutamisel ei ole rikutud ausa ja õiglase kohtumenetluse põhimõtteid.
Valeriy Pankratov’i teod on õigesti kvalifitseeritud KarS § 121 lg 1 järgi, mõistetud karistus on
seaduslik ja põhjendatud.
Eeltoodust lähtudes leiab prokuratuur, et Harju Maakohtu 03.10.2016 otsus on seaduslik ja
põhjendatud ning apellatsioonide väited ei anna alust selle muutmiseks ega tühistamiseks.

RINGKONNAKOHTU PÕHJENDUSED JA SEISUKOHT

6. Kohtukolleegium, tutvunud kriminaaltoimiku materjalide ja apellatsioonides ning prokuratuuri
vastuses toodud väidetega, leiab, et apellatsioonide argumendid kohtuotsuse tühistamiseks alust ei
anna, sest maakohtu otsus on seaduslik ja põhjendatud.

7. Asjaolu, et apellandid ei nõustu maakohtu poolse tõendite hindamisega ja tõendite analüüsist
ning nende hindamisest tehtud järeldustega, ei tähenda, et maakohus oleks tõendeid hinnanud
ebapiisavalt või ühekülgselt.
Esitatud apellatsioonides taotlevad süüdistatava kaitsja ja süüdistatav maakohtu poolt käsitletud
tõenditest tehtud järelduste ümberhindamist ning süüdistatava õigeksmõistmist KarS § 121 lg 1
järgi. Kohtukolleegium leiab, et apellatsioonides esitatud väited ei anna alust maakohtu
seisukohtade ümberhindamiseks, kuna need ei lükka ümber maakohtu otsuses esitatud enam kui
veenvaid põhjendusi süüdistatava süüküsimuses ja tema käitumisele antud juriidilise hinnangu osas.
Maakohus on põhjalikult ja veenvalt põhjendanud ka omapoolset tõendite eelistust ja nimelt seda,
miks kohus eelistab kannatanu TK, tunnistajate JD, DV, JO ütlusi ning kirjalikke tõendeid, nimelt
03.05.2015.a Ida-Tallinna Keskhaigla epikriisi ja 02.05.2015.a kiirabikaardi, mille kohaselt on
kannatanul vasakul pool kuklas kerge hematoom ning diagnoositud peapõrutus ja sündmuskoha
videosalvestust, süüdistatava ütlustele. Just eelpool nimetatud tõendikogum ehk ühtsesse konteksti
asetatud tõendid, annab alust tulla ainuvõimalikule järeldusele, et süüdistatav V. Pankratov pani
toime talle inkrimineeritud kuriteo ning ta on selle toimepanemises süüdi.
Seejuures osundab kriminaalkolleegium ühele järgnevale tõendite hindamise põhinõudele, mis on
kinnistunud kohtupraktikas: kui erinevad kohtud hindavad tõendeid nii erinevalt, et ühel juhul
mõistetakse nende tõendite alusel süüdistatav talle inkrimineeritud kuriteos süüdi ja teisel juhul
nende samade tõendite alusel õigeks (või vastupidi), peab ringkonnakohus lisaks omapoolsele
tõendite analüüsile näitama ära ka esimese astme kohtu poolt tõendite hindamisel tehtud vead, mis
kinnitavad kohtuliku uurimise ühekülgsust või puudulikkust, mis viisid kohtu järeldused
mittevastavusse faktiliste asjaoludega (RKKKo nr 3-1-1-77-05). Kohtukolleegiumi hinnangul ei ole
sellised vead maakohtu vaidlustatud otsuses aga tuvastatavad. Maakohus on hinnanud kõiki
kogutud tõendeid kogumis, neid omavaheliselt kõrvutanud ning usaldusväärselt lükanud ümber nii
süüdistatava kaitseversiooni toimunust kui ka süüdistatava kaitsja ja süüdistatava väiteid kannatanu
ja tunnistajate ütluste ebausaldusväärsusest. Maakohus on kohtukolleegiumi arvates olnud tõendite
hindamises ning enda siseveendumuse kujunemise kajastamisel väga põhjalik, mistõttu
kohtukolleegium ei pea vajalikuks korrata maakohtu otsuses esitatud põhjendusi ja lisab vastuseks
apellatsioonidele järgmist.




                                                                                              8(10)
8. Esitatud apellatsioonis kaitsja märgib, et nõustub maakohtu järeldusega, et uuritud „salvestuselt
on näha, et jutuajamise ajal selgitab süüdistatav DV-le ja AB-le ning seejuures teeb liigutuse
kannatanu kaela suunas. Kannatanu hakkab telefoniga helistama ning seejuures räägib midagi
süüdistatavale“. Kaitsja märgib, et nimetatud asjaolude nägemine videosalvestuselt ei viita sellele,
et nimetatud objektiivselt tõendiallikalt nähtuks süüdistatavale inkrimineeritav tegu. Kaitsja teeb
järelduse, et pigem viitab see süüdistatava V. Pankratovi apellatsioonis väljatoodud seisukohale, et
tunnistaja DV ja kannatanu on tuttavad ja tunnistaja on huvitatud asja lahendamisest kannatanu
kasuks.
Kohtukolleegium kaitsja ja süüdistatava sellise seisukohaga ei nõustu ning leiab, et argument selle
kohta, et DV on kannatanu tuttav ning huvitatud asja lahendamisest kannatanu kasuks on
paljasõnaline. Kriminaalasjas on uuritud kannatanu TK (t lk 84) ja DV (t lk 91) omavahel kooskõlas
olevad ütlused selle kohta, et kuni 02.05.2015 ei ole nad kunagi varem kohtunud ega tundnud
üksteist. DV selgitas, et sattus sündmuskoha lähedusse juhuslikult, kuna saatis tütarlast koju ning
kuulis, kuidas keegi riidleb ja seejärel nägi ka kogu olukorda. Tähelepanu vääriv on asjaolu, et
kannatanu ja tunnistaja DV ütluste kohaselt juba sündmuskohal kõrvaliste isikute (DV ja AB)
sekkumisel avaldas süüdistatav, et kogu olukord on lavastatud.
Kaitsja ning süüdistatav pole esitanud kohtule tõendeid, mis kinnitaksid süüdistatava versiooni
sellest, et kannatanu TK ja tunnistaja DV oleks omavahel tuttavad enne 02.05.2015 ning tunnistaja
DV oleks huvitatud anda ütlusi kannatanu versiooni kasuks.
Kohtukolleegium märgib, et nähtuvalt süüdistusaktist kriminaalasjas oli eeluurimisel tunnistajana
ülekuulatud ka AB, kes kohtuistungi ajal viibis välismaal (t lk 83) ning seega tema ülekuulamist
kohtuistungil ei ole toimunud. Tunnistaja DV ütluste kohaselt ei ole AB löömise hetke näinud, kuid
kuulis TK ja V. Pankratovi vahel toimunud riidlemist. Kohtukolleegium märgib, et kui süüdistatava
poolt kirjeldatud olukord oleks tõesti kannatanu ja tunnistajate poolt lavastatud, jääb ebaloogiliseks
ja arusaamatuks asjaolu, miks AB ei ole löömise fakti näinud. Lavastatud kuriteo puhul annaks AB
pigem V. Pankratovi üheselt süüstavaid ütlusi, mida ta aga ei teinud.

9. Põhjendamatud on apellantide argumendid kannatanu ja tunnistajate kohtuistungil antud ütluste
ebausaldusväärsuse kohta. Ükski menetlusosaline ei taotlenud nimetatud isikute ütluste
usaldusväärsuse kontrollimist ega osundanud nendes ilmnenud vastuoludele, mida tulnuks asuda
kõrvaldama vastava isiku poolt eeluurimisel antud ütluste avaldamisega istungil. Sellest võib teha
järelduse, et kannatanu ja tunnistajate ütlused on olnud ajas muutumatud, need riimuvad omavahel
ja seetõttu tuleb neid pidada usaldusväärseteks.

10. Alusetud on kaitsja ja süüdistatava apellatsioonides toodud väited selle kohta, et tõlk aitas
tunnistaja DV-l formuleerida millisesse pea ossa oli süüdistatava poolt kannatanule löök tekitatud.
KrMS § 161 lg 5 kohaselt tõlgil on õigus tõlke täpsuse huvides esitada menetlusosalisele küsimusi,
tutvuda menetlustoimingu protokolliga ja teha selle kohta avaldusi, mis protokollitakse. Nähtuvalt
kohtuistungi protokollist tõlk ei sekkunud ülekuulamise käiku.
Kohtuistungi protokollist nähtub hoopis, et tunnistaja DV vastas, et löök sattus kannatanu kuklasse
just kaitsja täpsustavale küsimusele (T lk 92 prd).
Kohtukolleegium märgib sedagi, et istungiprotokolliga mittenõustumisel on KrMS § 158 lg 1
kohaselt kohtumenetluse pooled võivad kolme päeva jooksul pärast protokollile allakirjutamist
esitada kohtuistungi protokolli parandamiseks kirjaliku taotluse, mis lisatakse kriminaaltoimikusse.
Ükski menetlusosaline ei taotlenud kohtuistungi protokolli parandamist, seega põhjendamatu on
apellantide argument tõlgi sekkumisest ristküsitlemise protsessi.
Kohtukolleegium samas nõustub täielikult maakohtu seiskohaga, et kogu sündmus oli lühiajaline ja
sellise ootamatu sündmuse toimumisel on väga keeruline pealtnägijatel ja osalistel täpselt fikseerida
toimunut, seega on seletatav, miks tunnistajal oli raske meenutada millisesse pea ossa ühekordne
löök täpselt sattus.


                                                                                                9(10)
11. Asjaolu, et nähtuvalt kannatanu TK läbivaatluse protokollist ei olnud viimasel avastatud
nähtavaid kehavigastusi ei lükka ümber 03.05.2015.a Ida-Tallinna Keskhaigla epikriisiga ja
02.05.2015.a kiirabikaardiga tehtud objektiivset leidu, mille kohaselt on kannatanul vasakul pool
kuklas kerge hematoom ning diagnoositud peapõrutus. Menetlejal ei ole meditsiinilisi eriteadmisi,
seega ta ei ole pädev tuvastama kehavigastusi, mis antud juhul ei olnud ka näha.

12. KrMS § 45 lg 4 kohaselt on kaitsja osavõtt kohtumenetlusest kohustuslik. Valeriy Pankratov’i
kaitsja vandeadvokaat Aivar Ennok taotles süüdistatavaga konsultatsiooni ja apellatsiooni
koostamise eest kaitsjatasu väljamõistmist, koos käibemaksuga, summas 120,00 eurot.
Kohtukolleegium leiab, et kaitsja tasutaotlus on põhjendatud ning kuulub rahuldamisele.
KrMS § 175 lg 1 p 4 kohaselt on määratud kaitsjale makstav tasu menetluskulu. KrMS § 185 lg 2
sätestab, et kui apellatsioonimenetluses tehakse KrMS § 337 lg 1 p 1 nimetatud lahend, jäävad
menetluskulud selle isiku kanda, kelle huvides apellatsioon on esitatud.
Kuna kohtukolleegium jätab apelleeritud kohtuotsuse Valeriy Pankratov’i suhtes muutmata, siis
jäävad menetluskulud süüdistatava enda kanda.

13. Et kohtukolleegium ei tuvastanud ühtki apellantide poolt nimetatud ja KrMS §-s 338 ettenähtud
kohtuotsuse tühistamise alustest, siis juhindudes KrMS § 337 lg 1 p-st 1, § 344-345 lg-st 1 ja 2,
jätab kohtukolleegium Harju Maakohtu 3. oktoobri 2016 otsuse V. Pankratov’i suhtes muutmata ja
esitatud apellatsioonid rahuldamata.



allkirjastatud digitaalselt




                                                                                          10(10)

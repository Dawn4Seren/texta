                          KOHTUOTSUS
                                EESTI VABARIIGI NIMEL

Kohus                                Tartu Ringkonnakohus
Kohtukoosseis                        Einar Vene, Madis Ernits, Tiina Pappel
Otsuse avalikult                     18.08.2016, Tartu
teatavakstegemise aeg ja koht
Haldusasja number                    3-15-2034
Haldusasi                            VMV Trade OÜ kaebus Maksu- ja Tolliameti
                                     15.05.2015. a maksuotsuse nr 12.2-3/014508-43
                                     tühistamiseks
Vaidlustatud kohtulahend             Tartu Halduskohtu 16.12.2015. a otsus
Menetluse alus ringkonnakohtus       VMV Trade OÜ apellatsioonkaebus
Asja läbivaatamine                   Kirjalik menetlus
Menetlusosalised                     Kaebaja VMV Trade OÜ
                                     Esindaja v.adv. Rene Varul
                                     Vastustaja Maksu- ja Tolliamet
RESOLUTSIOON
1. Rahuldada apellatsioonkaebus osaliselt.
2. Tühistada Tartu Halduskohtu 16.12.2015. a otsus ning teha uus otsus, millega
rahuldada kaebus osaliselt ja tühistada Maksu- ja Tolliameti 15.05.2015. a otsus
nr 12.2-3/014508-43 osas, millega vähendati kaebaja 2013. a veebruarikuu
sisendkäibemaksu 226,33 euro ulatuses. Muus osas jätta kaebus rahuldamata.
3. Jätta poolte menetluskulud apellatsiooniastmes nende endi kanda.

EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse
avalikult teatavakstegemise päevast arvates, s.o kuni 19.09.2016 (k.a) (HKMS § 212 lg 1).
Kassatsioonkaebus võidakse lahendada kohtuistungit korraldamata kirjalikus menetluses, kui
kassaator või teised menetlusosalised ei ole HKMS § 213 lg 1 p 5 ja § 218 lg 2 p 5 kohaselt
avaldanud soovi kohtuistungist osa võtta.

ASJAOLUD JA MENETLUSE KÄIK

1. Maksu- ja Tolliamet (MTA) kontrollis 11.04.2013. a korralduse nr 12.2-3/14508-1 alusel
VMV Trade OÜ käibemaksu arvestamise, deklareerimise ja tasumise õigsust
maksustamisperioodil veebruar 2013. Kontrolli käigus tuvastatud maksustamise seisukohalt
tähendust omavad faktilised ja õiguslikud asjaolud on kajastatud MTA 09.04.2015. a
kontrollaktis nr 12.2-3/014508-42, mis on maksuotsuse lahutamatu osa.
2. MTA tegi 15.05.2015 maksuotsuse nr 12.2-3/014508-43, millega vähendas
VMV Trade OÜ 2013. a veebruari käibemaksu 40 810,20 euro võrra ja sisendkäibemaksu
40 226,33 euro võrra, millest tulenevalt tekkis VMV Trade OÜ-l käibemaksu enammakse
summas 583,87 eurot. MTA märkis, et esitatud andmetest nähtuvalt on VMV Trade OÜ ostnud
Viatica Grupp OÜ-lt kontrollitaval perioodil 286,20 tonni suhkrut ja 3 tonni kakaod ning
arvestanud arvetele lisatud käibemaksu summas 39 960 eurot sisendkäibemaksu hulka. MTA
leidis, et VMV Trade OÜ-l ei olnud õigust kontrollitaval perioodil kajastada
käibemaksuarvestuses Viatica Grupp OÜ väljastatud arvetel märgitud käibemaksu, sest
VMV Trade OÜ ei ole tegelikkuses kaupa soetanud arvetel näidatud isikult. Lisaks tuvastas
MTA, et VMV Trade OÜ-l puudus kontrollitaval perioodil reaalne majandustegevus, seega on
sisendkäibemaksu hulgas alusetult kajastatud muid kulusid summas 266,33 eurot. Veel tuvastas
MTA, et VMV Trade OÜ ei ole tegelikkuses OÜ-le Worldline, OÜ-le Polven Foods,
OÜ-le Antomin Trading, Foodtrade Logistics OÜ-le (uus ärinimi Hansafarmer OÜ),
OÜ-le BOLERO GRUPP ja AS-le Haljas kaupa müünud, seega on VMV Trade OÜ
käibemaksu hulgas alusetult arvestanud eelnimetatud äriühingutele väljastatud arvetel
kajastatud käibemaksu summas 40 810,20 eurot.

3. MTA jättis 14.07.2015. a vaideotsusega nr 6-1/2847-2 rahuldamata VMV Trade OÜ vaide
MTA 15.05.2015. a maksuotsuse nr 12.2-3/014508-43 peale.

4. VMV Trade OÜ esitas 13.08.2015 Tartu Halduskohtule kaebuse, mille ta palus tühistada
MTA 15.05.2015. a maksuotsus nr 12.2-3/014508-43. Kaebuse põhjendused:
1) Viatica Grupp OÜ-l puuduvad vedelkütuse müügi registreeringud ja õigus kütust käidelda,
tegemist on veondusega tegeleva firmaga. Äriregistri andmetel tegeleb Viatica Grupp OÜ
toidukaupade, jookide ja tubakatoodete vahendamisega. Suhkru ja kakao müük mahub selliste
kriteeriumide alla. Ükski õigusakt ei kohusta kontrollima tehingupartneri majandustegevuse
registreeringute olemasolu. Õigusaktidest ei tulene suhkru või kakao ostmiseks/müümiseks
erilisi vormistusnõudeid või kõrgendatud hoolsuskohustust. MTA ei ole põhjendanud, millisest
õigusaktist tuleneb kohustus uurida Veterinaar- ja Toiduameti (VET) kodulehelt, kas
tehingupartnerist äriühing on sinna kantud ning ei ole keeldu osta suhkrut/kakaod isikutelt, keda
ei ole kantud VET kodulehel näidatud registrisse. Arusaamatu on MTA seisukoht, et kaebaja ei
ole müünud suhkrut edasi. Ostjad on kinnitanud müükide toimumist.
2) Osapoolte selgitustes seoses kauba ladustamisega ei esine vastuolusid. MTA on ise
märkinud, et kaebaja väide kauba hoiustamise kohta NT Logistika AS-i laos on leidnud
kinnitamist. Ei esine vastuolusid M. Vassiljevi ütlustes seoses kauba transpordiga. Kaebaja ei
olnud kauba transportijaks, see kohustus oli müüjal. Kui MTA ei saa ühendust Viatica
Grupp OÜ-le kaupa müünud isikutega, ei saa see kaasa tuua kaebajale täiendavaid maksuriske.
Põhjendatud ei ole MTA järeldus, et kaebaja teadis, et Viatica Grupp OÜ ei ole tegelik müüja.
3) Kaebaja on tegutsev ettevõte, s.h ka veebruaris 2013. a. MTA peaks teostama eraldi
menetluse Eestis ettevõtlusega tegelemise küsimuses, kuid seda ei ole tehtud.

5. VMV Trade OÜ esitas 09.09.2015 täiendava selgituse, milles ta märkis, et maksuotsusega
on tõstatatud kahtlus tema osalemises maksupettuses, kuna ta on osaline näilike tehingute
ahelas, seega peab tal olema võimalus vaielda tehingute kehtivuse üle, ning ilmselt järgneb
maksuotsuse kehtima jäämise korral süüteomenetlus.

6. Tartu Halduskohus jättis 16.12.2015. a otsusega VMV Trade OÜ kaebuse rahuldamata ja
menetluskulud menetlusosaliste endi kanda. Otsuse põhjendused:
1) Kaebajal on kaebeõigus maksuotsuse vaidlustamiseks, sõltumata sellest, et maksuotsusega
ei suurendatud äriühingu maksukohustust. Maksumenetluses on kogutud piisavalt tõendeid
põhjendatud kahtluseks, et Viatica Grupp OÜ ei olnud tegelik suhkru ja kakao müüja. Viatica

                                               2
Grupp OÜ-l oli veebruaris 2013. a luba kütust käidelda. Kaebaja juhatuse liikme ja töötaja
ütlused lahknevad kauba hoiustamise osas NT Logistika AS-i laos. Üksnes kakao ladustamist
kontrollitaval perioodil on kinnitanud NT Logistika AS (tl 65). Esinevad vastuolud asjaoludes,
kas kaupa NT Logistika AS-i lattu ladustab kaebaja või Viatica Grupp OÜ. Tegemist on oluliste
vastuoludega ütlustes, mis kinnitavad, et kaebajal puudus selge ülevaade kauba liikumise osas.
Mõlema äriühingu pangakontol puuduvad andmed transpordiga seotud kulutuste kohta, kuigi
kaebaja juhatuse liige on väitnud, et transporti korraldab Viatica Grupp OÜ (tl 76p). Viatica
Grupp OÜ-l puudus luba toidu käitlemiseks ning majandustegevuse registri järgi
kaubandustegevusega seotud load. Samas MTA ei ole tuginenud ainuüksi nõutavate
registreeringute puudumisele, vaid hinnanud tuvastatud asjaolusid kogumis. Ainuüksi
formaalselt nõuetele vastavad arved ja nende alusel raha maksmine ning deklareerimine ei
tõenda kauba tegelikku müümist ega saamist, kui puuduvad faktilised asjaolud, mis tõendaksid
majandustehingute tegelikku toimumist või seda, et tehingu teiseks pooleks on ka tegelikult
arvel näidatud isik.
2) Maksumenetluses kogutud tõendid on piisavad, et luua vähemalt põhjendatud kahtlus, et
kaebaja oli teadlik asjaolust, et Viatica Grupp OÜ ei ole tegelik müüja. Kahtlust kinnitab
M. Vassiljevi ja A. Reimundti vaheliste isiklike sidemete olemasolu. Kaebaja teadlikkust
tehingute näilisusest tõendab ka see, et ta ei ole esitanud tõendeid, et omandas reaalselt Viatica
Grupp OÜ-lt arvetel märgitud kauba. Käesolevas asjas ei ole kaebaja ümber lükanud MTA
põhjendatud kahtlust, et maksuarvestuses on teadlikult tuginetud fiktiivsetele arvetele.
Puuduvad tõendid, et Viatica Grupp OÜ oleks kaebajale kauba üle andnud või kaup oleks
kunagi kaebaja valduses või kontrolli all olnud. Seejuures MTA-l ei olnud vajalik tuvastada
kaebaja poolset hoolsuskohustuse rikkumist tehingute tegemisel Viatica Grupp OÜ-ga, kuna
MTA on põhjendatult asunud seisukohale, et kaebaja teadis tehingute näilikkusest (arvel
kajastatud müüja ei ole tegelik müüja). Kuna tehinguid Viatica Grupp OÜ-ga tegelikkuses ei
toimunud, ei vasta ostuarved käibemaksuseaduse (KMS) § 37 lg 7 nõuetele, sest kajastavad
ebaõigesti andmeid kauba müüja kohta. Kaebajal puudus õigus arvata Viatica Grupp OÜ
väljastatud arvetel näidatud käibemaksu summas 39 960 eurot sisendkäibemaksuna maha.
3) 11.04.2013. a korralduse alusel alustatud kontrolli käigus pidi MTA paratamatult hindama,
kas kaebaja on maksuarvestust korrektselt pidanud ja maksukohustusi nõuetekohaselt täitnud
ning seeläbi kontrollima, kas NT Logistika AS-i hoiustamisarve ning telefoni soetamise ja
sideteenuste, autopesu-, kütuse-, liisingu- ja kindlustusmaksete arvete põhjal on
sisendkäibemaksu mahaarvamine põhjendatud. Kuna kaebaja on 2013. a veebruari
maksuarvestuses kajastanud üksnes tehinguid Viatica Grupp OÜ-ga ning MTA on põhjendatult
asunud seisukohale, et nimetatud tehinguid tegelikkuses ei toimunud, kaebaja ei ole esitanud
ettevõtlusega tegelemise kinnitamiseks muid tõendeid ning sisendkäibemaksu mahaarvamise
eelduseks on konkreetsete kulutuste seotus maksukohustuslase ettevõtlusega, puudus kaebajal
õigus muude kulude osas teenuste/kaupade soetamisel tasutud sisendkäibemaksu maha arvata.
MTA on õiguspäraselt vähendanud kaebaja sisendkäibemaksu kokku summas 40 226,33 eurot.
4) Kuna Viatica Grupp OÜ ja kaebaja tehingute aluseks olnud kaupa tegelikkuses ei
eksisteerinud, ei saanud kaebaja Viatica Grupp OÜ-lt väidetavalt soetatud suhkrut ja kakaod
OÜ-le Worldline, OÜ-le Polven Foods, OÜ-le Antomin Trading, Foodtrade Logistics OÜ-le,
OÜ-le BOLERO GRUPP ja AS-le Haljas edasi müüa. Kaebaja ei ole väitnud ega esitanud
tõendeid, et müüs edasi mujalt pärinevat kaupa. Ka kaebaja 2013. a veebruari ostuarvestusest
ei nähtu, et ta oleks ostnud kakaod või suhkrut kelleltki kolmandalt. Asjaolu, et tehingupooled
kinnitavad kauba saamist, ei kummuta MTA seisukohta, et tegemist on näilike tehingutega ja
kauba müüjaks oli tuvastamata kolmas isik. Seega puudub VMV Trade OÜ-l näilistelt
müügitehingutelt käibemaksu arvestamise kohustus (KMS § 24 lg 1, § 29 lg 1). MTA on
õiguspäraselt vähendanud kaebaja käibemaksukohustust kokku summas 40 810,20 eurot.



                                                3
MENETLUSOSALISTE PÕHJENDUSED RINGKONNAKOHTUS

7. VMV Trade OÜ esitas 15.01.2016 apellatsioonkaebuse, milles ta palub tühistada Tartu
Halduskohtu 16.12.2015. a otsus ja teha asjas uus otsus, millega tema kaebus rahuldada.
Apellatsioonkaebuse põhjendused:
1) Viatica Grupp OÜ tegeleb äriregistri andmetel toidukaupade, jookide ja tubakatoodete
vahendamisega. Suhkru ja kakao müük mahub selliste kriteeriumide alla. G.V. ja R.L. on
lihtsalt autojuhid, kes on vedanud kütust, mistõttu jääb mõistetamatuks, kuidas saavad need
töötajad teada Viatica Grupp OÜ muudest tehingutest, millest on rääkinud juhatuse liige. On
mõistetamatu, millisel õiguslikul alusel oleks kaebaja pidanud kontrollima tehingupartneri osas
majandustegevuse registreeringute olemasolu. Vale on kohtu järeldus, et maksumenetluses on
leidnud tõendamist, et Viatica Grupp OÜ-l oli veebruaris 2013. a luba kütust käidelda. Viatica
Grupp OÜ-l ei ole kunagi olnud kütuse käitlemise registreeringut, tegemist on olnud peamiselt
veondusega tegeleva äriühinguga.
2) Kohus ei ole toonud esile, et kaebaja juhatuse liige oleks midagi vastuolulist rääkinud.
Vastuolusid ei ole M. Vassiljevi ütlustes seoses kauba transpordiga. Kaebaja ei ole ise kaupa
transportinud. Seega ei ole õige omistada kaebajale kohustust rääkida detailselt, kus laos kaup
oli, kes oli laopidaja, kuidas ning millal kaup laost edasi liikus. Kui MTA ei saa seletuste
andmiseks ühendust A.S. või N.G. , ei saa see kaebajale tuua kaasa täiendavaid maksuriske.
Ükski õigusakt ei sisalda suhkru või kakao ostmiseks/müümiseks vormistusnõudeid või
kõrgendatud hoolsuskohustust. MTA käsitluse järgi peaks suhkru/kakao müümisel iga müüja
registreerima ostu VET-i kaudu. Kaebaja ei loe sellist kohustust ühestki õigusaktist välja.
3) Kohus on kasutanud uudset mõistet – „vähemalt põhjendatud kahtlus selles, et kaebaja oli
teadlik asjaolust“. Selline määratlus ei vasta kohtupraktikas läbivaieldule – MTA ei pea looma
põhjendatud kahtlust teadlikkusest, vaid tõendama, et kaebaja pidi olema teadlik mingist
asjaolust. Kohus on viidanud osapoolte tutvusele, arvestamata, et ettevõtluses teevad tehinguid
isikud, kes on mingil moel üksteisega tuttavad, osapooled ei ole kunagi rääkinud mingist
sõprusest vmt. MTA väide, et kaebaja teadlikkust näitab see, et suhkrut on müüdud vähese
juurdehindlusega, jääb arusaamatuks. Ka kohus ei ole seda selgitanud.
4) Kaebaja on jätkuvalt tegutsev ettevõte, s.h 2013. a veebruaris. MTA peaks teostama eraldi
menetluse seoses Eestis ettevõtlusega tegelemise küsimuses. MTA ei ole seda teinud. Kuna
MTA ei ole temalt küsinud tõendeid muu ettevõtluse tõendamiseks 2013. a veebruaris, peab
kaebaja seda üllatuslikuks väiteks. Maksuotsuses ega kohtuotsuses ei ole järeldusi ega
põhjendusi, mis lubaksid arvata, et kaebaja ei ole müünud suhkrut hankijatele. Kaebaja ostjad
on kinnitanud müükide toimumist, samuti müüja. Kohtu väide, et suhkur on ostetud tundmatult
kolmandalt isikult, võib olla asjakohane juhtumite puhul, kus ostuarve võetakse nö fiktiivsest
ja mittetegutsevast ettevõttest, mitte aga Viatica Grupp OÜ puhul, kes on jätkuvalt tegutsev
äriühing.

8. MTA esitas 01.03.2016 vastuse apellatsioonkaebusele, milles ta palub jätta kaebaja
apellatsioonkaebus rahuldamata ja Tartu Halduskohtu 16.12.2015. a otsus muutmata. Vastuse
põhjendused:
1) Näilikelt ostutehingutelt ei saa maha arvata sisendkäibemaksu ning näilikelt
müügitehingutelt ei tule arvestada ja tasuda käibemaksu. Kuna G.V. ja R.L. olid kontrollitud
perioodil Viatica Grupp OÜ ainsad töötajad, siis on arusaadav, et MTA pöördus nende poole
teabe saamiseks tööandja majandustegevuse kohta. MTA ei ole tuginenud ainuüksi müüjalt
nõutavate registreeringute puudumisele, vaid hinnanud asjaolusid kogumis. Vastuolud kauba
transportimise ja ladustamise kohta antud teabe osas näitavad, et tegelikkuses piirdus kaebaja
nn vahendustegevus ainuüksi arvete vormistamisega ja maksete tegemisega, mingeid kaubaga
seotud toiminguid ta teinud ei ole.


                                              4
2) Äriühingul, kes on tehinguid teinud, puudub vajadus vaidlustada MTA korraldusi.
Otstarbekas ei oleks olnud viivitada maksuotsuse tegemisega, kuna tõendid ja asjaolud kogumis
võimaldavad teha põhjendatud järeldusi väidetavate tehingute kohta. Maksumenetluse käigus
on Vilties OÜ kohta tuvastatud küllaldaselt asjaolusid, millest saab teha järelduse, et
Vilties OÜ-l majandustegevus puudus, nii ta ei saanud Viatica Grupp OÜ-le kaupa müüa.
3) Otsuse p-s 25 on kohus selgelt väljendanud nõustumist MTA seisukohaga, et kaebaja teadis
tehingute näilikkusest. Tehingupoolte omavaheline tutvus võimaldas neil kokku leppida
käitumises, mis pidi andma tunnistust tehingu tegelikust toimumisest (arvete vormistamine,
raha ülekandmine). Ülejäänud asjaolude osas on seletusi raske üksikasjalikult kooskõlastada,
kuivõrd need ei toetu enam tegelikkusele, millega on seletatavad ütluste üldsõnalisus ja
vastuolud. Seega on poolte omavaheline tutvus asjaolu, mille äramärkimine maksuotsuses on
oluline. Raha liikumine äriühingutele, kellel pole tegelikku seost kauba müügiga, on
maksustamise seisukohalt samuti oluline asjaolu. Sama kehtib juurdehindluse suuruse kohta.
4) Kaebaja ei ole väitnud ega tõendanud, et müüs edasi mujalt pärinevat kaupa. Nii ostu- kui
müügitehingutel puudub majanduslik sisu (kontrollakti p 1.3, maksuotsuse p 8, vaideotsuse
p 6). Seega puudus kaebajal kohustus deklareerida müügitehingutest tulenevat käivet ja õigus
käibemaksust maha arvata sisendkäibemaksu. Seejuures ei ole asjassepuutuv, kas äriühing, kes
majanduslikku sisu mitteomava arve väljastab, on fiktiivne ja mittetegutsev või jätkuvalt
tegutsev äriühing. MTA võib maksukontrolli raames võtta seisukoha äriühingu ettevõtluse
toimumise kohta. Kohus on põhjendatult vastustaja seisukohaga nõustunud.

RINGKONNAKOHTU PÕHJENDUSED

9. Ringkonnakohus leiab, et apellatsioonkaebus tuleb rahuldada osaliselt.

10. Poolte vahel on ka apellatsiooniastmes vaidlus selle üle, kas kaebajal oli õigus
Viatica Grupp OÜ 2013. aasta veebruaris esitatud 286,2 tonni suhkru ja 3 tonni kakao arveid
enda sisendkäibemaksu arvestuses kajastada ning kas toimus kauba edasimüük äriühingutele
Worldline OÜ, Polven Foods OÜ, Antomin Trading OÜ, Foodtrade Logistics OÜ (uue
ärinimega Hansafarmer OÜ), Bolero Grupp OÜ ning AS Haljas (I). Ka on poolte vahel vaidlus
selle üle, kas kaebajal puudus 2013. a veebruaris reaalne majandustegevus, mistõttu ei olnud
tal õigust kajastada enda sisendkäibemaksu hulgas muid kulusid (NT Logistika AS
hoiustamisarve, Elion Ettevõtted AS iPhone järelmaksu arve, AS EMT telefoniarve, autopesu,
kütuse, liisingu- ja kindlustusmaksed summas 266,33 eurot) (II). Ringkonnakohus käsitleb
järgnevalt eeltoodud vaidlusküsimusi ning lahendab viimaks apellatsioonkaebuse taotlused
(III).

                                               I

11. Ringkonnakohus nõustub halduskohtu järeldusega selles, et maksuhalduri poolt kogutud
tõendid viitavad sellele, et kaebaja Viatica Grupp OÜ-lt 2013. a veebruaris suhkrut ja kakaod
ei ostnud (vt halduskohtu otsuse p-d 17-23). Asjaolud, mille põhjal maksuhaldur ja halduskohus
eelviidatud järeldusele jõudsid, kajastuvad kokkuvõtlikult nii halduskohtu otsuses (p 17) kui ka
kontrollaktis (vt p 1.2.2.2.2 alapealkirjad selgitustega): vastuolud osapoolte selgitustes seoses
kauba ladustamisega; tehingutega seotud isikud ei oska selgitada transpordiga seotud küsimusi;
kaebaja seadusliku esindaja M. V. selgitustes esinevad vastuolud ning MTA-le ei esitatud
tahtlikult kõiki tehingutega seotud dokumente; VMV Trade OÜ vahendatav kaup pärineb
äriühingutelt, kes omavad majandustegevusele mitteomaseid tunnuseid; raha liikumine
varifirma tunnustega äriühingule.



                                               5
12. Riigikohus on korduvalt leidnud, et ütluste ja seletuste usaldusväärsuse kontrollimisel on
oluline muu hulgas hinnata ka neis väljendatud asjaolude „elulist usutavust“ ehk seda, milline
on ütlustes ja seletustes kajastuvate asjaolude üldine tõenäosus (Riigikohtu halduskolleegiumi
24.01.2011 otsus asjas nr. 3-3-1-73-10, p 24 ning 19.05.2009 otsus asjas nr. 3-3-1-32-09, p 19).
Ringkonnakohus leiab, et tõenäoliseks ei saa pidada tehinguid teinud isikute vastuolulisi ütlusi
tehingute kohta juhul, kui tehingud poolte vahel tõepoolest toimusid. Seega loovad ütlustes
esinevad ebakõlad ja tehingutega seotud dokumentide esitamata jätmine põhjendatud kahtluse
tehingute mittetoimumises, mis on maksuhalduri järelduse põhjendamiseks piisav.
Nõuetekohaselt põhjendatud maksuotsuse vaidlustamisel tekib maksukohustuslasel MKS § 150
lg 1 alusel kohustus tõendada, et maksusumma määrati valesti. Ringkonnakohus leiab, et
kontrollaktile esitatud eriarvamuses, kaebuses halduskohtule ega apellatsioonkaebuses esitatud
kaebaja väited ei ole maksuhalduri järelduste ümberlükkamiseks piisavad.

13. Seoses kaebaja väitega, et Viatica Grupp OÜ tegeleb äriregistri andmetel toidukaupade,
jookide ja tubakatoodete vahendamisega ning suhkru ja kakao müük mahub selliste
kriteeriumide alla, märgib ringkonnakohus, et kuna äriregistrisse kantud andmed on ainult
informatiivse tähendusega ega kajasta informatsiooni konkreetsete tehingute kohta, ei tõenda
kanne äriregistris sugugi seda, et 2013. a veebruaris Viatica Grupp OÜ tõepoolest kaebajale
vaidlusaluste arvete alusel suhkrut ja kakaod müüs. Vastuseks kaebaja väitele, et G. V. ja R. L.
autojuhtidena ei pidanudki teadma kaebaja tehingutest Viatica Grupp OÜ-ga, leiab
ringkonnakohus, et maksuhaldur ei ole tuvastanud tehingute mittetoimumist mitte niivõrd
autojuhtide ütluste kui tehinguid teinud äriühingute juhatuse liikmete ütlustes esinevate
vastuolude alusel ning autojuhtide ütlused on vaid täiendavad tõendid kogumis, mis viitavad
sellele, et vaidlusaluseid tehinguid poolte vahel ei toimunud. Ühtlasi peab ringkonnakohus
märkimisväärseks asjaolu, et hoolimata äriregistri andmetest toidukaupade müügi kohta, olid
Viatica Grupp OÜ autojuhid, kes olid ka äriühingu ainsad töötajad kontrollitud perioodil,
vedanud ainult kütust, kuid mitte kunagi suhkrut (vt G. V. ja R. L. selgitused I kd, tl 36-36p
ning 39-39p).

14. Kaebaja väitel on vale halduskohtu järeldus, et maksumenetluses on leidnud tõendamist, et
Viatica Grupp OÜ-l oli 2013. a veebruaris luba kütust käidelda. Kaebaja väitel ei ole Viatica
Grupp OÜ-l kunagi olnud kütuse käitlemise registreeringut, tegemist on olnud peamiselt
veondusega tegeleva ettevõttega. Ringkonnakohus märgib, et vastavalt vedelkütuse seaduse
(VKS) § 2 lõike 1 punktile 3 on ka kütuse vedu kütuse käitlemine. Samas on õige kaebaja
seisukoht selles, et kütuse vedamiseks ei näe VKS § 3 erinevalt kütuse müügist, ladustamisest,
importimisest ja eksportimisest ette äriühingu majandustegevuse registris vastaval tegevusalal
registreerimise nõuet ning kontrollaktis puudub viide sellele, et Viatica Grupp OÜ oleks
tegelenud kütuse müügi, ladustamise, importimise või eksportimisega. Siiski ei oma kaebaja
tõstatatud küsimus, kas Viatica Grupp OÜ-l oli 2013. a veebruaris luba kütust käidelda või
mitte, ringkonnakohtu hinnangul mingit tähtsust tuvastamaks suhkru edasimüüki kaebajale.
Nimetatud asjaolu ei mõjuta ringkonnakohtu hinnangul maksuhalduri järeldusi selle kohta, et
suhkru ja kakao müügi tehingud poolte vahel ei toimunud.

15. Ringkonnakohus ei nõustu kaebajaga ka selles, nagu ei saaks kaebaja juhatuse liikme
selgitusi, s.h kauba transpordiga seotud selgitusi, vastuolulisteks pidada, kuna kaebaja ise kaupa
ei transportinud ning ei pidanud seetõttu teadma, kus laos kaup oli, kes oli laopidaja ning kuidas
ja millal kaup laost edasi liikus. Halduskohus on kaebaja juhatuse liikme vastuolulisi selgitusi
piisava põhjalikkusega käsitlenud (kohtuotsuse p 17, lk 5; I kd tl 174), mistõttu ringkonnakohus
ei pea vajalikuks neid korrata. Samas märgib ringkonnakohus, et ka olukorras, kus kaebaja
faktiliselt kaupa ei transportinud, tuleb mõistlikult eeldada, et kauba vahendajana pidi ta kauba
liikumisega siiski kursis olema nii põhjusel, et kaebaja seadusliku esindaja väitel sisaldus

                                                6
transpordikulu ka selles hinnas, millega kaebaja kaupa ostis (vt kaebaja seadusliku esindaja
M. V. 22.11.2013. a selgitusi maksuhaldurile, I kd tl 74), kui ka põhjusel, et kauba
transportimise asjaolud pidi kaebaja vahendajana kooskõlastama äriühingutega, kellele kaebaja
väidetavalt kaupa edasi vahendas. Nii kinnitab näiteks Worldline OÜ esindaja E. E. 24.09.2013
maksuhaldurile, et transpordi korraldas alati VMV Trade OÜ, kusjuures vahel saatis M. V.
kaupa transportivate sõidukite numbrid e-mailiga ette; ka olid sõidukite numbrid kirjas VMV
Trade OÜ arvetel (I kd, tl 142p-143). Foodtrade Logistics OÜ (uue nimega Hansafarmer OÜ)
ostu-müügi spetsialist K. R. andis 15.10.2013 maksuhaldurile ütlused, mille kohaselt suhtles ta
VMV Trade OÜ-ga telefoni teel, kui kaup hilines; ka märgiti poolte meilivahetuses ära kauba
tarnekoht, samuti lepiti kokku kauba mahalaadimiskoht ning kauba transporti organiseeris alati
VMV Trade OÜ. M. V. teatas alati vormistatava akti jaoks sõiduki registreerimisnumbri
telefoni või meili teel (I kd, tl 145-147). Kaebaja seadusliku esindaja ning Viatica Grupp OÜ
seadusliku esindaja vastuolulistest ja ebalevatest selgitustest kauba transportimise osas saab
järeldada vaid asjaosaliste soovimatust maksuhaldurile kauba tegeliku vedaja kohta andmeid
avaldada. Sellist soovimatust ei saa selgitada muu kui asjaosaliste püüdega vältida seeläbi
maksuhalduri poolt kauba transporti teostavalt isikult täiendavate andmete kogumist ning
seeläbi kauba tegeliku müüja andmete väljaselgitamist.

16. Ringkonnakohus nõustub kaebajaga selles, et asjaolu, et maksuhaldur ei saanud ühendust
Viatica Grupp OÜ-le väidetavalt kaupa müünud Vilties OÜ juhatuse liikmete A. S. või N. G-ga,
ei saa kaebajale iseenesest kaasa tuua täiendavaid maksuriske, kuid ei nõustu kaebajaga selles,
nagu polnuks maksuhalduril õigus nimetatud asjaolu pinnalt maksumenetluses Vilties OÜ
tegevuse kohta järeldusi teha. Ringkonnakohus nõustub maksuhalduri järeldusega selles, et
kaebaja poolt väidetavalt vahendatud kaup pärines äriühingutelt, kes omavad
majandustegevusele mitteomaseid tunnuseid. Olukorras, kus Viatica Grupp OÜ pangakonto
väljavõtetest saab järeldada, et äriühing soetas 2013. a veebruaris kauba Vilties OÜ-lt ning
viimase kolmest kontrolliperioodil äriühingut juhtinud juhatuse liikmest A. R. selgituste
kohaselt ei teinud ta äriühingu nimel ühtegi tehingut ning oli sisuliselt variisikuks; äriühingu
teise juhatuse liikme N. G. osas on maksuhaldur varasemates maksumenetlustes tuvastanud, et
tegemist on äriühingute juhatustes kasutatud variisikuga ning kolmanda juhatuse liikme A. S.-
ga ei ole maksuhalduril korduvalt õnnestunud kontakti saada, viitavad asjaolud kogumis sellele,
et ka Vilties OÜ ei olnud eesmärgipäraselt tegutsev äriühing, vaid teda kasutati nö raha
liigutamiseks. Maksuhaldur on täiendavalt kindlaks teinud, et Vilties OÜ kandis suure osa
Viatica Grupp OÜ poolt üle kantud rahast edasi SIA-le Eastgate, mille variisikuks oli ka
Vilties OÜ-s variisikuks olnud A.R. Lisaks on maksuhaldur tuvastanud, et Vilties OÜ
arvelduskontol ei kajastu ettevõtlusele iseloomulikke kulutusi nagu ruumide rent,
palgaväljamaksed töötajatele, igapäevased majanduskulud jne. Ringkonnakohus leiab
kokkuvõtlikult, et kaebaja täiendavad väited ei lükka ümber maksuhalduri järeldusi selles, et
suhkru ja kakao müügi tehinguid Viatica Grupp OÜ ja kaebaja vahel ei toimunud ning tegemist
oli näilike tehingutega.

17. Ringkonnakohus leiab, et maksuhalduri seisukohad maksuotsuse faktilise aluse osas on
kontrollaktis ja maksuotsuses vastuolulised. Kontrollaktis ja maksuotsuses asus maksuhaldur
seisukohale, et kaebaja oli teadlik, et Viatica Grupp OÜ ei olnud kauba müüja (vt kontrollakti
p 1.2.2.3, lk 7-8 ning maksuotsuse p 2.1, lk 2). Samas leidis maksuhaldur ka seda, et ta ei kahtle
kauba olemasolus, kuid tegelikkuses ei olnud kauba müüjaks äriühingutele Worldline OÜ,
Polven Foods OÜ, Antomin Trading OÜ, Foodtrade Logistics OÜ (uue ärinimega Hansafarmer
OÜ), Bolero Grupp OÜ ning AS Haljas ka mitte VMV Trade OÜ, vaid tundmatu kolmas isik
(kontrollakti p 1.3.2.1.3, lk 10). Kaebaja juhatuse liige M. V. teadis, et VMV Trade OÜ ei olnud
2013. a veebruaris kauba tegelik müüja, VMV Trade OÜ poolt kajastatud tehingud olid näilikud
ning ta osales teadlikult näiliselt kaupa müüvas ahelas (kontrollakti p 1.3.3). Halduskohus on

                                                7
eelnevast tulenevalt pidanud maksuotsuse faktiliseks aluseks tehingute osas, mis seonduvad
kaebaja poolt kauba ostuga Viatica Grupp OÜ-lt kaebaja teadmist, et tegemist pole tegeliku
müüjaga. Ringkonnakohus halduskohtu seisukohaga ei nõustu.

18. Ringkonnakohus märgib esmalt, et Riigikohus on korduvalt eristanud maksuotsuse faktilist
alust lähtuvalt sellest, kas kaebaja oli seotud maksupettusega või kaebaja teadis, et tegemist
pole tegeliku müüjaga või saab järeldada, et kaebaja pidi seda teadma (vt RKHK 05.05.2010. a
otsus asjas nr 3-3-1-18-10, p 10; 24.01.2011. a otsus asjas nr 3-3-1-73-10, p 14 ja 02.06.2014. a
otsus asjas nr 3-3-1-27-14, p 15). Vaidlustatud maksuotsusest nähtuvalt on maksuhaldur ühelt
poolt seisukohal, et kaebaja oli teadlik, et Viatica Grupp OÜ ei olnud kauba tegelik müüja;
teiselt poolt leiab maksuhaldur, et kaup ei liikunud ka läbi kaebaja ning kaebaja osales teadlikult
näiliselt kaupa müüvas ahelas. Ringkonnakohus leiab, et kaebaja teadlikkust või teadma
pidamist on vajalik hinnata olukorras, kus puudub vaidlus selle üle, et kaebaja kauba kelleltki
omandas. Olukorras, kus maksuhaldur seab kahtluse alla ka kauba omandamise, saab rääkida
selgest maksupettusest, kus kaebaja teadlikkus on niigi ilmne ning seda ei ole vaja eraldi
põhjendada. Seega on ringkonnakohtu hinnangul võimalik kokkuvõtlikult järeldada, et
maksuotsusest nähtuvalt on tegemist olukorraga, kus kaebaja ei soetanud kaupa ka tundmatult
kolmandalt isikult, vaid osales teadlikult maksupettuses, olles üks lüli näiliselt kaupa müüvas
ahelas. Ringkonnakohus märgib, et reeglina ostja heausksust eeldatakse, kuid see põhimõte ei
laiene juhtumile, kus maksuhalduril on põhjendatud kahtlus, et ostja osales maksupettuses
(RKHK 24.01.2011. a otsus asjas nr 3-3-1-73-10, p 13).

19. Riigikohus on varem leidnud, et osavõtt maksupettusest võib tähendada näiteks seda, et
ostja poolt müüjale käibemaksuna tasutud rahasumma tagastatakse ostjale või ostjaga seotud
isikule, s.t ostja saab maksupettusest majanduslikku kasu. (RKHK 05.05.2003. a otsus asjas nr
3-3-1-39-03, p 12; 02.10.2003. a otsus asjas nr 3-3-1-50-03, p 10; 20.01.2010. a otsus asjas nr
3-3-1-74-09, p 10). Hiljem on Riigikohus asunud seisukohale, et ostja osavõtt maksupettusest
ei eelda, et ostja on saanud sellest kasu või hüvesid (vt RKHK 27.01.2016. a otsus asjas
nr 3-3-1-30-15). Samas ei ole muutunud Riigikohtu seisukohad muude maksupettuse
tõendamise kriteeriumide osas - ostja seotusele maksupettusega võivad viidata mitmesugused
asjaolud, näiteks ostja juhatuse liikmete tihedad perekondlikud, töö- või ärialased suhted
maksuseadust rikkunud müüja esindusõiguslike isikute või majandustegevust korraldavate
isikutega. Ostja seotusele maksupettusega võivad viidata ka andmed selle kohta, kelle kasutusse
on läinud ostja poolt müüjale makstud raha (RKHK 05.05.2003. a otsus asjas nr 3-3-1-39-03, p
12; 02.10.2003. a otsus asjas nr 3-3-1-50-03, p 10; 20.01.2010. a otsus asjas nr 3-3-1-74-09, p
10).

20. Järeldust, et kaebaja oli teadlik, et Viatica Grupp OÜ ei olnud tegelik müüja, põhjendas
maksuhaldur sellega, et VMV Trade OÜ ja Viatica Grupp OÜ juhatuse liikmed olid ammused
tuttavad; kumbki ei osanud selgitada kauba transpordi, päritolu ja kvaliteediga seonduvat;
VMV Trade OÜ juhatuse liikme M. V., töötaja J. V., Viatica Grupp OÜ juhatuse liikme A. R.
ning NT Logistika AS-i töötaja seletused kauba hoiustamise kohta on vastuolulised, mis näitab,
et kauba liikumine ei olnud VMV Trade OÜ ega Viatica Grupp OÜ tegeliku kontrolli all; VMV
Trade OÜ juhatuse liige M. V. andis vastuolulisi selgitusi kauba transpordi kohta ega esitanud
maksuhaldurile suhkru sertifikaate, kuigi kinnitas nende olemasolu; seda ei teinud ka Viatica
Grupp OÜ, asudes selle asemel maksuhalduri korraldusi vaidlustama; suhkru ja kakao
tehingutes liikuv raha kanti üle majandustegevusega mittetegelevatele äriühingutele; VMV
Trade OÜ juurdehindlus suhkrule selle edasimüügil oli vaid 10 eurot tonni kohta, mis,
arvestades suhkru keskmist ostu- ja müügihinda, viitab tehingute näilisusele ja majandusliku
sisu puudumisele (vt kontrollakti p 1.2.2.3). Järeldusele, et kaup läbi kaebaja ei liikunud, jõudis
maksuhaldur kokkuvõtlikult nii põhjusel, et kaebaja suhkrut ja kakaod Viatica Grupp OÜ-lt ei

                                                8
soetanud kui ka põhjustel, et VMV Trade OÜ kajastatud tehingutes oli juurdehindlus
ebatavaliselt väike; tehingud toimusid tihti samal päeval või paaripäevaste vahedega, kusjuures
VMV Trade OÜ ega Viatica Grupp OÜ ladu ei omanud ega rentinud ja suhkur liikus kohe
kliendile; ka ei olnud VMV Trade OÜ suuteline tõestama kauba päritolu ega andma üheseid
selgitusi transpordi organiseerimise kohta ning müüdav kaup pärines majandustegevust
mitteomavatelt äriühingutelt ja ka raha liikumine toimus majandustegevust mitteomavate
äriühingute vahel (vt kontrollakti p 1.3.2, lk-d 9-11). Ringkonnakohus leiab, et eelviidatud
asjaolud kogumis on piisavad tõendamaks kaebaja osalemist maksupettuses. Maksumenetluses
ja kohtumenetluses ei ole kaebaja esitanud tõendeid, mis sellise järelduse ümber lükkaksid.
Ühtlasi kinnitab maksupettuses osalemine ka seda, et kaebaja teadis, et Viatica Grupp OÜ ei
olnud kauba tegelik müüja. Nii leiab Riigikohus: „Seda, et kaebaja teadis, et nimetatud
osaühingud pole tegelikud müüjad, kinnitaksid tõendid, et kaebajale oli see asjaolu saanud
teatavaks või kaebaja osales maksupettuses“ (RKHK 05.05.2010. a otsus asjas nr 3-3-1-18-10,
p 12). Seetõttu on maksuhalduri järeldus kaebaja teadlikkuse kohta iseenesest õige.

21. Ringkonnakohus ei nõustu kaebaja seisukohaga selles, et halduskohus kasutas otsuses
uudset mõistet – „vähemalt põhjendatud kahtlus selles, et kaebaja oli teadlik asjaolust“.
Halduskohus nõustus otsuses maksuhalduri seisukohaga, et maksumenetluses kogutud tõendid
on piisavad, et luua vähemalt põhjendatud kahtlus selles, et kaebaja oli teadlik asjaolust, et
Viatica Grupp OÜ ei ole tegelik müüja (otsuse p 25). Eeltoodust järeldub, et halduskohtu
arvates oli kaebaja teadlikkus sellest, et Viatica Grupp OÜ ei ole tegelik müüja,
maksumenetluses kogutud tõendite alusel sedavõrd piisavalt põhjendatud, et vastupidise
tõendamiskoormus läheks üle kaebajale. Riigikohus on leidnud, et kui maksuhaldur on
maksuotsuses tõendite kogumile tuginedes mõistlikult ning eluliselt usutavalt põhjendanud
kahtlust maksukohustuslase osalemises maksupettuses, viidates seejuures maksukohustuse
tekkimise õiguslikele alustele, läheb tõendamiskoormus MKS § 150 lg 1 järgi üle
maksukohustuslasele (RKHK 05.06.2014. a otsus asjas nr 3-3-1-33-14, p 11 ja 11.02.2014. a
otsus asjas nr 3-3-1-65-14, p 9).

22. Ringkonnakohus ei nõustu kaebaja arvamusega, nagu teeksidki ettevõtluses üksteisega
tehinguid vaid mingil viisil üksteisega tuttavad isikud ning osapooled ei ole rääkinud mingist
sõprusest. Viatica Grupp OÜ juhatuse liige A. R. kinnitas 16.08.2013. a seletuses
maksuhaldurile, et on VMV Trade OÜ-ga tuttav juba varasemast ajast (I kd, tl 42).
VMV Trade OÜ juhatuse liige M. V. selgitas 05.06.2013 maksuhaldurile, et tunneb A.R.-i juba
lapsepõlvest (I kd, tl 54p). Seega on kummagi äriühingu juhatuse liikmed ammused
lapsepõlvetuttavad, mida ei saa kindlasti pidada ühegi tehingu eeltingimuseks ning mis ei ole
ka äris kuigi tavapärane. Mis puudutab kaebaja väidet, et kaebajale jääb arusaamatuks, kuidas
saab kaebaja teadlikkust tehingute mittetoimumisest näidata see, et suhkrut müüdi edasi vähese
juurdehindlusega, märgib ringkonnakohus, et nimetatuga põhjendas maksuhaldur seda, et
tegemist oli näilike ja majanduslikku sisu mitteomavate tehingutega. Kuna tavapäraselt on
äriühingu eesmärgiks omanikele kasumit teenida, siis majanduslikult ebamõistliku tehingu
tegemine viitab sellele, et tegemist on näiliku tehinguga. Ringkonnakohus leiab, et kaebaja
juurdehindlust suhkrule – 10 eurot tonnilt ehk 1 senti kilogrammilt, ei saa kuidagi kasumit
taotleva ettevõtte tavapärases äris mõistlikuks pidada.

23. Kaebajale jääb apellatsioonkaebuse kohaselt arusaamatuks, millisel õiguslikul alusel
pidanuks kaebaja kontrollima Viatica Grupp OÜ osas majandustegevuse registreeringute
olemasolu. Ringkonnakohus märgib, et vastavas osas hoolsuskohustuse rikkumist ei ole
kontrollaktis ega maksuotsuses kaebajale ette heidetud. Maksuotsuses selgitab maksuhaldur
vastuväiteks kaebaja eriarvamusele: „Eriarvamusest tuleneb, et VMV Trade OÜ on teadlik
Majandustegevuse registreeringute (MTR) olemasolust, sellisel juhul oleks äriühingule

                                              9
pidanud silma jääma, et Viatica Grupp OÜ-le ei ole kunagi väljastatud kaubandustegevusega
seotud lube, seega puudus äriühingul õigus vastaval tegevusalal tegutseda. Samas nii nagu
äriregistri registreering, ei tõenda üksnes ka MTR registreering, et äriühing ka reaalselt antud
valdkonnas tegeleb. Antud juhul on maksumenetluses kogutud tõendite pinnalt tõendamist
leidnud, et Viatica Grupp OÜ-lt suhkru ja kakao vahendamine oli näilik“ (mo p 4 alapunkt 1, I
kd tl 7). Eeltoodust, nagu ka kontrollaktist, ilmneb selgelt, et maksuhaldur ei ole
maksumenetluse tulemusel tehtud järeldusi põhjendanud sellega, et kaebaja
Viatica Grupp OÜ-l MTR olemasolu ei kontrollinud; kaebaja eriarvamusele esitatud vastust ei
saa aga pidada maksuotsuse täiendavaks põhjendamiseks. Kaebaja tsiteerib MTA poolt
maksuotsuses kaebaja eriarvamusele vastuseks esitatud selgitust (mo lk 6 alt 1. ja 2. lõik, I kd
tl 8p) ning leiab, et MTA käsitluse järgi peaks suhkru / kakao müümisel iga müüja registreerima
ostu VET-i kaudu, kuid kaebaja sellist kohustust ühestki õigusaktist välja ei loe ning ükski
õigusakt ei sisalda suhkru ja / või kakao ostmiseks vormistusnõudeid või kõrgendatud
hoolsuskohustust (apellatsioonkaebuse lk-d 4-5). Ringkonnakohus märgib esmalt, et
maksuotsusest ega kontrollaktist ei nähtu, et maksuhaldur põhjendas maksumenetluse
tulemusel tehtud järeldusi muu hulgas asjaoluga, et kaebaja oleks pidanud enne tehingute
tegemist kontrollima, kas Viatica Grupp OÜ andmed on Veterinaar- ja Toiduameti kodulehel.
Kaebaja eriarvamusele esitatud vastust ei saa pidada maksuotsuse täiendavaks põhjendamiseks.
Lisaks viitab ringkonnakohus Riigikohtu seisukohale, mille järgi tuleb kaebaja poolt
hoolsuskohustuse täitmist kontrollida juhul, kui maksuotsuse faktiliseks aluseks on järeldus, et
kaebaja „pidi teadma“, et tegemist ei ole tegelike müüjatega (RKHK 05.05.2010. a otsus asjas
nr 3-3-1-18-10, p 13). Käesoleval juhul ei olnud maksuotsuse faktiliseks aluseks asjaolu, et
kaebaja pidi teadma, et tegemist ei ole tegelike müüjatega. Asjaolule, et kaebaja
hoolsuskohustuse rikkumist puudutavad väited on asjakohatud, on viidanud ka halduskohus
(otsuse p 25). Eeltoodust tulenevalt on maksuhaldur õigesti leidnud, et kaebajal puudus õigus
enda 2013. a veebruari sisendkäibemaksuarvestuses 286,2 tonni suhkru ja 3 tonni kakao arveid
kajastada, mistõttu tuleb deklareeritud sisendkäibemaksu 40 000 euro ulatuses vähendada ning
ei toimunud ka kauba edasimüüki kaebajalt kolmandatele äriühingutele, mistõttu on kaebaja
alusetult maksnud vastavate arvete alusel käibemaksu summas 40 810,20 eurot.

                                              II

24. Maksuotsuses leiab maksuhaldur, et VMV Trade OÜ-l puudus kontrollitaval perioodil
reaalne majandustegevus, millest järelduvalt kajastas ta alusetult oma sisendkäibemaksu hulgas
kulusid summas 266,33 eurot (mo p 2.2). Õiguslike alustena viitas maksuhaldur KMS § 29
lõikele 1 ja § 31 lõikele 1. Kontrollaktis asus maksuhaldur järgmisele seisukohale: „2013
veebruarikuus on VMV Trade OÜ lisaks soetusarvetele Viatica Grupp OÜ-lt kajastanud
sisendkäibemaksu hulgas muid kulusid, mis tavapäraselt on seotud äriühingu
majandustegevusega, nt hoiustamisarve (NT Logistika AS), iPhone järelmaksu arve (Elion
Ettevõtted AS), telefoniarve (AS EMT), autopesu, kütuse, liisingu- ja kindlustusmaksed jne.
Menetluse käigus on MTA asunud seisukohale, et VMV Trade OÜ-l puudus 2013
veebruarikuus reaalne ettevõtlus, mistõttu ei ole VMV Trade OÜ-l õigust nimetatud kulusid
summas 266,33 eurot sisendkäibemaksu hulgas maha arvata.“ Kaebaja leiab, et ta on jätkuvalt
tegutsev ettevõte, s.h 2013. a veebruaris ning MTA pidanuks teostama eraldi menetluse Eestis
ettevõtlusega tegelemise küsimuses. Kuna MTA ei ole temalt küsinud tõendeid muu ettevõtluse
tõendamiseks 2013. a veebruaris, peab kaebaja MTA väidet üllatuslikuks.

25. Ringkonnakohus nõustub vastavas osas kaebaja seisukohaga. Maksuotsus ei ole kaebaja
ettevõtlusega tegelemise osas piisavalt põhjendatud ega tõendatud. Ka ei ole maksuhalduri
poolt väidetud summa kujunemine kontrollitav, mistõttu on maksuotsus õigusvastane osas,
millega vähendati kaebaja 2013. a veebruarikuu sisendkäibemaksu 226,33 euro ulatuses.

                                              10
26. Reeglina uurib maksuhaldur ettevõtlusega tegelemist eraldi menetluses, mis võib päädida
maksukohustuslase registrist kustutamisega. KMS § 22 lg 31 kohaselt on maksuhalduril õigus
kustutada registrist maksukohustuslane, kes ei tegele Eestis ettevõtlusega. Kui
maksukohustuslase ettevõtlusega tegelemine ei ole piisavalt tõendatud, on maksuhalduril õigus
nõuda maksukohustuslaselt lisatõendeid või koguda neid omal algatusel. Maksuhaldur teatab
maksukohustuslasele registrist kustutamise kavatsusest kirjalikult ning annab tähtaja
ettevõtlusega tegelemise tõendamiseks. Kui ettevõtlusega tegelemine ei ole ettenähtud tähtaja
jooksul tõendatud, kustutab maksuhaldur maksukohustuslase registrist. KMS § 22 lg 3
võimaldab maksuhalduril kustutada maksukohustuslane registrist ka juhul, kui ta ei ole esitanud
käibedeklaratsiooni kuue viimase järjestikuse maksustamisperioodi kohta. Eeltoodust järeldab
ringkonnakohus, et ettevõtluse olemasolu või puudumist ei saa tuvastada vaid ühe kuu andmete
põhjal ning selleks tuleb koguda andmeid pikema perioodi vältel.

27. KMS § 2 lg 2 järgi on ettevõtlus isiku (§ 3) iseseisev majandustegevus, mille käigus
võõrandatakse kaupa või osutatakse teenust, olenemata eesmärgist või tulemustest. KMS § 2
lõikest 2 tuleneb, et ettevõtluse kindlakstegemisel on oluline tuvastada käibe toimumist. KMS
§ 4 lg 1 kohaselt on käive 1) kauba võõrandamine ja teenuse osutamine ettevõtluse käigus; 2)
kauba või teenuse omatarve; 3) kauba toimetamine teise liikmesriiki ilma võõrandamiseta oma
sealse ettevõtluse tarbeks; 4) kauba sundvõõrandamine tasu eest. KMS § 29 lg-st 1 tulenevalt
on maksukohustuslasel õigus enda poolt maksustamisperioodil tasumisele kuuluvast
käibemaksusummast maha arvata maksustatava käibe tarbeks ning ettevõtlusega seotud
tehingute või toimingute tarbeks kasutatava kauba või teenuse sama maksustamisperioodi
sisendkäibemaks.

28. Ringkonnakohus leiab, et eeltoodud sätetest kogumis ei saa järeldada, et maksustatav käive
või ettevõtlusega seotud tehingud ja toimingud, mille tarbeks kaupa või teenust soetati, peaksid
aset leidma tingimata samal maksustamisperioodil, mil kaupa või teenust soetati. Nii ei saa
ringkonnakohtu arvates eeldada, et kui 2013. a veebruaris maksis VMV Trade OÜ NT Logistika
AS 28.02.2013. a arve alusel kauba hoiustamise ja laadimise eest, saaks vastaval arvel näidatud
sisendkäibemaksu maha arvata vaid juhul, kui VMV Trade OÜ võõrandas samal kuul ka laos
hoiustatud kauba. Kuna ettevõtte tegevus ei piirdu reeglina ühe kuuga, ei saa pelgalt 2013. a
veebruarikuu kontrollimise tulemusena väita, et ettevõttel reaalne majandustegevus puudub
ning sel alusel keelata ettevõttel sisendkäibemaksu maha arvata. Lisaks on tavapärane, et
majandustegevusega seotud kulud, mis võivad muu hulgas väljenduda ka telefoni-, kütuse-,
liisingu- ja kindlustusmaksetes, tekivad enne maksustatava käibe tekkimist. Pelgalt asjaolust,
et maksuhaldur tuvastas VMV Trade OÜ poolt 2013. a veebruaris suhkru ja kakao ostu- ja
müügitehingute puudumise, ei saa seetõttu järeldada ettevõttel majandustegevuse puudumist
määral, mis võiks takistada kuludelt, mis ka maksuhalduri väitel on tavapäraselt seotud
äriühingu majandustegevusega, sisendkäibemaksu mahaarvamise. Ühtlasi ei ole maksuhaldur
eelviidatud arvete alusel toimunud tehinguid kahtluse alla seadnud. Maksuhaldur ei ole
tuvastanud ka seda, et kulusid kanti muul kui äritegevusega seotud eesmärgil. Äriregistri
andmebaasist nähtuvalt on VMV Trade OÜ jätkuvalt tegutsev äriühing, s.h.
käibemaksukohustuslane, kelle käive 2013. aastal oli 4 925 425 eurot. Vaidlust ei ole ka selle
üle, et 2013. a veebruaris olid äriühingu palgal kaks töötajat – R. L. ja G. V. (I kd, tl 35) ning
nimetatud asjaolu ei ole maksuhaldur kahtluse alla seadnud. Ka see ei viita ringkonnakohtu
hinnangul asjaolule, et 2013. a veebruaris äriühingul reaalne majandustegevus puudus.

29. Lisaks juhib ringkonnakohus maksuhalduri tähelepanu asjaolule, et maksuotsusest,
kontrollaktist ja viimaste lisadest ei leia arvete loetelu, mille sisendkäibemaks moodustaks
266,33 eurot. Ka ei kujune maksuhalduri märgitud ulatuses sisendkäibemaksu halduskohtule

                                               11
maksuhalduri seletuse lisades 41-45 toodud arvetel märgitud käibemaksude liitmisel. Ühtlasi ei
ole kontrollaktist nähtuv arvete loetelu täielik, kuna loetelule on lisatud täiend „jne“, mis viitab
sellele, et maksuhaldur on summa kujunemisel arvestanud veel teisigi, kontrollaktis ja
maksuotsuses märkimata arveid. Seega ei ole kontrollaktis ja maksuotsuses märgitud
sisendkäibemaksu summa kujunemine kontrollitav.

30. Maksukorralduse seaduse § 95 lõike 2 kohaselt on maksuotsus maksukorralduse seaduse
§-s 46 sätestatud nõuetele vastav haldusakt. Maksuotsusest peab selguma, kuidas on tasumisele
kuuluv maksusumma määratud. MKS § 46 lg 3 p 5 järgi peab haldusaktis muu hulgas sisalduma
selle andmise faktiline ja õiguslik alus. Maksu- ja Tolliameti 15.05.2015. a otsusega
nr 12.2-3/014508-43 viljeletav praktika, kajastada maksuotsuses vaid ühel leheküljel
kokkuvõtet tuvastatud asjaoludest, märkimata asjaolude aluseks olevaid tõendeid,
järelduskäigust rääkimata ning vastates samas 4,5 leheküljel maksukohustuslase eriarvamusele,
ei ole ringkonnakohtu hinnangul eelviidatud sätetega kooskõlas. Maksuotsuse kontrollimise
asemel asub kohus sellisel juhul kontrollima kontrollaktis esitatud maksuhalduri seisukohtade
ja järelduste paikapidavust. Viimasel juhul ei ole enam üheselt eristatav, millises dokumendis
sisaldub maksuotsuse faktiline ja õiguslik põhjendus, mis nähtub ka sellest, et maksuotsuses
(antud juhul kontrollaktis) kajastatud tõendite põhjal tuvastatud asjaolude ning asjaolude
pinnalt tehtud järelduste ümberlükkamise asemel on kaebaja asunud vaidlustama maksuhalduri
poolt maksuotsuse osas „Ärakuulamisõiguse tagamine“ esitatud vastuseid kaebaja poolt
kontrollaktile esitatud eriarvamusele. Ringkonnakohus leiab, et maksukohustuslase
eriarvamuse alusel võib maksuhaldur koostada ka maksuotsuse, mille järeldused olulises osas
lahknevad kontrollaktis kajastatud järeldustest. Nimetatud puudus ei too siiski kaasa
maksuotsuse tervikuna tühistamist, kuna tähtsust omavad asjaolud ja järelduskäik oli tuvastatav
ka kontrollakti põhjal, kuid ringkonnakohus ei välista seda maksuhalduri praktika jätkumisel.
Maksuhalduri menetlusökonoomiaga ei saa õigustada MKS normide järgimata jätmist.

                                                III

31. Eeltoodud põhjendustel rahuldab ringkonnakohus apellatsioonkaebuse osaliselt.
Ringkonnakohus tühistab HKMS § 200 p 3 alusel Tartu Halduskohtu 16.12.2015. a otsuse,
millega jäi kaebus tervikuna rahuldamata ning teeb uue otsuse, millega rahuldab kaebuse
osaliselt ja tühistab Maksu- ja Tolliameti 15.05.2015. a otsuse nr 12.2-3/014508-43 osas,
millega vähendati kaebaja 2013. a veebruarikuu sisendkäibemaksu 226,33 euro ulatuses.
Vastavalt HKMS § 108 lõikele 2 jagatakse kaebuse osalise rahuldamise korral menetluskulud
proportsionaalselt kaebuse rahuldamisega. HKMS § 109 lg 4 sätestab, et kui kõrgema astme
kohus muudab alama astme kohtu lahendit või teeb lahendi asja uueks arutamiseks saatmata,
muudab ta kohtukulude jaotust. HKMS § 109 lõike 1 kohaselt esitatakse menetluskulude
väljamõistmiseks kohtule enne kohtuvaidlusi menetluskulude nimekiri ja kuludokumendid.
Kuna kaebaja menetluskulude nimekirja apellatsiooniastmes ei esitanud ega teinud seda ka
halduskohtumenetluses, on kaebaja menetluskuluks vaid halduskohtus ja ringkonnakohtus
tasutud riigilõiv, kokku summas 35 eurot. Kuna kaebaja eesmärgiks oli maksuotsuse
tühistamine, millega vähendati kaebaja 2013. a veebruarikuu käibemaksu summas 40 810,20
eurot ning sisendkäibemaksu summas 40 226,33 eurot, kuid kaebaja saavutas vaid
sisendkäibemaksu tühistamise summas 226,33 eurot, loeb ringkonnakohus kaebuse rahuldatuks
sedavõrd ebaolulises ulatuses, et puudub alus kaebaja kasuks vastustajalt riigilõivu
väljamõistmiseks.

  /allkirjastatud digitaalselt/     /allkirjastatud digitaalselt/    /allkirjastatud digitaalselt/
           Einar Vene                       Madis Ernits                     Tiina Pappel


                                                 12

                                    TARTU HALDUSKOHUS
                                       Tartu kohtumaja
                              KOHTUMÄÄRUS
                               kaebuse tagastamise kohta

 Kohtuasja number                 3-15-3220

 Määruse kuupäev                  15.03.2016

 Kohtunik                         Mare Priks

 Kohtuasi                         L.K. kaebus Tallinna Vanglalt mittevaralise kahju
                                  hüvitamise    nõudes    seonduvalt Tallinna Vangla
                                  kinnipidamistingimustega

 Resolutsioon                         1. Tagastada L.K. kaebus haldusasjas nr 3-15-3220;
                                      2. Määrus saata kaebajale.


 Edasikaebamise kord              Määruse peale võib esitada määruskaebuse Tartu
                                  Ringkonnakohtule Tartu Halduskohtu kaudu 15 päeva jooksul
                                  arvates määruse kättesaamisest.



Asjaolud ja menetluse käik

1. Tartu Vanglas kinni peetav isik L.K. esitas 28.12.2015 Tartu Halduskohtule kaebuse Tallinna
Vanglalt mittevaralise kahju hüvitamise nõudes. Kaebuse kohaselt alandati Tallinna Vanglas
kinnipidamisega kaebaja inimväärikust, sest kaebajal puudus piisav vaba põrandapind liikumiseks,
kambrite ventilatsioon oli puudulik, nõusid pidi pesema külma veega ja nõudepesuvahendit ei antud
ning kasutama pidi nn Aasia-tüüpi WC-d.

Tartu Halduskohtu 12.02.2016 määrusega tagastati kaebus osaliselt ning menetlusse jäävas osas jäeti
kaebus käiguta. Kaebaja riigilõivust vabastamise taotlus rahuldati osaliselt ja kaebajat kohustati
tasuma haldusasjas nr 3-15-3220 esitatud kaebuselt riigilõiv summas 15 eurot (määruse resolutsiooni
p 3). Riigilõivu tasumiseks anti aega 5 päeva alates kohtumääruse resolutsiooni p 3 jõustumisest. L.K.
sai halduskohtu 12.02.2016 määruse kätte 15.02.2016.




                                                  1
Kohtu seisukoht

2. Halduskohtumenetluse seadustiku (HKMS) § 120 lg 1 p 8 kohaselt kaebuse saanud alluvusjärgne
kohus kontrollib, ega ei esine alust kaebuse tagastamiseks või käiguta jätmiseks. Kohus on seisukohal,
et käesolev kaebus kuulub tagastamisele alljärgneval põhjusel.

HKMS § 121 lg 1 p 2 kohaselt tagastab kohus kaebuse määrusega selle esitajale, kui kaebus ei vasta
käesoleva seadustiku §-de 37-39 nõuetele, kaebaja ei ole kohtu poolt määratud tähtaja jooksul puudusi
kõrvaldanud ja puudused takistavad asja läbivaatamist.

Kaebuse esitamisel halduskohtule tasutakse riigilõiv seaduse kohaselt (HKMS § 104 lg 1).
Halduskohus rahuldas kaebaja riigilõivust vabastamise taotluse osaliselt 12.02.2016 määrusega ja
kohustas kaebajat tasuma riigilõivu summas 15 eurot. L.K. oli võimalik 12.02.2016 määrust
vaidlustada 15 päeva jooksul alates selle kättesaamisest. Määrust ei ole vaidlustatud. Seega on
halduskohtu 12.02.2016 määrus jõustunud ja kaebajal tuli tasuda riigilõiv viie päeva jooksul alates
määruse jõustumisest. Kuna määrus jõustus 02.03.2016, tuli riigilõiv tasuda hiljemalt 07.03.2016.
Kaebaja ei ole riigilõivu tasunud.

3. Kohus asub seisukohale, et L.K. kaebust ei ole võimalik menetleda, sest kaebajal on riigilõiv
tasumata ning kaebus ei ole seetõttu lubatav.

Lähtudes ülaltoodust ja juhindudes HKMS § 121 lg-st 1 p 2 leiab kohus, et L.K. kaebus haldusasjas
nr 3-15-3220 kuulub tagastamisele.

(allkirjastatud digitaalselt)

Mare Priks
kohtunik




                                                  2

                          KOHTUOTSUS
                               EESTI VABARIIGI NIMEL

 Kohus                                Tallinna Ringkonnakohus
 Kohtukoosseis                        Eesistuja Villem Lapimaa, liikmed Oliver Kask ja Ruth
                                      Plaks
 Otsuse tegemise aeg ja koht          18.08.2016, Tallinn
 Haldusasja number                    3-14-52233
 Haldusasi                            OÜ Smartlink kaebus Maksu- ja Tolliameti 25.08.2014
                                      maksuotsuse nr 12.2-3/3407-46 tühistamiseks
 Menetlusosalised                     Kaebaja – OÜ Smartlink, volitatud esindaja v.adv Vahur
                                        Kivistik
                                      Vastustaja – Maksu- ja Tolliamet, volitatud esindaja
                                        Martin Aas
 Vaidlustatud kohtulahend             Tallinna Halduskohtu 30.11.2015 otsus
 Menetluse alus ringkonnakohtus       OÜ Smartlink apellatsioonkaebus
 Asja läbivaatamine                   Kirjalik menetlus

RESOLUTSIOON
1.   Rahuldada OÜ Smartlink apellatsioonkaebus osaliselt.
2. Tühistada Tallinna Halduskohtu 30.11.2015 otsus haldusasjas nr 3-14-52233 osas,
millega jäeti rahuldamata kaebus Maksu- ja Tolliameti 25.08.2014 maksuotsuse nr 12.2-
3/3407-46 tühistamiseks seoses OÜ-le Smartlink tasumisele määratud käibemaksuga
summas 3609,65 eurot ning erijuhtude tulumaksuga summas 5213,59 eurot. Teha uus
otsus, millega OÜ Smartlink kaebus selles osas rahuldada.
3. Tühistada Maksu- ja Tolliameti 25.08.2014 maksuotsus nr 12.2-3/3407-46 osas,
millega määrati OÜ-le Smartlink tasumisele käibemaksu summas 3609,65 eurot ning
erijuhtude tulumaksu summas 5213,59 eurot.
4.   Muus osas jätta OÜ Smartlink apellatsioonkaebus rahuldamata.
5. Mõista Maksu- ja Tolliametilt OÜ Smartlink kasuks välja esimese ja teise astme
menetluskulud 1398,09 eurot (üks tuhat kolmsada üheksakümmend kaheksa eurot ja 9
senti). Muus osas jätta menetluskulud poolte endi kanda.


EDASIKAEBAMISE KORD
Otsuse peale võib Riigikohtule esitada kassatsioonkaebuse 30 päeva jooksul otsuse avalikult
teatavakstegemisest arvates, s.o hiljemalt 19.09.2016, välja arvatud HKMS § 212 lg 1 teises
lauses sätestatud juhul (HKMS § 212 lg 1).
                                                                                     3-14-52233

Vastuseks       esitatud  kassatsioonkaebusele      võib    teine    menetlusosaline      esitada
vastukassatsioonkaebuse 14 päeva jooksul kassatsioonkaebuse vastukassatsioonkaebuse
esitajale kättetoimetamisest arvates või ülejäänud kassatsioonitähtaja jooksul, kui see on pikem
kui 14 päeva (HKMS § 215 lg 3).
Kui kassaator soovib asja arutamist kohtuistungil, tuleb seda kassatsioonkaebuses märkida,
vastasel korral eeldatakse, et ta on nõus asja lahendamisega kirjalikus menetluses (HKMS § 213
lg 1 p 5). Sõltumata kohtuistungi soovi märkimisest võib Riigikohus kassatsioonkaebuse läbi
vaadata kirjalikus menetluses, kui ta ei pea istungi korraldamist vajalikuks (HKMS § 223 lg 1).
Kui menetlusosaline soovib kassatsioonkaebuse esitamiseks saada menetlusabi, tuleb tal
Riigikohtule esitada vastavasisuline taotlus. Menetlusabi taotluse esitamine ei peata
menetlustähtaja kulgemist (HKMS § 116 lg 5) ning kassatsioonitähtaja järgimiseks peab
menetlusabi taotleja tegema tähtaja kestel ka menetlustoimingu, mille tegemiseks ta
menetlusabi taotleb, eelkõige esitama kassatsioonkaebuse (HKMS § 116 lg 6).

ASJAOLUD JA MENETLUSE KÄIK
1. Maksu- ja Tolliameti (MTA) 25.08.2014 maksuotsusega nr 12.2-3/3407-46 määrati OÜ-
le Smartlink järgmised maksusummad: 1) töötasudelt, litsentsitasult ja renditasult arvestatud ja
kinnipeetud tulumaks 13 231,18 eurot; 2) töötasudelt arvestatud sotsiaalmaks 23 170,15 eurot;
3) töötasudelt kinnipeetud kohustusliku kogumispensioni maksed 315,21 eurot; 4) töötasudelt
kinnipeetud töötuskindlustusmaksed 1 956,86 eurot; 5) töötasudelt arvestatud
töötuskindlustusmaksed 982,96 eurot; 6) tasumisele kuuluv käibemaks 15 725,65 eurot; 7)
sotsiaalmaks erisoodustustelt 3 727,95 eurot ning 8) erijuhtude tulumaks 7 471,07 eurot. Sama
maksuotsusega vähendas MTA Vennrok Group OÜ maksukohustust summas 31 922,33 eurot.
Seoses sellega, et Vennrok Group OÜ tasus maksustamisperioodidel november 2009 kuni märts
2010 makse kogusummas 4058,77 eurot, kohustati OÜ-d Smartlink tasuma makse kokku
summas 62 531,27 eurot.
Maksuotsuse kohaselt on OÜ Smartlink ja Vennrok Group OÜ (kuni 27.05.2010 ärinimega OÜ
SmartLink Group) käsitatavad ühe majandusüksusena. Maksusummad on määratud nimetatud
äriühingutes läbi viidud üksikjuhtumite kontrollide tulemusel. OÜ Smartlink tegevus perioodil
oktoober 2009 kuni märts 2010 oli suunatud sellele, et vähendada majandavas äriühingus (OÜ-
s Smartlink) maksukoormust – maksta vähem tööjõumakse ja käibemaksu – ning jätta
potentsiaalne maksukohustus Vennrok Group OÜ-sse. Vennrok Group OÜ kasutamine on
käsitatav tahtliku maksueelise varjamisena. Maksuhalduri seisukohta toetavad järgmised
asjaolud: OÜ-de Smartlink ja Vennrok Group juhatuses olid vahemikus oktoober 2009 kuni
märts 2010 samad isikud (MK, PP ja HP) ning mõlemale äriühingule osutas
raamatupidamisteenust sama isik (MK); OÜ Smartlink juhatuse liikmed moonutasid töötajatega
sõlmitud lepinguid ja/või nende lisasid tagantjärele ning andsid töötajatele juhiseid
maksuhaldurile selgituste andmiseks; OÜ Smartlink oli teadlik töötajatest, kellele makstud
töötasu jäi maksuhaldurile edastatud TSD-del deklareerimata, kuid OÜ Smartlink
maksumenetluses esitasid MK, PP ja HP valeandmeid töötajate koosseisu ning neile tehtud
väljamaksete kohta; OÜ Smartlink juhatuse liikmed on korduvalt kasutanud skeemi, mille
eesmärgiks oli jätta OÜ-ga Smartlink seotud äriühingutes tekkinud maksukohustused täitmata,
võõrandades võlgades äriühingud Läti kodanikele või kustutades äriregistrist.
OÜ Smartlink ei ole kontrolliperioodi KMD-del kajastanud teenuse omatarvet (ametiauto
kasutamine isiklikuks otstarbeks) 20% määraga maksustatava käibe hulgas. OÜ Smartlink
käibeandmiku andmetel oli OÜ Smartlink 2010. aasta märtsikuu 20% määraga maksustatav
käive suurem kui deklareeritud käive. OÜ-l Smartlink ei ole õigust arvata maha
sisendkäibemaksu Vennrok Group OÜ rekvisiitidega arvete alusel, kuna arvetel kajastatud

                                                                                           2(16)
                                                                                    3-14-52233

tehinguid tegelikkuses ei toimunud. Samuti ei ole OÜ-l Smartlink õigust arvata maha
sisendkäibemaksu      tehingutelt    Brightway       Consulting     OÜ-ga,      kes    ei    ole
käibemaksukohustuslasena registreeritud, ega tehingutelt Nordea Finance Estonia AS-iga,
kuivõrd tegemist ei ole OÜ Smartlink maksustatava käibe jaoks tehtud kulutusega. OÜ-l
Smartlink ei ole õigust maha arvata käibemaksu OÜ-de Jäneda Mõis ja Adrianto arvete alusel,
kuna nendelt äriühingutelt saadud teenuste näol oli tegemist töötajatele tehtud erisoodustusega.
Kuna OÜ-d Smartlink ja Vennrok Group on käsitatavad ühtse majandusüksusena, kuuluvad
töötajatele tehtud töötasu väljamaksed deklareerimisele tegeliku tööandja OÜ Smartlink poolt
ning topeltmaksustamise vältimiseks tuleb väljamaksed Vennrok Group OÜ
maksudeklaratsioonidel tühistada. Lisaks tuleb OÜ-l Smartlink tasuda tulumaksu ja
sotsiaalmaksu töötajatele tehtud erisoodustustelt (isikliku auto kasutamise kompensatsioon,
kulutused töötajate toitlustamisele, spordile ja kultuuriüritustele).
Tehingu kohta eGovernance Laboratory OÜ-ga puuduvad maksukohustuslase
raamatupidamises algdokumendid, mistõttu tuleb sellele äriühingule tehtud väljamakse
maksustada tulumaksuga. Samuti kuuluvad tulumaksuga maksustamisele Nordea Finance
Estonia AS-ile tehtud väljamaksed, kuna need ei ole seotud OÜ Smartlink ettevõtlusega.
2. OÜ Smartlink esitas 26.09.2014 Tallinna Halduskohtule kaebuse MTA 25.08.2014
maksuotsuse tühistamiseks.
1)    Maksuotsus on tehtud pärast aegumistähtaja möödumist, kuna maksusumma
kolmeaastane aegumistähtaeg oli möödunud ja viieaastase aegumistähtaja kohaldamiseks
puudub alus. Maksuotsuse p-s 1.1 toodud etteheited viitavad pigem võimalikule hooletusele või
maksukorralduse seaduse (MKS) § 84 jt maksuseaduste tõlgendamisele maksuhaldurist
erinevalt kui tahtlusele.
2)    Kaebaja suhtes alustati üksikjuhtumi kontrolli 21.04.2010 korralduse nr 12.2-3/3407-1
alusel põhjendamatult maksumaksja majandustegevuse asukoha vaatlusega. Kaebaja
majandustegevuse asukohas puudub spetsiifiline vara, mille vaatlemine võiks omada tähtsust
maksukohustuse täitmise kontrollimisel. Etteteatamata vaatlus ei olnud praegusel juhul kohane
menetlustoiming kaebaja maksude tasumise õigsuse kontrollimise alustamiseks. Vaatluse sildi
all toimus sisuliselt läbiotsimine eesmärgiga leida tõendeid kaebaja maksukoormuse
suurendamiseks. MTA 23.02.2011 määruse alusel ja maakohtu loal teostati kaebaja asukohas
04.03.2011 läbiotsimine väärteoasja nr 6-3/437 raames. Maksuhaldur kahtlustas kaebajat nn
ümbrikupalga maksmises, kuid see asjaolu ei leidnud tuvastamist. Maksuhalduri kahtlust
kinnitavate tõendite leidmata jätmise korral oleks tulnud maksumenetlus lõpetada, kuid selle
asemel on maksuhaldur otsinud muid võimalusi, et kaebaja maksukoormust suurendada.
Menetlusreeglite rikkumine on sedavõrd ulatuslik, et selle tagajärjeks saab olla vaid
maksuotsuse tühistamine.
3)    Maksuhaldur on kuulanud maksumenetluse ja väärteomenetluse käigus üle kõik kaebaja
ja OÜ Vennrok Group töötajad, juhatuse liikmed ning menetlenud üksikjuhtumi kontrolli neli
aastat. Sisuliselt viidi kaebaja suhtes läbi maksurevisjon, kuid revisjonile vastavaid õigusi
kaebajale ei tagatud. Töötajad kuulati üle OÜ Vennrok Group juhtkonna teadmata ning
töötajatele ei selgitatud nende õigust keelduda ütluste andmisest.
4)    Maksuhaldur on maksuotsuse koostamisel lubamatult kasutanud väärteomenetluse käigus
kogutud tõendeid. Kõik maksumenetluses kasutatud dokumentaalsed tõendid on saadud
ebaseaduslikult vaatluse ja läbiotsimise käigus. Maksu- ja väärteomenetluse üheaegse
läbiviimise tulemusena tekitas vastustaja olukorra, kus kaebajal ei olnud võimalik üheselt aru
saada, millised tõendid on kogutud maksumenetluses ja millised väärteomenetluses ning mis
tähendus on ühel või teisel tõendil nendes menetlustes. Näilise väärteomenetluse algatamise


                                                                                          3(16)
                                                                                    3-14-52233

eesmärgiks oli koguda tõendeid maksumenetluses kasutamiseks.                  Maksuotsus     on
nõuetekohaselt motiveerimata, see ei ole arusaadav ega kontrollitav.
5)     Vastustaja on vääralt kohaldanud MKS §-i 84. MKS § 84 ei võimalda ignoreerida
juriidilise isiku õigusvõimet ja omistada kogu tema tegevust teisele isikule, kuid vastustaja on
just seda teinud. MKS § 84 on rakendatav vaid juhul, kui tehingul ei võinud ega saanud olla
muud eesmärki ega muid juriidilisi tagajärgi, kui maksude tasumisest kõrvalehoidumine.
Meelevaldne on vastustaja üldistav seisukoht, et OÜ-sid Smartlink ja Vennrok Group tuleb
käsitada ühtse majandusüksusena, mille majandavaks äriühinguks on OÜ Smartlink.
3. Maksu- ja Tolliamet vaidles kaebusele vastu ning palus jätta see rahuldamata.
1) Maksusumma määramise aegumistähtaeg ei olnud maksuotsuse tegemise seisuga
möödunud. Maksuhaldur on maksuotsuses ja kontrollaktis põhjendanud, miks ta leiab, et
kaebaja tegutses maksude tasumise vältimise eesmärgil teadlikult. Kaebaja ei ole maksuotsuses
tuvastatut ümber lükanud.
2) Kaebaja ei ole vaatluse läbiviimist kui toimingut eraldiseisvalt vaidlustanud. Seega ei saa
praeguses asjas väita, et selline maksuhalduri tegevus rikkus OÜ Smartlink õigusi. Samuti jääb
ebaselgeks, kuidas rikkus vaatlus OÜ Smartlink õigusi ning kuidas sai vaatluse teostamine
mõjutada asja otsustamist.
3) Kaebaja suhtes viidi läbi üksikjuhtumi kontroll, mitte revisjon. Kontrolli tavapärasest
pikema kestuse tingis asjaolu, et maksuhaldur kontrollis paralleelselt ka OÜ-d Vennrok Group,
kes kaasaaitamiskohustust ei täitnud. Kaebusest ei selgu, mis alusel peaks maksumenetluse
väidetav ebamõistlik kestus olema aluseks maksuotsuse tühistamisele.
4) Haldusmenetluses võib kasutada kriminaalmenetluses või muus menetluses kogutud
tõendeid, kui haldusmenetluse seadus või MKS ei välista nende tõendite lubatavust. Kaebaja ei
ole esitanud ühtegi tõenditega toetatud väidet, mis viitaks sellele, et väärteomenetluse raames
koguti tõendeid ebaseaduslikul teel.
5) Arvestades, et maksuhalduri seisukohad on selgelt esitatud, kaebajal oli võimalus tutvuda
kõikide maksumenetluses kogutud tõenditega, sh väärteomenetluses kogutuga, ning
kontrollaktile eriarvamuse esitamiseks oli tal aega üle nelja kuu, ei ole eluliselt usutav, et
kaebaja ei saanud maksuhalduri seisukohtadest ega neid toetavatest tõenditest aru.
6) MKS § 84 annab maksuhaldurile õiguse tsiviilõiguslikesse tehingutesse sekkumiseks. Selle
normi kohaldamine eeldab, et maksuhaldur on tuvastanud isiku tahtluse saada maksueelist.
Maksueeliseks on riigieelarvesse maksuseadustes ettenähtust vähem tasutud või riigilt alusetult
tagasi taotletud maksusumma. Arvestades, et maksuhaldur lähtus maksustamisel tehingute
tegelikust majanduslikust sisust ja tuvastas seejuures isikute tahtluse saada maksueelist, on
MKS §-le 84 tuginemine põhjendatud.
4. Tallinna Halduskohus jättis 30.11.2015 otsusega OÜ Smartlink kaebuse rahuldamata.
1)    Maksuhaldur on piisava põhjalikkusega kogunud tõendeid, neid uurinud ja õigesti
tuvastanud vaidlusaluste maksukohustuste aluseks olevad asjaolud, kohaldanud õigesti
maksuõigusnorme ning järginud menetlusnorme. Vaidlustatud maksuotsus on nõuetekohaselt
põhjendatud ja kontrollitav. Kohus nõustub maksuotsuse põhjendustega ega pea vajalikuks neid
HKMS § 165 lg 2 alusel oma otsuses korrata.
2)    Vastustaja on õigesti kohaldanud MKS §-i 84. MKS § 84 alusel ühe isiku tehingute ja
sellega kaasneva maksukohustuse omistamine teisele isikule, kelle kontrolli ja juhtimise all
esimene tegutses, on lubatud (Riigikohtu otsuse nr 3-3-1-42-11, p-d 2 ja 9; Tallinna


                                                                                          4(16)
                                                                                     3-14-52233

Ringkonnakohtu otsus nr 3-09-709) ja praegusel juhul ka põhjendatud. Maksuhaldur tuvastas,
et OÜ Vennrok Group ei omanud iseseisvat majandustegevust, vaid oli loodud üksnes
Smartlink OÜ-s töötavatele isikutele palkade maksmiseks, vältides samas töötasudelt
deklareeritavate maksude tasumist. Maksuotsuse p-des 1.1-1.3 ja kontrollakti p-des 2.2.1–2.2.4
on põhjalikult kajastatud asjaolud ja tõendid, millele tuginedes jõudis maksuhaldur eeltoodud
järeldusele ning kaebaja ei ole maksuotsuses tuvastatut ümber lükanud. Maksueelise tekkimist
on kirjeldatud maksuotsuse p-s 1.2 ja kontrollakti p-des 2.2.5.2 ja 3.1.4.1. Maksueelise
tekkimine kaebaja kasutatud maksupettuse skeemi puhul on ilmselge. Kasutades oma
majandustegevuses töötajaid, kelle kaebaja jättis enda töötajatena deklareerimata, sai kaebaja
maksueelise seeläbi, et vabanes töötasude maksmisega kaasnevatest maksukohustustest.
Samuti, arvestades sisendkäibemaksu Vennrok Group OÜ rekvisiitidega arvete alusel
(kontrollakti p 2.2.5.3), millel tegelik majanduslik sisu puudus, sai kaebaja maksueelise
sisendkäibemaksu suurendamise ja tasumisele kuuluva käibemaksu vähendamise läbi.
3)    Kohus ei nõustu kaebaja seisukohaga, et etteteatamata vaatluse läbiviimiseks kaebaja
tegevuskohas puudus vajadus. MTA 21.04.2010 korraldusest nr 12.2-3/3407-1 nähtub, et
22.04.2010 vaatluse eesmärgiks oli teha kindlaks töötajate arvu vastavus kaebaja deklareeritud
andmetele. Korralduses on selgitatud, et vaatluse läbiviimisest etteteatamine võib ohustada
selle eesmärgi täitmist, kuna olukord maksukohustuslase tegevuskohas võib vaatluse
läbiviimise ajaks muutuda. Etteteatamata vaatluse läbiviimine kaebaja tegevuskohas oli
põhjendatud ning korralduses esitatud kaalutlused asjakohased. Vaatluse protokolli järgi ei
olnud kaebaja seaduslikul esindajal vaatluse läbiviimise kohta etteheited. Puuduvad tõendid, et
maksuhaldur oleks vaatluse raames teostanud läbiotsimist.
4)    Kohus ei nõustu kaebajaga, et 21.04.2010 korralduse alusel läbi viidud menetlus vastab
kontrolli iseloomu ja ulatuse poolest revisjonile. Nimetatud korralduse alusel läbi viidud
üksikjuhtumi kontroll vastab selle kontrolliliigi põhilistele tunnustele. Asjast ei nähtu, et
kontrolli raames oleks tehtud kaebajat oluliselt koormavaid toiminguid. Revisjoni läbiviimist
ei saa tuletada asjaolust, et maksuhaldur viis kaebaja suhtes paralleelselt läbi nii maksu- kui ka
väärteomenetlust. Tegemist on erinevate menetlustega. Samuti ei saa praegusel juhul pelgalt
kontrolli kestuse alusel otsustada, et maksuhaldur pidanuks viima maksukontrolli läbi
üksikjuhtumi kontrolli asemel revisjoni vormis.
5)    Väärteomenetluses kogutud tõendite kasutamine maksumenetluses ei ole keelatud.
Kohtupraktikas on asutud seisukohale, et süüteomenetluses kogutud tõendid võivad olla
tõenditeks haldusmenetluses, kui nende lubatavust ei välista haldusmenetluse seadus või
vastavat valdkonda reguleeriv muu menetlusseadus, nt MKS (Riigikohtu lahendid nr 3-1-1-
120-03 (p 17), 3-3-1-2-03 (p 10), 3-3-1-9-15 (p-d 15 ja 19)). Tõendamise reeglitest tulenevalt
on süüteomenetluses kogutud tõendite kasutamiseks maksumenetluses eelkõige oluline, et
tõendid oleksid vastavas menetluses põhimõtteliselt lubatavad ja kogutud seaduse nõudeid
järgides. Praegusel juhul puudub vaidlus selles, et need tingimused on täidetud (isikute ütlused
ja dokumentaalsed tõendid on kogutud väärteomenetluse reegleid järgides). Seega ei saa pidada
väärteomenetluses kogutud tõendite kasutamist maksuotsuse koostamisel õigusvastaseks.
6)   Kohtupraktikas on leitud, et maksudest kõrvalehoidumise eesmärgil tehtud tehing saab
oma olemuselt olla ainult tahtlik (Riigikohtu lahend nr 3-3-1-62-06, p 13). Maksuhaldur
rakendas praegusel juhul õigesti viieaastast aegumistähtaega.
MENETLUSOSALISTE SEISUKOHAD APELLATSIOONIMENETLUSES
5. OÜ Smartlink palub apellatsioonkaebuses halduskohtu otsus tühistada ja teha asjas uus
otsus, millega tema kaebus rahuldada.



                                                                                            5(16)
                                                                                    3-14-52233

1)    Halduskohus rikkus oluliselt menetlusõiguse norme, mis viis ebaõige lahendi tegemiseni.
Kaebaja taotles seoses esindaja vahetumisega kahel korral kohtuistungi edasilükkamist, kuid
kohus jättis kaebaja taotlused põhjendamatult rahuldamata. Samuti jättis kohus põhjendamatult
rahuldamata kaebaja taotlused vastustaja esitatud tõendite tagastamiseks, kolmandate isikute
kaasamiseks ning kohtuistungi protokolli parandamiseks (v.a üks parandus). Kohus ei uurinud
kohtuistungil tõendeid, rikkudes sellega HKMS § 157 lg-id 1–4 ja § 158 lg-t 1.
2)    Kohus ei võtnud seisukohta mõistliku menetlusaja rikkumise osas. Maksumenetlust viidi
läbi üle nelja aasta, kusjuures kahe aasta jooksul menetlustoiminguid sisuliselt läbi ei viidud.
Ebamõistlik menetlusaeg on iseseisvaks maksuotsuse tühistamise aluseks. Olukorras, kus
maksuhaldur on viivitanud maksu määramisega, ei ole hea halduse põhimõttega kooskõlas
viieaastase aegumistähtaja kohaldamine.
3)    Kohus leidis ebaõigesti, et maksuhaldur tugines lubatud tõenditele. Väärteomenetluses
teostatud läbiotsimisel saadud tõendeid ei oleks maksuhaldur tohtinud maksuotsuse tegemisel
kasutada. Maksuotsusest ei selgu, millised tõendid millises menetluses on kogutud.
4)    Kohus tõlgendas ebaõigesti MKS §-i 72 ning leidis ekslikult, et etteteatamata vaatluse
läbiviimine oli põhjendatud.
5)     Kohus ei võtnud seisukohta kaebaja väite osas, et MTA rikkus uurimispõhimõtet.
Tehingute kohta Vennrok Group OÜ-ga kaebaja juhatuse liikmetelt selgitusi võttes küsimusi ei
esitatud. Samuti ei võetud selgitusi Vennrok Group OÜ endistelt juhatuse liikmetelt.
6)     Kohus tõlgendas ebaõigesti majandusüksuse mõistet ning luges ekslikult kaks iseseisvat
juriidilist isikut üheks majandusüksuseks. Maksuotsuses ei ole analüüsitud pangakontode
väljavõtteid. Vennrok Group OÜ pangakontolt nähtub, et töötajatele on makstud töötasu ning
maksud on MTA-le tasutud. Seega täideti maksukohustus enne maksuotsuse koostamist ning
riigi varalisi huve ei kahjustatud. Kaebaja ja Vennrok Group OÜ vahelises lepingus on loetletud
tööd, mis kajastuvad ka arvetel. Maksuhaldur pole väitnud, et töid ei teostatud.
7)    Kohus on ebaõigesti tõlgendanud MKS §-i 84. MTA ei väida, et tehing oleks tühine,
näilik või varjatud. Praegusel juhul ei ole maksude tasumisest kõrvale hoitud – OÜ Vennrok
Group OÜ on esitanud TSD-d, deklareerinud käivet ja tasunud maksud. Maksuotsuses ei ole
näidatud, milles seisnes väidetav kaebaja saadud maksueelis, ega heidetud kaebajale ette
maksupettust.
8)    Maksu määramise aegumistähtaeg on möödunud, kuna tahtlust ei ole põhistatud.
Maksuotsuse seisukohad viitavad pigem hooletusele kui tahtlusele. Kohus on ebaõigesti
tõlgendanud MKS § 98 lg-t 1 ning jätnud analüüsimata kaebaja vastuväited tahtluse osas.
9)    Maksuotsuses on ebaõigesti hinnatud tõendeid. Maksuotsuses ei ole toodud nende isikute
seletusi, kellele tegi väljamaksed Vennrok Group OÜ, kuid kelle osas maksuhaldur määras
kaebajale tasumisele kuuluvad tööjõumaksud. Maksuhaldur ei ole põhjendanud, miks ta ei
arvesta rendi- ja litsentsitasusid. Muu hulgas on kaebajale määratud käibemaks käibeandmiku
andmete alusel, kuid pole selge, millest kõnealune käive tekkis.
10) Maksuotsus on motiveerimata, mistõttu pole tõendamiskoormus läinud üle kaebajale.
Halduskohus on ise asunud maksuotsust motiveerima.
6. Maksu- ja Tolliamet vaidleb apellatsioonkaebusele vastu ning palub jätta see rahuldamata
ja halduskohtu otsus muutmata. Vastustaja jääb kõigi halduskohtus esitatud vastuväidete
juurde.



                                                                                          6(16)
                                                                                   3-14-52233

1)    Halduskohus on kohtuistungi toimumise aja muutmise ja tõendite tagastamise taotluse
rahuldamata jätmisel oma seisukohta põhjendanud. Väide, et kaebajal ei olnud maksuhalduri
viivituse tõttu võimalik kontrollaktiga tutvuda ja oma kaebeõigust teostada, on väär. OÜ-le
Smartlink toimetati kontrollakt kätte juba 19.03.2014. Kohus jättis põhjendatult kaasamata
kolmandad isikud, kelle kaasamist kaebaja taotles. Maksuhaldur selgitas kohtuistungil, et
kolmanda isiku kaasamise põhimõtted on võrreldes kaebaja viidatud varasema kohtupraktikaga
muutunud. Apellatsioonkaebusest ei selgu, kuidas võis asja otsustamist mõjutada kohtuistungi
protokollis kaebaja taotletud paranduste tegemata jätmine.
2)    Halduskohus jättis kohtuistungil HKMS § 51 alusel arvestamata istungil esitatud kaebaja
uued sisulised väited. Kaebaja ei ole apellatsioonkaebuses põhjendanud uute väidete esitamist.
Seega tuleb apellatsioonkaebuse p-des 2.5, 3, 6, 9 ja 10 toodud seisukohad tervikuna
tähelepanuta jätta.


RINGKONNAKOHTU PÕHJENDUSED
7. Ringkonnakohus käsitleb esmalt kaebaja väiteid halduskohtu menetluslike rikkumiste kohta
(I), seejärel võtab seisukoha maksuotsuse õiguspärasust puudutavate väidete kohta (II) ning
viimaks lahendab apellatsioonkaebuse ja jagab menetluskulud (III).
                                              I
8. Vastustaja arvates peaks ringkonnakohus apellatsioonkaebuse p-des 2.5 (kohtuistungil
tõendite uurimata jätmine), 3 (mõistliku menetlusaja rikkumine), 6 (uurimispõhimõtte
rikkumine), 9 (tahtlust ei ole põhjendatud ning maksu määramise aegumistähtaeg on
möödunud) ja 10 (tõendite ebaõige hindamine) toodud seisukohad jätma tervikuna
tähelepanuta, kuna need väited esitas kaebaja esmakordselt alles halduskohtu istungil ning
halduskohus jättis need HKMS § 51 alusel arvestamata; uute seisukohtade esitamist kaebaja
eraldi põhjendanud ei ole. Ringkonnakohus leiab, et HKMS-st ei tulene alust jätta need
apellatsioonkaebuse väited apellatsioonkaebuse lahendamisel kõrvale. Tegemist on õiguslike
väidetega, mitte uute asjaolude või tõenditega, mille esitamise lubatavust peab menetlusosaline
HMS § 198 lg 3 kohaselt põhistama või mida kohus saaks HKMS § 51 alusel tähelepanuta jätta.
Õiguslikke väiteid võib menetlusosaline täiendada ka apellatsioonimenetluses. Vastavalt
HKMS §-le 197 on ringkonnakohus seotud apellatsioonkaebuse nõuetega, kuid mitte õiguslike
põhjendustega.
9. Kaebaja kordab apellatsioonkaebuses oma taotlust Vennrok Group OÜ ning OÜ-de
Smartlink ja Vennrok Group töötajate kaasamist kolmandate isikutena käesolevasse
menetlusse. Kaebaja arvates jättis halduskohus need taotlused ebaõigesti rahuldamata.
Ringkonnakohus kaebajaga ei nõustu.
HKMS § 20 lg 1 järgi kaasab halduskohus isiku, kes ei ole pool, kolmanda isikuna menetlusse,
kui kohtulahendiga võidakse otsustada tema õiguste või kohustuste üle. Isiku õiguste ja
kohustuste üle otsustamisena tuleks mõista olukorda, kus kohtuotsusega võidakse otsustada
isiku subjektiivsete õiguste, vabaduste või kohustuste tekkimise, muutumise või lõppemise üle.
Määravaks on siinkohal kohtuotsuse võimalik resolutsioon – asja arutamisel võidakse otsustada
isiku subjektiivsete õiguste või kohustuste üle juhul, kui nende tekkimine, muutumine või
lõppemine sõltub sellest, kas kaebus kohtuotsuse resolutsiooniga täielikult või osaliselt
rahuldatakse või rahuldamata jäetakse (K. Merusk, I. Pilving (koost.). Halduskohtumenetluse
seadustik. Kommenteeritud väljaanne. Tallinn: Juura 2013, lk 112).



                                                                                         7(16)
                                                                                   3-14-52233

Vennrok Group OÜ on küll kaebaja kõrval vaidlustatud maksuotsuse teiseks adressaadiks, kuid
sellest ei saa järeldada, et praeguses asjas tehtava kohtulahendiga võidakse otsustada Vennrok
Group OÜ õiguste ja kohustuste üle. Maksuotsuse tühistamine kohtu poolt Smartlink OÜ-d
puudutavas osas ei too vahetult kaasa muutusi Vennrok Group OÜ maksukohustustes.
Samuti ei ole põhjendatud kaebaja taotlus OÜ-de Smartlink ja Vennrok Group töötajate
kaasamiseks. Asjaolu, et need isikud kuulati maksumenetluses üle kolmanda isikuna (MKS §
43 p 3), ei tähenda, et need isikud peaks ka kohtumenetlusse kolmanda isikuna kaasama.
Praeguses asjas tehtava otsusega nende isikute õiguste ja kohustuste üle ei otsustata.
Lisaks märgib ringkonnakohus, et alusetu on ka kaebaja etteheide maksuhaldurile, et see ei
kaasanud kolmandaid isikuid menetlusse õigeaegselt, vaid alles pärast kontrollakti koostamist.
OÜ Smartlink saab oma kaebuses tugineda vaid enda õiguste rikkumisele (HKMS § 44 lg 1,
riigivastutuse seaduse § 3 lg 1 p 1). Kolmanda isiku ärakuulamisõiguse ja teiste menetluslike
õiguste eesmärk ei ole haldusakti adressaadi, vaid üksnes kolmanda isiku enda huvide kaitse.
Kolmas isik ei ole kohustatud enda ärakuulamisõigust kasutama selleks, et tagada adressaadi
jaoks soodsa haldusakti andmine (Riigikohtu lahend nr 3-3-1-55-13, p 20).
10. Toimikust nähtub, et kaebaja esitas 20.10.2015 (VI kd, tl 44-46p) ning 28.10.2015 (VI kd,
tl 53-55) taotlused kohtuistungi edasilükkamiseks. Halduskohus jättis taotlused vastavalt
21.10.2015 ja 29.10.2015 määrustega rahuldamata. Kohus leidis, et olukorras, kus kohtuistungi
aeg oli kaebajale rohkem kui kolm kuud ette teada, ei ole kaebaja esindaja viibimine välismaal
ega kaks päeva enne istungi toimumist uue esindajaga kliendilepingu sõlmimine piisavad alused
kohtuistungi aja muutmiseks. Ringkonnakohus nõustub halduskohtuga. Kohus peab lahendama
asja mõistliku aja jooksul (HKMS § 2 lg 2), mistõttu võib kohus kohtuistungi aega muuta vaid
mõjuval põhjusel (HKMS § 128 lg 1). Kliendilepingu lõpetamine algse esindajaga toimus
kaebaja soovil (T. Eipre 26.10.2015 teade, IV kd, tl 50-52). Vahetades esindajat vahetult enne
istungit, mille toimumise aeg oli kaebajale mitu kuud ette teatatud, võttis kaebaja teadlikult
riski, et uus esindaja ei jõua asja materjalidega enne istungit piisavalt põhjalikult tutvuda.
Sellises olukorras ei pea kohus kohtuistungi aega muutma ning kohtuistungi edasilükkamisest
keeldumine ei ole käsitatav kaebeõiguse piiramisena. Praeguses asjas oli menetlusosalistele
tagatud tõhus ja võrdne võimalus esitada ja põhjendada oma seisukohti ning vaielda vastu teiste
menetlusosaliste seisukohtadele või toetada neid (HKMS § 2 lg 6).
11. Kaebaja arvates jättis halduskohus põhjendamatult rahuldamata tema taotluse vastustaja
esitatud tõendite tagastamiseks. Kaebaja hinnangul ei ole selge, milliste tõenditega vastustaja
oma väiteid seostab. HKMS § 122 lg 2 p 5 kohaselt nõuab kohus eelmenetluses vastustajalt
välja haldusmenetluse toimiku või haldusmenetluses kogutud dokumendid. Sellise nõude esitas
halduskohus vastustajale 13.10.2014 määruses. Vastustaja täitis kohtu nõude ning esitas kohtule
maksumenetluses kasutatud tõendid. Halduskohus on oma 19.10.2015 määruses, millega jättis
rahuldamata kaebaja taotluse vastustaja esitatud tõendite tagastamiseks, kohtupraktikale
(Tallinna Ringkonnakohtu 20.05.2015 otsus haldusasjas nr 3-13-1724) viidates õigesti
märkinud, et halduskohtul ei ole võimalik asja sisuliselt õigesti lahendada, kui ta ei tutvu
haldusakti aluseks olevate tõenditega. Kui vastustaja esitab haldusmenetluse materjalid kohtule
tervikuna, saab viimane ise hinnata, millised dokumendid on asja lahendamiseks olulised.
Tõendite valikulise esitamise korral ei pruugi kohus saada objektiivset ettekujutust
haldusmenetluses toimunust. Ringkonnakohtule ei nähtu, et vastustaja oleks kohtule esitanud
ilmselgelt asjasse puutumatuid dokumente, vaid on selge, et tegemist on tõenditega, millel
põhinevad kontrollakt ja maksuotsus. Seda arvestades oleks ebamõistlik nõuda, et vastustaja
selgitaks iga tõendi (mida on kokku üle kolmesaja) kohta, mis asjaolu ta sellega tõendada
soovib. Seejuures on tõendite nimekirjas iga dokumendi juurde märgitud maksuotsuse ja/või
kontrollakti lehekülg, kus vastavale tõendile on tuginetud, mistõttu on põhjendamatu kaebaja

                                                                                         8(16)
                                                                                       3-14-52233

väide, et maksuotsusest ja kontrollaktist pole võimalik aru saada, milliste tõenditega vastustaja
oma seisukohti seostab. On tõsi, et vastustajal jäi koos vastusega esitamata OÜ-le Smartlink
koostatud kontrollakt (vastustaja vastusele olid lisatud vaid OÜ Smartlink kontrollakti lisad
ning Vennrok Group OÜ-le koostatud kontrollakt), kuid selle dokumendiga sai kaebaja juba
maksumenetluses tutvuda. Seejuures oli kaebajal kontrollaktile eriarvamuse esitamiseks aega
kokku umbes neli kuud. Asjaolu, et kaebaja uuele volitatud esindajale jäi enne kohtuistungit
kontrollaktiga tutvumiseks liiga vähe aega, ei ole halduskohtu otsuse tühistamise aluseks.
12. Vastavalt kaebaja taotlusele koostas halduskohus kohtuistungi protokolli tavakorras.
Kaebaja heidab halduskohtule ette, et see rahuldas tema protokolli parandamise taotluse oma
30.11.2015 määrusega vaid ühe paranduse osas ning jättis muus osas taotluse rahuldamata.
Kaebaja arvates ei ole kohtuistungi protokollist kõik kaebaja seisukohad arusaadavad.
Ringkonnakohus märgib, et kohtuistungi protokoll ei ole stenogramm, vaid selles märgitakse
menetlusosaliste seisukohtade ja vastuväidete põhisisu ulatuses, milles see ei ole kajastatud
kohtule esitatud kirjalikes avaldustes (HKMS § 85 lg 1 p 7). Halduskohtu istungi protokoll
vastab HKMS § 85 nõuetele. Ringkonnakohtul ei ole mõistlikku põhjust arvata, et kohtuistungi
protokollis kaebaja taotletud paranduste tegemata jätmine oleks viinud ebaõige lahendi
tegemiseni. Kohtuistung on helisalvestatud ning ka teistel asja menetlevatel kohtutel on
võimalik vastava helisalvestisega tutvuda.
13. Ringkonnakohus ei nõustu kaebaja seisukohaga, et halduskohus rikkus HKMS § 157 lõikeid
1–4 ja § 158 lg-t 1, jättes tõendid kohtuistungil uurimata.
HKMS § 157 kohaselt saab kohus otsust tehes tugineda vaid sellistele tõenditele, mis on
kogutud lahendatavas asjas, mida pooltel oli võimalik uurida ning mida kohus uuris
kohtuistungil, kui asi vaadati läbi istungil, v.a sama paragrahvi lg-s 4 sätestatud erand. HKMS
§ 157 lg-st 3 tuleneb, et kui asi vaadati läbi kohtuistungil, ei või kohus oma otsust rajada
tõendile, mida istungil ei uuritud. HKMS § 157 lg 4 sätestab, et kui tõendit uuriti ja hinnati
eelnevas haldusmenetluses, sealhulgas vaidemenetluses, võib kohus jätta tõendi uuesti uurimata
ja hindamata, välja arvatud juhul, kui kaebaja vaidlustab haldusaktis või vaideotsuses tuvastatud
asjaolu ning kohus peab tõendi uut uurimist ja hindamist vajalikuks.
HKMS § 157 lg-st 3 ei tulene kohtule tingimusteta kohustust vaadelda kõiki toimiku materjale
istungil ega lugeda ette toimikus olevate tõendeid – välja arvatud juhul, kui asjas omab
tähendust etteloetava avalduse sõnastus või kui kohus peab seda muul põhjusel vajalikuks
(TsMS § 349 lg 2 ja HKMS § 129 lg 3). Kaebajale olid kõik asjas kogutud tõendid enne istungit
ja samuti istungisaalis kättesaadavad ning ta ei ole täpsemalt selgitanud, milliseid tõendeid ja
miks oli tingimata vaja vahetult kohtuistungil uurida – näiteks, kas tema arvates on põhjust
kahelda mõne tõendi usaldusväärsuses. Liiatigi ei taotlenud kaebaja ei halduskohtus ega ka
ringkonnakohtus kohtuistungi pidamist, mööndes sellega, et kõigi asjas kogutud tõendite vahetu
uurimine kohtuistungil ei ole asja õigeks lahendamiseks vajalik. Eelnevat arvestades ei ole
halduskohtu poolt kohtuistungil tõendite vahetu hindamata jätmine kohtuotsuse tühistamise
aluseks.
                                                II
14. Ringkonnakohus nõustub halduskohtuga, et etteteatamata vaatluse läbiviimine oli
õiguspärane. MKS § 72 lg 3 teise lause järgi ei teatata vaatluse läbiviimisest ette kiireloomulistel
juhtudel või kui ette teatamine võib ohustada vaatluse eesmärgi täitmist. 21.04.2010 korralduses
nr 12.2-3/3407-1 (I kd, tl 101-101p) on põhjendatud, miks ei ole võimalik vaatluse läbiviimisest
maksukohustuslasele ette teatada. Arvestades maksuhaldurile laekunud infot, oli praegusel
juhul põhjendatud alus arvata, et vaatlusest etteteatamise korral võib olukord
maksukohustuslase tegevuskohas vaatluse läbiviimise ajaks muutuda. Kaebaja väide, et

                                                                                              9(16)
                                                                                    3-14-52233

vaatluse nime all teostati kaebaja tegevuskohas läbiotsimine, on alusetu. Kaebaja ei ole
nimetanud selliseid vaatluse ajal maksuhalduri poolt teostatud toiminguid, mis viitavad
läbiotsimisele. 22.04.2010 vaatluse protokollist (III kd, tl 41-41p) nähtub, et maksuhalduri
ametnikud viisid läbi toiminguid, mis on loetletud MKS § 72 lg-s 5 ning kaebaja seaduslik
esindaja vaatlusele mingeid vastuväiteid ei esitanud.
15. Halduskohus leidis õigesti, et väärteomenetluses kogutud tõendite kasutamine
maksumenetluses ei ole keelatud. Süüteomenetluses kogutud tõendid võivad olla tõenditeks
haldusmenetluses, kui nende tõendite lubatavust ei välista haldusmenetluse seadus või vastavat
valdkonda reguleeriv muu menetlusseadus, nt MKS (vt ka Riigikohtu lahend nr 3-3-1-9-15, p-
d 15 ja 19). Selles vaidluses ei ole tegemist jälitustoiminguga saadud teabega, mille
kasutamiseks maksumenetluses peab olema eraldiseisev seaduslik alus. Tõendamise
üldreeglitest tulenevalt on süüteomenetluses kogutud tõendite kasutamiseks maksumenetluses
eelkõige oluline, et tõendid oleksid vastavas menetluses põhimõtteliselt lubatavad ja kogutud
seaduse nõudeid järgides (vt ka Tallinna Ringkonnakohtu 15.10.2015 otsus haldusasjas nr 3-
12-1797). Need tingimused on praegusel juhul täidetud: läbiotsimine toimus kohtu loa alusel
ning isikute ütlused ja dokumentaalsed tõendid koguti väärteomenetluse reegleid järgides.
Kaebuses viidatud Riigikohtu lahendis nr 3-3-1-2-03 polnud selge, millise kriminaalasja
menetluses võeti läbiotsimisel ära dokumendid, mis olid tõenditeks haldusmenetluses ning
dokumentide äravõtmise eesmärgiks oli Riigikohtu hinnangul hoopis haldusmenetluse
läbiviimine. Praeguses asjas sellise olukorraga tegemist ei ole. Asjaolu, et väärteomenetlus
lõpetati hiljem aegumise tõttu, ei muuda läbiotsimist tagantjärele õigusvastaseks ega takista
väärteomenetluses kogutud tõendite kasutamist maksumenetluses. Kuna kõik tõendid koguti
seaduse nõudeid järgides, ei ole maksuotsuse õiguspärasuse seisukohalt oluline, milline osa
maksuotsuses viidatud tõenditest on kogutud maksumenetluse ja milline osa väärteomenetluse
raames.
16. Ringkonnakohus märgib lisaks, et kaebaja väide, justkui poleks võimalik eristada, millises
menetluses on üks või teine tõend kogutud, on ka sisuliselt põhjendamatu. Kontrollakti (VI kd,
tl 59-101) p-s 2.1 on märgitud, mis tõendid koguti 22.04.2010 vaatlusel ning mis tõendid
väärteomenetluse raames 04.03.2011 toimunud läbiotsimisel. Väärteoasjas koostatud vaatluse
protokollis (IV kd, tl 113-121p) on loetelu dokumentidest (failidest), mis saadi läbiotsimise
käigus ära võetud arvutist. Selles nimekirjas (vaatluse protokolli lk 7) on muu hulgas ka
sõidupäevikud, mille osas kaebaja halduskohtu istungil väitis, et on ebaselge, mis menetluses
need on kogutud. Samuti on kontrollakti põhjendavas osas tõenditele viidates järjekindlalt
märgitud, millal ja millises menetluses vastavad tõendid koguti (vt nt kontrollakti lk 11-13, 25,
35-36).
17. Kaebaja arvates rikkus maksuhaldur uurimispõhimõtet sellega, et ei võtnud seletusi
Vennrok Group OÜ juhatuse liikmetelt – näiteks võeti korduvalt selgitusi MKilt, kuid seda
üksnes OÜ Smartlink esindajana. Ringkonnakohtu hinnangul ei ole maksuhaldur
uurimispõhimõtet rikkunud. Kaebaja etteheide, miks ei küsitud OÜ Smartlink juhatuse
liikmetelt 22.04.2010 suulisi selgitusi võttes midagi Vennrok Group OÜ kohta, on
põhjendamatu. Maksuhaldur oli äsja alustanud kontrolli OÜ Smartlink suhtes, keda
maksuhaldur kahtlustas algselt nn ümbrikupalga maksmises, ning alles pärast esmast tõendite
kogumist ja uurimist selgus vajadus uurida ka Vennrok Group OÜ-d, kelle suhtes algatati
üksikjuhtumi kontroll 07.12.2010 korraldusega nr 12.2-3/8218-1 (I kd, tl 102-102p).
20.01.2011 maksukohustuslase suuliste seletuste protokollist (III kd, tl 1-6) nähtub, et MKilt
küsiti muu hulgas ka OÜ SmartLink Group kohta, mis oli Vennrok Group OÜ varasem ärinimi.
18. Kaebaja hinnangul kestis maksumenetlus ebamõistlikult kaua ning seetõttu peaks
maksuotsuse tühistama. Ringkonnakohus märgib, et isegi kui selle kaebaja seisukohaga

                                                                                         10(16)
                                                                                    3-14-52233

nõustuda, siis õigusvastane viivitus maksumenetluses ei tingi maksuotsuse õigusvastasust ja
tühistamist, kui maksuotsus on tehtud aegumistähtaja jooksul ning viivitus ei saanud mõjutada
otsuse sisu (HMS § 58). Riigikohus on leidnud, et tühistamisnõude ülesanne ei ole
pikaleveninud haldusmenetluse kompenseerimine. See oleks vastuolus halduse seaduslikkuse
põhimõttega. Isik ei saa nõuda halduselt seaduse rikkumist kompensatsiooniks menetluse
venimise eest. Menetlustähtaja, mis eeldab maksukohustuslase käitumises tahtluse tuvastamist,
jooksul maksuotsuse tegemise õiguspärasuses ja tahtluse olemasolus saab veenduda vaid
maksuotsuse sisulise kohtuliku kontrolli tulemusena. Tahtluse hindamist kohtus ei raskenda
maksumenetluse venimine. Kui maksuhaldur on tahtluse teinud kindlaks valesti, tuleb
maksuotsus niikuinii tühistada (Riigikohtu lahend nr 3-3-1-78-14, p 18). Kui maksuhaldur on
maksumenetlusega ebamõistlikult viivitanud, on maksukohustuslasel võimalik taotleda
maksuhaldurilt ebamõistliku menetlusaja osas intressinõude kustutamist MKS § 114 lg 3 alusel
(samas, p 21). Ringkonnakohtule ei nähtu, et menetluse venimine oleks otsuse sisu mõjutanud.
19. MKS § 98 lg 1 järgi on maksusumma määramise aegumistähtaeg kolm aastat. Maksusumma
tahtliku tasumata või kinni pidamata jätmise korral on maksusumma määramise aegumistähtaeg
viis aastat. Aegumistähtaeg algab selle maksudeklaratsiooni esitamise tähtpäevast, mida ei
esitatud või milles esitatud andmete alusel maksusumma valesti arvutati. Pärast aegumistähtaja
möödumist ei või selles asjas maksuotsust teha ega muuta või kehtetuks tunnistada selles
maksuasjas varem tehtud maksuotsust (MKS § 98 lg 4).
20. Praegusel juhul on maksuotsus tehtud pärast kolmeaastase aegumistähtaja möödumist.
Kohtupraktika kohaselt peab maksuhaldur sellisel juhul maksusumma määramisel tegema
kindlaks maksukohustuslase tahtluse maksusumma tasumata jätmisel. Halduskohtu ülesanne ei
ole tuvastada sellistel juhtudel tahtlust, vaid kontrollida, kas MTA on tahtluse tuvastanud
õiguspäraselt. Pärast kolmeaastase aegumistähtaja möödumist antava maksuotsuse faktiline
alus hõlmab ka asjaolusid, milles väljendub MKS § 98 lg-s 1 sätestatud tahtlus. Seega peab
maksuhaldur maksuotsuses põhjendama oma hinnangut, miks ta leiab, et maksusumma
tasumata jätmine oli tahtlik (vt nt Riigikohtu lahendeid asjades nr 3-3-1-54-11 (p-d 11-12) ja 3-
3-1-9-12 (p 24)). Võlaõigusseaduse § 104 lg 5 kohaselt seisneb tahtlus õigusvastase tagajärje
soovimises. Maksuhalduril tuleb maksuotsuses põhjendada oma hinnangut, miks ta leiab, et
maksukohustuslane soovis õigusvastaste tagajärgede saabumist (Riigikohtu lahend nr 3-3-1-38-
12, p 14). Seejuures tuleb maksukohustuslase tahtlust hinnata iga tehingu osas eraldi (samas, p
16).
21. Maksuotsuses on asutud seisukohale, et kaebaja jättis maksud tasumata tahtlikult, mistõttu
kohaldas maksuhaldur viieaastast aegumistähtaega. Kaebaja arvates ei ole maksuotsuses
tahtlust aga piisavalt põhjendatud, mistõttu oli maksusumma määramine enne maksuotsuse
tegemist aegunud. Järgnevalt hindab ringkonnakohus, kas kaebaja tahtlus on iga maksuliigi või
tehingu osas tuvastatud.
22. Ringkonnakohus nõustub halduskohtuga, et MKS §-le 84 tuginedes võib ühe isiku tehingute
ja sellega kaasneva maksukohustuse omistada teisele isikule, kelle kontrolli ja juhtimise all
esimene tegutses. MKS § 84 sätestab, et kui tehingu või toimingu sisust ilmneb, et see on tehtud
maksudest kõrvalehoidumise eesmärgil, kohaldatakse maksustamisel sellise tehingu või
toimingu tingimusi, mis vastavad tehingu või toimingu tegelikule majanduslikule sisule.
Riigikohtu praktika järgi on MKS § 84 kohaldamine õigustatud juhul, kui tegemist on
tehingutega, millel puudub majanduslik sisu ning mille eesmärk on vältida maksude tasumist
(Riigikohtu lahendid nr 3-3-1-23-09 (p 12); nr 3-3-1-15-11 (p 12); 3-3-1-79-11 (p 18)).
23. Maksuotsuses (p 1.1) ja kontrollaktis (p-d 2.2.1, 2.2.2, 2.2.3) tuvastatud asjaolude põhjal
tuleb nõustuda vastustajaga, et OÜ-sid Smartlink ja Vennrok Group saab kontrollitaval


                                                                                         11(16)
                                                                                      3-14-52233

perioodil lugeda üheks majandusüksuseks, mida kontrollis OÜ Smartlink. Vennrok Group OÜ-
l puudusid majandustegevus ja vahendid teenuse osutamiseks. Samuti leidis tuvastamist, et
Vennrok Group OÜ TSD-del kajastatud töötajad olid tegelikult OÜ Smartlink töötajad. Seega
ei saanud Vennrok Group OÜ kaebajale IT-alaseid teenuseid osutada. Kaebaja oli äriühingute
kattuvate juhatuse liikmete kaudu sellest teadlik. Sellest järeldub, et kaebaja kajastas teadlikult
oma käibemaksuarvestuses Vennrok Group OÜ arveid, mis ei kajastanud tegelikke
majandustehinguid (maksuotsuse p 2.1.4.1). Asjaolu, et Vennrok Group OÜ kontolt tehti
väljamakseid töötajatele ja MTA-le, ei kinnita Vennrok Group OÜ iseseisvat majandustegevust,
kuna maksumenetluses tuvastati, et Vennrok Group OÜ pangakontot kasutati üksnes selleks, et
jätta muljet, nagu oleks osade OÜ Smartlink töötajate puhul tegemist Vennrok Group OÜ
töötajatega. Vennrok Group OÜ ainus klient oli OÜ Smartlink, kes kandis Vennrok Group OÜ-
le raha, et see saaks töötajatele palka maksta. Vennrok Group OÜ kontolt ei nähtu tavapärasele
majandustegevusele viitavate kulutuste tegemist. Töövõtuleping (IV kd, tl 5-8) ja Vennrok
Group OÜ arved (IV kd, tl 9-18) on vormistatud tegelikest asjaoludest eksliku mulje loomiseks.
24. Maksuotsuse p-s 1.2 ja kontrollakti p-s 2.2.5.2 on maksuhaldur loetlenud asjaolud, mis tema
arvates kinnitavad OÜ Smartlink tahtlust saada maksueelist. Maksueelise saamine on praegusel
juhul ilmne: teenuse ostmisel Vennrok Group OÜ-lt suurenes kaebajal maha arvatav
sisendkäibemaks ning samuti vabanes kaebaja töötasude maksmisega kaasnevatest
maksukohustustest. Sellest, et maksukohustus tekkis Vennrok Group OÜ-l, ei saa järeldada
maksueelise puudumist. Äriregistri andmetel (seisuga 15.08.2016) on Vennrok Group OÜ-l
maksuvõlg alates 10.05.2010, mis näitab, et Vennrok Group OÜ jättis osa maksudest tasumata.
Kontrollakti p-st 2.2.4 selgub, et kaebaja juhatuse liikmed on korduvalt kasutanud skeemi, kus
OÜ-ga Smartlink seotud äriühingutes jäetakse maksukohustused täitmata ning maksuvõlgadega
äriühing müüakse Läti kodanikele või kustutatakse äriregistrist. Eeltoodut arvestades on
põhjendatud maksuhalduri seisukoht, et kaebaja tahtlik tegevus oli suunatud sellele, et
vähendada oma maksukoormust ning jätta potentsiaalne maksukohustus Vennrok Group OÜ
kanda.
25. Maksuhalduri kogutud tõenditest nähtub, et lisaks eelnevale jättis kaebaja osa töötajatele
makstud töötasust TSD-del deklareerimata, nimetades seda rendi- või litsentsitasuks.
Tõenäoliselt võiks ka töötajatele regulaarselt tasutud autokompensatsioonid lugeda osaliselt
palgatuluks, kuid selles osas on maksuhaldur rakendanud maksukohustuslase suhtes soodsamat
lähenemist, maksustades need erisoodustusena. Maksuhalduri seisukohti kinnitavad muu hulgas
töötajate selgitused (iseäranis 22.04.2010 antud selgitused, mille andmisel polnud töötajaid
mõjutatud), 22.04.2010 toimunud vaatluse käigus ära võetud lepingud ning asjaolu, et OÜ
Smartlink kompenseeris kulusid ja pidas puhkusearvestust ka töötajate kohta, keda kajastas oma
TSD-del Vennrok Group OÜ, mitte OÜ Smartlink. Maksuhaldur on piisavalt põhjendanud,
miks ei saa rendi- ja litsentsilepinguid maksustamisel arvesse võtta (maksuotsuse p 1.4,
kontrollakti 2.3.1). Tegemist on tagantjärele, pärast 22.04.2010 vaatluse toimumist vormistatud
lepingutega (töölepingu lisadega). Sarnaselt maksuhaldurile ei pea ringkonnakohus asjas
kogutud tõendeid kogumis hinnates usutavaks, et kaebaja rentis töötajatelt kasutatud arvuteid,
makstes nende väärtust arvestades ebamõistlikult kõrget renditasu. Kaebaja nimetas osa
makstavast palgast renditasuks, et maksta vähem tööjõumakse. Sama on põhjust arvata ka
litsentsitasude kohta.
26. Eelnevat kokku võttes järeldub, et töötajatele tehtud väljamakseid (sh isikliku sõiduauto
kasutamise hüvitis ehk autokompensatsioon üle piirmäära kokku summas 113 991 krooni) ja
Vennrok Group OÜ nimel vormistatud arveid puudutavas osas oli tegemist tahtliku
väärarvutusega. Ka muude erisoodustuste (kulutused töötajate toitlustamisele, spordile ja
kultuuriüritustele summas 25 647 krooni) osas nõustub ringkonnakohus maksuhalduriga, et
need on tahtlikult deklareerimata jäetud. Maksuotsuses on vastustaja oma seisukohta piisavalt

                                                                                           12(16)
                                                                                      3-14-52233

põhjendanud. Ringkonnakohus ei pea usutavaks, et süstemaatiliselt ja kokku sedavõrd suures
summas erisoodustuste deklareerimata jätmine on tingitud hooletusest.
27. Lisaks tehingutele Vennrok Group OÜ-ga (käibemaks summas 185 758 krooni) määras
maksuhaldur maksustamisperioodide oktoober 2009 kuni märts 2010 osas kaebajale tasumisele
kuuluvat käibemaksu ka seoses tehingutega Brightway Consulting OÜ-ga (2400 krooni),
Nordea Finance Estonia AS-iga (50 078,70 krooni), Jäneda Mõis OÜ-ga (333,33 krooni) ja
Adrianto OÜ-ga (2370 krooni). Samuti suurendas maksuhaldur 20% määraga maksustatavat
käivet kokku 25 565 krooni (sellelt arvestatud käibemaks 5113 krooni) võrra seoses omatarbe
suurendamisega 19 998 krooni võrra (käibemaks 4000 krooni) ning deklaratsiooni võrdlemisel
käibeandmikuga (käibemaks 1113 krooni).
28. Maksuhaldur ei ole hinnanud tahtlust iga eelnimetatud juhtumi osas eraldi, vaid on
maksuotsuse lk-l 25 kokkuvõtvalt märkinud, et „maksuotsuse p 2.1 osas tõendeid kogumis
hinnates on usutav, et OÜ Smartlink kajastas teadlikult esitatud KMD-del valeandmeid ning
hoidus seeläbi tahtlikult kõrvale maksude tasumisest“. Maksuotsuses ei ole ka väidetud, et kõik
selles käsitletud tehingud olid osa maksupettusest, millisel juhul saaks teha järelduse, et tahtlus
maksudest kõrvale hoiduda hõlmab kõiki tehinguid. Ringkonnakohus märgib, et üksnes
asjaolust, et maksumenetluses leidis tuvastamist, et kaebaja hoidus kõrvale tööjõumaksude
tasumisest ning kajastas teadlikult oma maksuarvestuses Vennrok Group OÜ võltsarveid, ei saa
automaatselt järeldada, et ka muude tehingute osas deklareeriti käivet ja makse tahtlikult valesti.
29. Ringkonnakohus nõustub maksuhalduri seisukohaga, et Jäneda Mõis OÜ (II kd, tl 181) ja
Adrianto OÜ (II kd, tl 182) arvete alusel sisendkäibemaksu maha arvamisel oli tegemist tahtliku
tegevusega. Saunaruumide rentimine laupäevasel päeval (Jäneda Mõis OÜ) või
sukeldumiskoolitus töötajatele (Adrianto OÜ) ei ole tüüpilised ettevõtlusega seotud kulutused.
Kaebaja ei andnud maksumenetluses veenvaid selgitusi, mis kinnitaks vastupidist. Maksuhaldur
on piisavalt põhjendanud, miks ta leiab, et tegemist ei ole ettevõtlusega seotud koolitus- või
vastuvõtukuludega. Nendelt äriühingutelt ostetud teenuste puhul on ilmne kaebaja teadlikkus,
et tegemist ei ole mitte ettevõtlusega seotud kuludega, vaid töötajatele tehtud erisoodustusega,
mistõttu ei saa nende äriühingute väljastatud arvete alusel sisendkäibemaksu maha arvata.
Ringkonnakohus ei pea usutavaks, et Jäneda Mõis OÜ ja Adrianto OÜ arvete alusel makstud
summad deklareeriti ettevõtluskuludena ning jäeti erisoodustusena deklareerimata hooletusest.
Kaebaja korduv sarnane tegevus kontrolliperioodil viitab tahtlusele vältida maksukohustust.
30. Kontrollakti p-s 3.1.4.2, milles analüüsitakse tehingut Brightway Consulting OÜ-ga,
viidatakse ühemõtteliselt hooletusele – Brightway Consulting OÜ ei olnud
käibemaksukohustuslasena registreeritud ning tavapärast hoolsuskohustust täites (kontrollides,
kas nimetatud äriühing on käibemaksukohustuslaste registris registreeritud) oleks kaebaja
sellest teada saanud. Maksuhaldur ei ole väitnud, et kaebaja teadis mingil põhjusel ka ilma
registrist kontrollimata, et tehingupartner ei ole käibemaksukohustuslasena registreeritud,
mistõttu ei oleks nimetatud äriühing tohtinud arvele (II kd, tl 176) märkida käibemaksu ega
kaebaja seda sisendkäibemaksuna maha arvata. Ka asjaolust, et arvele on märgitud vale
käibemaksusumma (18%), ei saa järeldada kaebaja teadmist. Käibemaksumäära oli tõstetud
20%-le alates 01.07.2009 ehk ligikaudu pool aastat enne arvele märgitud kuupäeva (teenust
osutati vahemikus 28.09.–28.11.2009) ning seoses seadusemuudatusega kehtestati
üleminekusätted, mis võimaldasid teatud juhtudel arvestada käibemaksu vanas määras ka peale
01.07.2009 (riigi 2009. aasta teise lisaeelarve seadusega seonduvalt teiste seaduste muutmise
seaduse rakendamise seadus). Seetõttu polnud tegemist ilmselge veaga, mida kaebaja kindlasti
märkama oleks pidanud.




                                                                                           13(16)
                                                                                        3-14-52233

31. Samuti jääb selgusetuks, miks järeldab maksuhaldur kaebaja tahtlust rikkuda maksuseadust
asjaolust, et kaebaja käibeandmiku andmetel oli märtsi 2010 käive 5567 krooni (käibemaks
1113 krooni) võrra suurem kui deklareeritud käive. Maksuotsusest ega kontrollaktist ei nähtu,
et maksuhaldur oleks hinnanud, millest võis kõnealune erinevus tuleneda. Vastaval perioodil
deklareeris kaebaja käivet kokku summas 1 318 517 krooni ja käibemaksu 263 703 krooni.
Kogukäibega võrreldes on tegemist üsna väikese summaga ning ei saa välistada, et erinevus on
tingitud eksimusest või hooletusest.
32. Maksuotsuse p 2.1.1.1 kohaselt deklareeris kaebaja kontrolliperioodil tööandja vara
kasutamist kokku 24 000 krooni, kuid jättis deklareerimata teenuse omatarbe ehk ametiauto
kasutamise isiklikuks otstarbeks. Sellega seoses suurendas maksuhaldur omatarvet summas
19 998 krooni ning arvestas käibemaksu 4000 krooni. Samas ei ole maksuhaldur viidanud
asjaoludele, millest ta järeldab, et tegemist oli tahtliku tegevusega. Ka siinkohal ei saa välistada,
et omatarbe deklareerimata jätmine on tingitud hooletusest.
33. OÜ Smartlink kajastas ettevõtluskulude hulgas Nordea Finance Estonia AS 24.03.2010 ja
25.03.2010 arvete alusel sõiduauto Audi Q7 eest tasutud summasid kokku 257 434,45 krooni.
Maksuhaldur tuvastas, et nimetatud sõiduki omanikuks on registrisse kantud OÜ Duubel 3
Grupp (alates 20.12.2013) ning kasutajateks olid märgitud kolmandad isikud (alates 15.10.2010
kuni 20.12.2013), kes ei ole kaebajaga seotud (II kd, tl 177-179). Tasumised sõiduki eest on
kaebaja oma raamatupidamises kajastanud kulude, mitte nõuete all. Ringkonnakohus märgib,
et ka selle tehingu puhul ei ole maksuhaldur toonud välja asjaolusid, mis viitaksid kaebaja
tahtlusele hoiduda kõrvale maksude tasumisest. Tuvastatud ei ole, et kaebajal puudus algusest
peale soov kasutada kõnealust sõidukit ettevõtluse tarbeks. Üksnes sellest, et maksumenetluse
ajaks olid sõiduki kasutajateks kolmandad isikud, ei saa teha vastupidist järeldust.
34. Maksuotsuse kohaselt on kaebaja kajastanud oma raamatupidamises eGovernance
Laboratory OÜ väljastatud arveid summas 7920 krooni, koos käibemaksuga 9504 krooni.
Kaebaja on eGovernance Laboratory OÜ-le tasunud pangaülekandega 6949,25 krooni, kuid
raamatupidamises ei ole ühtegi dokumenti nimetatud ettevõttega teostatud tehingute kohta.
Maksuhalduri hinnangul on kaebaja TSD-del teadlikult esitanud valeandmeid ning jätnud
tulumaksu tasumata. Ringkonnakohus selle seisukohaga ei nõustu. On ilmne, et tehingu
algdokumentide säilitamata jätmisega rikub äriühing hoolsusnõudeid. Hoolsusnõuete eiramisest
ei tulene aga järeldus, et maksude tasumisest hoiduti tahtlikult (Riigikohtu lahendid asjades
nr 3-3-1-74-09 (p 12) ja 3-3-1-9-12 (p 23)). Tahtlusele viia raha ettevõttest maksuvabalt välja
viitaks näiteks see, kui oleks tuvastatud, et eGovernance Laboratory OÜ ei müünud ega
saanudki müüa kaebajale kaupu või teenuseid (näiteks majandustegevuse puudumise tõttu) ja
kaebaja oli sellest teadlik. Maksuhaldur ei ole selliseid asjaolusid esile toonud.
35. Maksuotsuse p-des 2.1.2 (0% määraga maksustatavad tehingud ja toimingud) ja 2.1.3
(maksuvaba käive) on leitud, et kaebaja on ekslikult deklareerinud eluruumi üürileandmist 0%
määraga maksustatava käibe all ning tegemist on hoopis maksuvaba käibega. Maksuotsuse p
2.1.4.5 kohaselt on kaebaja kajastanud kontrolliperioodil esitatud KMD-del sisendkäibemaksu
hulgas põhivara soetamisel tasutud käibemaksu kokku 16 470 krooni, kuid jätnud nimetatud
summa kajastamata KMD informatiivsetes lahtrites 5.2. Nimetatud punktides tehtud järelduste
alusel ei ole kaebaja maksukohustust suurendatud, mistõttu ringkonnakohus ei pea vajalikuks
maksuotsust selles osas täpsemalt analüüsida.
36. Kokkuvõttes tuleb tasumisele kuuluvat maksusummat vähendada järgmiste maksusummade
osas, mille puhul on tuvastamata tahtlus ning mille määramine on seega aegunud.
    A. Käibemaks kokku summas 56 478,70 krooni (maksuotsuse p 2.1, kontrollakti lisa 18
       veerg 25), sealhulgas:

                                                                                             14(16)
                                                                                 3-14-52233

           a) teenuse omatarbelt – 4000 krooni (maksuotsuse p 2.1.1.1);
           b) seoses käibeandmiku andmete mittevastavusega deklareeritule – 1113 krooni
              (maksuotsuse p 2.1.1.2)
           c) tehingutelt Brightway Consulting OÜ-ga – 2400 krooni (maksuotsuse p 2.1.4.2);
           d) tehingutelt Nordea Finance Estonia AS-iga – 50 078,70 krooni (maksuotsuse p
              2.1.4.3).
   B. Tulumaks kokku summas 81 575 krooni ettevõtlusega mitteseotud väljamaksetelt
      (maksuotsuse p 2.2.4, kontrollakti lisa 26 veerg 7), sealhulgas:
           a) eGovernance Laboratory OÜ-le – 9504 krooni, millelt määrati tulumaks 2526
              krooni (maksuotsuse p 2.2.4.1);
           b) Nordea Finance Estonia AS-ile – 297 375 krooni, millelt määrati tulumaks
              79 049 krooni (maksuotsuse p 2.2.4.2).
Seega tuleb maksuotsus tühistada osas, milles määrati kaebajale tasumisele käibemaksu
summas 56 478,70 krooni ehk 3609,65 eurot ning erijuhtude tulumaksu summas 81 575 krooni
ehk 5213,59 eurot. Kokku väheneb maksuotsuse osalise tühistamise tulemusel kaebaja
maksukohustus 8823,24 euro võrra.

                                             III
37. Eeltoodu põhjal rahuldab ringkonnakohus apellatsioonkaebuse osaliselt ning tühistab
halduskohtu otsuse osas, milles halduskohus jättis rahuldamata kaebuse maksuotsuse
tühistamiseks seoses kaebajale tasumisele määratud käibemaksuga summas 3609,65 eurot ning
erijuhtude tulumaksuga summas 5213,59 eurot. Selles osas kuulub kaebus rahuldamisele ja
maksuotsus tühistamisele. Muus osas jääb apellatsioonkaebus rahuldamata.
38. HKMS § 108 lg 1 kohaselt kannab menetluskulud pool, kelle kahjuks otsus tehti. HKMS §
108 lg 2 järgi jagatakse kaebuse osalise rahuldamise korral menetluskulud proportsionaalselt
kaebuse rahuldamisega. HKMS § 109 lg 1 sätestab, et menetluskulude väljamõistmiseks
esitatakse kohtule enne kohtuvaidlusi menetluskulude nimekiri ja kuludokumendid. Kui
kõrgema astme kohus muudab alama astme kohtu lahendit või teeb lahendi asja uueks
arutamiseks saatmata, muudab ta kohtukulude jaotust (HKMS § 109 lg 4). Kohus mõistab välja
üksnes vajalikud ja põhjendatud menetluskulud (HKMS § 109 lg 6).
39. Kaebaja taotles I kohtuastmes menetluskulude hüvitamist kokku summas 9225 eurot, sh
esindajatasu 8460 eurot ja riigilõiv 765 eurot. Menetluskulude kandmine on tõendatud
(maksekorraldused VI kd, tl 108-111, 113-115, 117-119, 121; konto väljavõte VI kd, tl 138).
Tegemist on keskmisest keerukama ja mahukama kohtuasjaga, mistõttu on põhjendatud
tavapärasest suuremad õigusabikulud. Sellest aga ei järeldu, et kaebaja menetluskulud oleksid
täies ulatuses põhjendatud. Esiteks on kaebuse ja muude kirjalike dokumentide koostamisele
kulutatud aeg (48 tundi) ülemäärane, arvestades, et maksuotsuse seisukohtade sisuline analüüs
kaebuses ja enne kohtuistungit esitatud kirjalikes avaldustes praktiliselt puudub. Teiseks on
kaebaja menetluskulud suured osaliselt selle tõttu, et kaebaja vahetas enne kohtuistungit
esindajat. Esindaja vahetusega seonduva kulu (ca 1000 eurot) vastustaja kanda jätmine poleks
õiglane ega põhjendatud. Sellest tulenevalt loeb ringkonnakohus kaebaja esimese astme
põhjendatud õigusabikuludeks 6000 eurot, s.o kokku on põhjendatud menetluskulud esimeses
astmes 6765 eurot. Ringkonnakohus rahuldab kaebuse 14,1% (8823,24/62 531,27×100%)
ulatuses, mistõttu kuulub vastustajalt väljamõistmisele 953,87 eurot (6765×0,141).



                                                                                      15(16)
                                                                                   3-14-52233

40. Ringkonnakohtus taotleb kaebaja menetluskulude väljamõistmist summas 3150,48 eurot, sh
esindajatasu 2400,48 eurot ja riigilõiv 750 eurot. Kulud on vajalikud ja põhjendatud ning
menetluskulude kandmine on tõendatud (konto väljavõte VI kd, tl 184). Seega tuleb kaebaja
teise astme kulude katteks vastustajalt välja mõista 444,22 eurot (3150,48×0,141).
41. Kahe kohtuastme peale kokku tuleb vastustajalt kaebaja menetluskulude katteks välja
mõista 1398,09 eurot (953,87+444,22).
42. Vastustaja ei ole menetluskulude hüvitamist taotlenud, mistõttu jäävad vastustaja
menetluskulud HKMS § 109 lg 1 alusel tema enda kanda.


 (allkirjastatud digitaalselt)   (allkirjastatud digitaalselt)   (allkirjastatud digitaalselt)
         Oliver Kask                   Villem Lapimaa                     Ruth Plaks




                                                                                         16(16)

                                  MÄÄR US
Kohus                              Tartu Ringkonnakohus
Kohtukoosseis                      Agu Timmi, Maili Lokk, Tiina Pappel
Määruse tegemise aeg ja koht       06.06.2016, Tartu
Haldusasja number                  3-16-795
Haldusasi                          Alexander Zavorotny, Aleksandr Reiteri, Artur
                                   Sindikase ja Vitaly Minyaylo kaebus Maksu- ja
                                   Tolliameti 11.02.2016. a maksuotsuse nr 2.23/032464-
                                   10 tühistamiseks
Vaidlustatud kohtulahend           Tartu Halduskohtu 10.05.2016. a määrus
Menetluse alus ringkonnakohtus     Aleksandr Reiteri, Artur Sindikase ja Vitaly Minyaylo
                                   määruskaebus
Asja läbivaatamine                 Kirjalik menetlus
Menetlusosalised                   Kaebajad Alexander Zavorotny
                                             Aleksandr Reiter
                                             Artur Sindikas
                                             Vitaly Minyaylo
                                   Esindaja v.adv. Küllike Namm


RESOLUTSIOON
     1.                         Jätta Aleksandr Reiteri, Artur Sindikase ja Vitaly
     Minyaylo määruskaebus rahuldamata ja Tartu Halduskohtu 10.05.2016. a
     määrus resolutsiooni p 3 osas muutmata.
     2.                         Jätta Aleksandr Reiteri, Artur Sindikase ja Vitaly
     Minyaylo taotlus põhiseaduslikkuse järelevalve menetluse algatamiseks
     rahuldamata.

EDASIKAEBAMISE KORD
Määruse peale võib esitada määruskaebuse otse Riigikohtule 15 päeva jooksul määruse
kättetoimetamisest arvates.

ASJAOLUD JA MENETLUSE KÄIK

       1. Maksu- ja Tolliamet (MTA) kohustas 22.01.2016. a maksuotsusega nr 12.2-
       3/032464-10 A. Zavorotnyt, A. Reiterit, A. Sindikast ja V. Minyaylot tasuma
       impordimaksude võlgnevust summas 28 196,14 eurot, mille tasumise eest vastutavad
       nad solidaarselt.
       2. A. Zavorotny, A. Reiter, A. Sindikas ja V. Minyaylo esitasid 25.04.2016 Tartu
       Halduskohtule kaebuse, milles nad palusid tühistada MTA 11.02.2016. a maksuotsus
       nr 12.2-3/032464-10 ning peatada maksuotsuse kehtivus kuni kohtuotsuse
       jõustumiseni või alternatiivselt peatada maksuotsuse täitmine kuni kohtuotsuse
       jõustumiseni.

3. Tartu Halduskohus jättis 26.04.2016. a määrusega kaebuse käiguta ja andis kaebajatele
7 päeva puuduste kõrvaldamiseks – riigilõivu tasumiseks ja esialgse õiguskaitse taotluse
põhistamiseks. Kohus märkis, et lähtuvalt halduskohtumenetluse seadustiku (HKMS)
§ 104 lgst 1 tuleb igal kaebajal tasuda riigilõivu kaebuse esitamisel 750 eurot ja esialgse
õiguskaitse taotluse esitamisel 15 eurot.

4. Kaebajad esitasid 03.05.2016 puuduste kõrvaldamise avalduse, milles nad palusid võtta
A. Zavorotny, A. Reiter, A. Sindikas ja V. Minyaylo kaebus menetlusse; jätta HKMS § 104
lg 1 A. Zavorotny, A. Reiter, A. Sindikas ja V. Minyaylo kaebusele kohaldamata vastuolu tõttu
PS § 15 lg-ga 1 või alternatiivselt lugeda riigilõiv tasutuks A. Zavorotny eest; rahuldada
A. Zavorotny esialgse õiguskaitse taotlus. Kaebajad leidsid, et riigilõivuseadus (RLS) § 60 lg
4 ja HKMS § 104 lg 1 ei ole koostoimes materiaalselt põhiseaduspärased, kuna riive ei vasta
proportsionaalsusnõudele. Kaebajad olid seisukohal, et kuna maksuotsusega seatakse
maksusumma tasumine solidaarkohustusena, s.t igaühel eraldi ei ole maksusumma tasumise
kohustust, ei peaks neil olema ka kohustust tasuda kaebuse esitamisel riigilõivu igaühel eraldi.

5. Tartu Halduskohus võttis 10.05.2016. a määrusega A. Zavorotny kaebuse menetlusse
(resolutsiooni p 1); kohustas vastustajat esitama kirjalik vastus (resolutsiooni p 2); tagastas
A. Reiteri, A. Sindikase ja V. Minyaylo kaebused (resolutsiooni p 3); jättis A. Zavorotny
taotluse esialgse õiguskaitse kohaldamiseks rahuldamata (resolutsiooni p 4); jättis A. Reiteri,
A. Sindikase ja V. Minyaylo taotlused esialgse õiguskaitse kohaldamiseks läbi vaatamata
(resolutsiooni p 5); jättis kaebajate taotluse põhiseaduslikkuse järelevalve menetluse
algatamiseks rahuldamata (resolutsiooni 6). Määruse põhjendused:
A. Reiter, A. Sindikas ja V. Minyaylo ei tasunud riigilõivu kaebuse esitamisel, mistõttu tuleb
nende kaebused tagastada lähtuvalt HKMS § 121 lg 1 p-st 2 ja § 104 lg-st 2. Maksukorralduse
seaduse (MKS) § 38 alusel tuleb solidaarse vastutuse mõistet maksuõiguses sisustada
vastavalt võlaõigusseaduses (VÕS) sätestatule ning VÕS § 65 lg-st 1 lähtuvalt on MTA-l
õigus nõuda kogu maksusummat ükskõik milliselt kaebajalt ning kaebuse rahuldamise korral
vabaneb vastav kaebaja kogu maksusumma ehk 28 196,14 tasumise kohustusest. Kaebajad on
kaebuse esitamisel üksteisest sõltumatud ega teosta koos neile ühiselt kuuluvat õigust, vaid
igal kaebajal on õigus ja võimalus iseseisvalt otsustada, kas vaidlustada maksuotsus või mitte,
seega iga kaebaja puhul tuleb kohtul eraldi ja vastava kaebajaga seotud asjaolude põhjal
hinnata, kas see kaebaja vastutab maksuvõla tasumise eest, millisel juhul on põhjendatud, et
igal kaebajal tuleb tasuda eraldi riigilõiv. Kaebajatel oleks olnud võimalik esitada kohtule neli
eraldi kaebust. Põhjendatud ei ole isikute erinev kohtlemine lähtudes sellest, kas nad
otsustavad esitada kaebused eraldi või ühiselt. Ekslik on kaebajate väide, et riigilõiv praeguses
asjas on 3000 eurot, vaid riigilõivu suurus on iga kaebaja puhul 750 eurot, ning riigilõivu
määra ei saa tuletada sellest, mitu isikut otsustas maksuotsuse vaidlustada. Kaebajate
avaldustest tuleneb, et riigilõiv summas 750 eurot ei ole nende arvates PS-ga vastuolus, seega
on igal kaebajal juurdepääs õigusemõistmisele, kui ta selles summas riigilõivu tasub.
Kaebajad ei täpsustanud, miks ei ole neil võimalik riigilõivu tasuda ning juhul kui kaebajad
pidasid silmas majanduslikke põhjuseid, siis oleks nad riigilõivu tasumise asemel saanud
esitada menetlusabi taotluse, kuid seda ei ole nad esitanud. Kaebajate esindajaks on
vandeadvokaat ja see võimalus ei saanud olla talle teadmata.


2                                              2
MENETLUSOSALISTE PÕHJENDUSED

6. A. Reiteri, A. Sindikase ja V. Minyaylo esitasid 25.05.2016 määruskaebuse, milles
paluvad tühistada Tartu Halduskohtu 10.05.2016. a määrus resolutsiooni p 3 osas ning saata
A. Reiteri, A. Sindikase ja V. Minyaylo kaebused tagasi Tartu Halduskohtule menetlusse
võtmise uuesti otsustamiseks. Alternatiivselt paluvad algatada põhiseaduslikkuse järelevalve
menetlus RLS § 60 lg 4 ja HKMS § 104 lg 1 osas. Määruskaebuse põhjendused:
1) Kaebajatel ei ole võimalik mitte vaidlustada ainult nende endi suhtest võlausaldajaga
tulenevaid kohustusi, vaid ka solidaarkohustusest üldiselt tulenevaid kohustusi. MTA ei ole
koostanud igale kaebajale eraldi personaalset maksuotsust – tegemist on ühe maksusumma
ning ühe solidaarkohustusega, millel on üks ühine põhjendus. Õige pole kohtu seisukoht,
mille järgi kaebajad on kaebuse esitamisel üksteisest täielikult sõltumatud ning nad ei teosta
koos neile ühiselt kuuluvat õigust. Kui üks kaebajatest vaidlustab maksuotsuse õiguslikud
alused, siis ei saa õigusvastaselt koostatud maksuotsus kehtima jääda ka teiste
solidaarvõlgnike suhtes, kuna VÕS § 67 lg 2 järgi saab iga solidaarvõlgnik tugineda samale
vastuväitele.
2) RLS § 60 lg 4 ja HKMS § 104 lg 1 tõlgendamine selliselt, et iga kaebaja peab maksma
riigilõivu summas 750 eurot on vastuolus PS §-dega 13, 14 ja 15, kuna takistab isikute
juurdepääsu õigusemõistmisele. Selline tõlgendus riivab põhiõigust tõhusale õiguskaitsele,
kuna kehtestab kohtusse pöördumiseks käesolevas asjas, s.o ühe maksuotsuse tühistamisnõue,
kokku 3000 euro suuruse riigilõivu. Seejuures on RLS § 60 järgi halduskohtumenetluse
toimingute kõrgeimaks riigilõivu määraks 750 eurot.
3) Kohus on vääralt kohaldanud menetlusõigust tagastades kaebajate kaebused. Kui kohus
leiab, et halduskohus ei ole 10.05.2016. a määruses vääralt tõlgendanud HKMS § 104 lg-t 1 ja
RLS § 60 lg-t 4, on kõnealused normid koostoimes põhiseadusvastased, mistõttu tuleb kohtul
algatada põhiseaduslikkuse järelevalve menetlus. Riive ei vasta proportsionaalsusnõudele ega
ole kooskõlas mõõdukuse nõudega, kuna takistatud on isikute võimalus pöörduda oma õiguste
kaitseks kohtu poole. Seega ei ole tagatud kaebajate PS § 15 lg-st 1 tulenev õigus pöörduda
oma õiguste ja vabaduste rikkumise korral kohtusse. Maksuotsuse vaidlustamiseks nõutakse
kaebajatelt ühiselt kokku neljakordset RLS § 60 lg-s 4 seatud riigilõivu ülemmäära. Kuna
maksuotsusega seatakse maksusumma tasumine solidaarkohustusena – s.t kaebajatel igaühel
eraldi ei ole maksusumma tasumise kohustust, ei peaks neil olema ka kohustust tasuda
kaebuse esitamisel riigilõivu igaühel eraldi.

RINGKONNAKOHTU PÕHJENDUSED

7. Ringkonnakohus leiab, et A. Reiteri, A. Sindikase ja V. Minyaylo määruskaebuse
rahuldamiseks puudub alus.

8. . Reiteri, A. Sindikase ja V. Minyaylo määruskaebusest nähtuvalt vaidlustavad nad Tartu
Halduskohtu 10.05.2016. a määrust üksnes resolutsiooni p 3 osas, millega halduskohus
tagastas nende kaebused lähtudes HKMS § 121 lg 1 p-st 2 ja § 104 lg-st 2. Ringkonnakohus
on seisukohal, et halduskohus on õigesti kohaldanud kaebuse tagastamise alusena HKMS §
121 lg 1 p-i 2, tuginevalt ka HKMS § 104 lg 2 ls-le 2. Ringkonnakohus nõustub Tartu
Halduskohtu 10.05.2016. a määruses esitatud seisukohtadega ega pea vajalikuks neid korrata
(HKMS § 203 lg 1 ja § 201 lg 4) ning on seisukohal, et ükski määruskaebuses esitatud
väidetest ei anna alust määruskaebuse rahuldamiseks. Vastuseks määruskaebuses väidetule
märgib ringkonnakohus järgmist.

9. MTA on vaidlustatud maksuotsuses viidanud, et Nõukogu määruse (EMÜ) nr 2913/92,
12.10.1992. a, millega kehtestatakse ühenduse tolliseadustik (ÜTS), art 213 näeb ette, et kui

3                                             3
ühest tollivõlast tuleneva maksusumma tasumise eest vastutavad mitu isikut, vastutavad need
selle eest solidaarselt. MKS § 41 lg 1 kohaselt isik, kes on süüdi mõistetud
karistusseadustikus (KarS) sätestatud maksualase kuriteo toimepanemise eest, vastutab tema
poolt toime pandud kuriteo tagajärjel tekkinud maksuvõla eest solidaarselt
maksukohustuslasega. Sama paragrahvi lg 2 kohaselt kui nimetatud paragrahvi lg 1 alusel
vastutab mitu isikut, vastutavad nad kohustuste täitmise eest solidaarselt. Seega tulenevalt
MKS §-st 41 tekib solidaarne maksukohustus KarS-is sätestatud maksualase kuriteo
toimepanemise eest. MKS § 41 lg 1 on isiku vastutuse osas imperatiivne ega võimalda
kaalutlusõigust. Asjas ei ole vaidlust selle üle, et A. Zavorotny tunnistati Viru Maakohtu
25.07.2014. a otsusega nr 1145439 süüdi KarS § 376 lg 1 järgi ning A. Reiter, A. Sindikas, A.
Jeršov ja V. Minyaylo tunnistati Viru Maakohtu 02.10.2014. a otsusega nr 1-14-5252 süüdi
KarS § 376 lg 1 järgi. Riigikohus on leidnud, et osas, mis puudutab maksumärgiga
märgistamata müügipakendis tubakatoodete käitlemist, on KarS § 376 sisuliselt käsitatav
maksusüüteona (06.03.2009. a otsus nr 3-1-1-3-09, p 19.3). Seega on kaebajad süüdi
mõistetud maksualase kuriteo toimepanemise eest. Ringkonnakohus selgitab, et solidaarne
vastutus maksukohustuse eest tähendab, et maksuhaldur saab valida vastutavate isikute
hulgast, kelle suhtes ta nõude täitmisele pöörab – kohustuse täitmist võib nõuda täielikult või
osaliselt kõigilt vastutavatelt isikutelt (VÕS § 65). Kui maksuhaldur nõuab maksuvõla sisse
ühelt vastutavalt isikult mitmest, on nõude täitnud isikul omakorda õigus sisesuhtest
tulenevalt tsiviilõiguslikus korras esitada nõue teiste vastutavate isikute vastu (VÕS § 69)
(Tallinna Ringkonnakohtu 07.09.2015. a otsus nr 3151731, p 9). Eelnevat arvestades on
halduskohus õigesti märkinud, et kaebajad on kaebuse esitamisel üksteisest sõltumatud, tuues
sealjuures asjakohaselt välja, et igal kaebajal on õigus ja võimalus iseseisvalt otsustada, kas
vaidlustada maksuotsust või mitte. Käesolevas asjas on tegemist olukorraga, kus kaebajatel on
sama esindaja, kuid võimalik oleks ka olukord, et igal kaebajal on erinev esindaja. Olukord,
kus kaebajatel on sama esindaja, ei muuda siiski asjaolu, et maksuotsuse vaidlustamisel on
menetlusosaliseks halduskohtumenetluses iga kaebaja eraldi. Seega on halduskohus ka õigesti
leidnud, et igal kaebajal tuleb tasuda eraldi riigilõiv. Asjas ei ole vaidlust selle üle, et
määruskaebuse esitajad halduskohtu poolt nõutud riigilõivu ei tasunud. Kohustus oli tasuda
igal kaebajal riigilõivu summas 750 eurot. Vaid üks kaebajatest, s.o A. Zavorontny on tasunud
asjas nõutud riigilõivu ja tema kaebuse on halduskohus ka menetlusse võtnud. Määruskaebuse
esitajad on määruskaebuse esitamisel tasunud igaüks 15 eurot vastavalt RLS § 60 lg-le 6.
Kuna kaebajad ei kõrvaldanud halduskohtu poolt määratud tähtaja jooksul kaebuses esinenud
puudust, s.o riigilõiv oli tasumata, mis takistas kaebuse menetlust, siis ei saanud halduskohus
määruskaebuse esitajate kaebust menetlusse võtta. Seega on ringkonnakohtu hinnangul
määruskaebuse esitajate kaebuse tagastamise õiguspärane.

10. Kaebajad on esitanud alternatiivse taotluse algatada põhiseaduslikkuse järelevalve
menetlus RLS § 60 lg 4 ja HKMS § 104 lg 1 osas. HKMS § 2 lg 1 kohaselt on
halduskohtumenetluse ülesanne eelkõige isikute õiguste kaitse õigusvastase tegevuse eest
täidesaatva võimu teostamisel. Igalt kaebajalt maksuotsuse vaidlustamise eest riigilõivu
küsimise näol ei ole tegemist kaebajate õiguste ja vabaduste ebaseadusliku piiramisega.
Kaebajatel on kaebeõigus, kuid kaebuse menetlusse võtmiseks tuleb neil tasuda seaduses
ettenähtud riigilõiv või esitada kohtule nõuetekohane menetlusabi taotlus, mida aga ei ole
määruskaebuse esitajad käesolevas asjas teinud. Kaebajad PS § 15 lg 1 ls-st 1 tuleneb igaühe
õigus pöörduda oma õiguste ja vabaduste rikkumise korral kohtusse. See aga ei tähenda, et
isikul, kes leiab, et tema õigusi on rikutud, peab olema piiramatu võimalus pöörduda
kohtusse. Määruskaebuse esitajate sellekohane arusaam on ebaõige. Kaebeõigust saab
mõistlikult piirata, kui piirangul on legitiimne eesmärk ning arvestatakse proportsionaalsuse
põhimõttega. Kohtusse pöördumise mõningane kitsendamine on õiguskindluse tagamiseks ja
kohtusüsteemi ülekoormamise vältimiseks vajalik (Riigikohtu 06.09.2007. a määrus

4                                             4
nr 33140-07, p 11; 04.06.2013. a määrus nr 3-3-1-86-12, p 11). Kohtusüsteemi efektiivne
toimimine on väärtus, millega võib õigustada põhiõiguse piiramist (Riigikohtu 17.03.2003. a
otsus nr 3-1-3-10-02, p 28).

11. Kõike eelnevat arvestades jätab ringkonnakohus A. Reiteri, A. Sindikase ja V. Minyaylo
taotluse põhiseaduslikkuse järelevalve menetluse algatamiseks rahuldamata. Samuti jätab
ringkonnakohus A. Reiteri, A. Sindikase ja V. Minyaylo määruskaebuse rahuldamata ja Tartu
Halduskohtu 10.05.2016. a määrus resolutsiooni p 3 osas muutmata.




    /allkirjastatud digitaalselt/   /allkirjastatud digitaalselt/   /allkirjastatud digitaalselt/
             Agu Timmi                       Maili Lokk                     Tiina Pappel




5                                                  5

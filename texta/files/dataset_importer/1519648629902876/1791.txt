                             KOHTUOTSUS
                                 EESTI VABARIIGI NIMEL


Kohus                                 Tartu Ringkonnakohus
Kohtukoosseis                         Tiina Pappel, Einar Vene ja Agu Timmi
Otsuse avalikult teatavakstegemise    29.11.2016, Tartu
aeg ja koht
Haldusasja number                     3-15-337
Haldusasi                                        Sergei Martõnovi kaebus Tallinna Vangla
                                                 ebainimlike kinnipidamistingimustega tekitatud
                                                 mittevaralise kahju eest hüvitise summas 4318
                                                 eurot väljamõistmiseks
Vaidlustatud kohtulahend              Tartu Halduskohtu 20.11.2015. a otsus
Menetluse alus ringkonnakohtus                   Sergei Martõnovi apellatsioonkaebus
Asja läbivaatamine                    Kirjalik menetlus
Menetlusosalised                      Kaebaja Sergei Martõnov
                                      Vastustaja Tallinna Vangla



RESOLUTSIOON
  1. Jätta Sergei Martõnovi taotlus täiendava tõendi väljanõudmiseks rahuldamata.
  2. Sergei Martõnovi apellatsioonkaebus rahuldada osaliselt.
  3. Tühistada Tartu Halduskohtu 20.11.2015. a otsus ja teha uus otsus, millega mõista
     Tallinna Vanglalt Sergei Martõnovi kasuks välja 300 eurot talle tekitatud
     mittevaralise kahju hüvitiseks.
  4. Välja mõista Tallinna Vanglalt Sergei Martõnovi kasuks 11,61 eurot menetluskulude
     katteks.



EDASIKAEBAMISE KORD
Otsuse peale võib esitada kassatsioonkaebuse otse Riigikohtule 30 päeva jooksul otsuse avalikult
teatavakstegemise päevast, s.o hiljemalt 29.12.2016.


ASJAOLUD JA MENETLUSE KÄIK

 1. Kinnipeetav Sergei Martõnov esitas Tallinna Vanglale seoses inimväärikust alandavates
 kinnipidamistingimustes viibimisega tekitatud mittevaralise kahju hüvitamise taotluse, mis
 registreeriti 10.12.2014. a numbriga 5-18/14/34200-1.
2. Tallinna Vangla jättis 02.03.2015. a otsusega nr 5-18/14/34200-2 S. Martõnovi kahju
hüvitamise taotluse ajaperioodi 10.12.2011-30.01.2013 osas rahuldamata ja tagastas
ajaperioodi 22.09.2011-09.12.2011 osas.
3. S. Martõnov esitas 08.02.2015 Tartu Halduskohtule kaebuse Tallinna Vangla tekitatud mittevaralise kahju eest
hüvitise summas 4318 eurot väljamõistmiseks.
Kaebuse kohaselt taotleb S. Martõnov 17 eurot iga päeva eest perioodidel 22.09.2011-24.05.2012 ja 23.01.2013-
30.01.2013 Tallinna Vangla ebainimlikes kambritingimustes viibimisega tekitatud mittevaralise kahju
hüvitamiseks.
Kaebaja leiab, et kambrites, kus ta Tallinna Vanglas viibides asus, oli ebapiisavalt ruumi ja sellega alandati tema
inimväärikust. Kaebaja jääb Tallinna Vanglale esitatud kahjunõudes toodud põhjenduste juurde ja palub kohtul
nendega arvestada kui kaebuse põhjendustega. Kaebaja leiab, et vangla sisekorraeeskirja (VSkE) § 6 lg 6 on
vastuolus Põhiseaduse (PS) §-dega 10, 11 ja 18 ning Euroopa inimõiguste ja põhivabaduste kaitse konventsiooni
(EIÕK) art-ga 3 ning seda täpsustavate Euroopa Inimõiguste Kohtu (EIK) lahenditega. Kaebaja kannatas ruumi
puuduse tõttu psüühilist, vaimset ja hingelist valu. Ülerahvastatuse probleem oli aastaid ning kaebajal ei olnud
võimalik midagi teha olukorra leevendamiseks. Vaba pinna arvutamisel tuleb kambri pindalast maha arvutada
kambris oleva mööbli alune pind. Mööbel on seinte ja põranda külge kinnitatud, mistõttu ei saa seda lugeda
vabaks ruumiks.

HALDUSKOHTU LAHEND

4. Tartu Halduskohus jättis 20.11.2015. a otsusega S. Martõnovi kaebuse rahuldamata (resolutsiooni p 1) ja poolte
menetluskulud nende endi kanda (resolutsiooni p 2).
Kohtuotsuse kohaselt ei ole vaidlust selles, et kaebaja viibis vaidlusalustel perioodidel Tallinna
Vangla kambrites, kus ruumi ühe kinnipeetava kohta (ilma WC aluse pinnata, koos mööblialuse
pinnaga) oli: 138 päeval alla 2,5 m2, 55 päeval vahemikus 2,51-2,99 m2 ja 60 päeval üle 3 m2.
Vastustaja on taotlenud põhjendatult kaebuse rahuldamata jätmist esmaste õiguskaitsevahendite
ammendamatuse motiivil. Vastustaja andmetel kannab kaebaja kuuendat korda vangistust.
Käesoleva kohtuasja asjaolud on sarnased kohtuasjale nr 3-14-50587, mille lahendamisel on
Tartu Ringkonnakohtu 17.11.2015. a kohtuotsuses selgitatud esmaste õiguskaitsevahendite
ammendamatusega seonduvat ning jäetud kaebus rahuldamata, kuna kaebaja ei kasutanud
esmaseid õiguskaitsevahendeid kahju vältimiseks või ärahoidmiseks.
Käesolevas asjas on olukord esmaste õiguskaitsevahendite kasutamata jätmisega viivitamisel
veelgi drastilisem. Halduskohtul puuduvad täpsed andmed, millal kaebaja eelmise vangistuse
kandmiselt vabanes, kuid Kohtute infosüsteemis kohtuasja nr 1-12-1172 kohta olevatel
andmetel on kaebajast süüdimõistetu 15.10.2013 jõustunud kohtumäärusega vabastatud
karistuse kandmiselt tingimisi enne tähtaega. Kaebaja pöördus vangla poole kahju hüvitamise
nõudega 07.12.2014 ehk üle aasta hiljem, kui ta vabastati eelmise vangistuse kandmisest
tingimisi ja poolteist kuud pärast seda kui ta asus 28.10.2014 kandma järjekordset vangistust.
Eelmiste vangistuste ajal ja kogu selle aja vabaduses, on kaebaja talunud oma õiguste
väidetavat rikkumist. Kaebaja kas ei pidanud eelmiste vangistuste ajal ja vabaduses viibides
oma eelmiste vangistuste kinnipidamistingimusi õigusi rikkuvaks või leppis sellega ja ei
pidanud vajalikuks oma õigusi kaitsta. Riigivastutuse seaduse (RVastS) § 7 lg 1
õiguskaitsevahendite ammendatuse klausel laieneb mõlemale variandile. Ei saa välistada, et
eelmiste vangistuste ajal esmaste õiguskaitsevahendite kasutamine oleks viinud kaebaja õiguste
rikkumise lõpetamiseni ja kahju ärahoidmiseni. On ilmne, et kui kaebaja oleks taotlenud
õiguskaitsevahendite kohaldamist, oleks see mingis etapis jõudnud varasemalt õigusliku
tulemuseni. Tähtis ei ole siinjuures, kas see tulemus oleks olnud kaebaja jaoks positiivne või
mitte, kuid ei saa siiski välistada kaebajale kahju ärahoidmist. Neil asjaoludel on väärikuse
alandamise motiivil mittevaralise kahju hüvitamise nõude rahuldamine välistatud.

ASJAOSALISTE TAOTLUSED JA PÕHJENDUSED

5. S. Martõnov esitas apellatsioonkaebuse, milles palub tühistada Tartu Halduskohtu
20.11.2015. a otsus, teha uus otsus ja rahuldada kaebus.
2                                                       2
                                             solvav ja alandav, sest tehtud otsusega ei arvestatud
Apellatsioonkaebuse kohaselt on halduskohtu otsus
kaebaja õigusi. Kohus ei vaadanud asja sisuliselt läbi ega määranud vastustaja süü suurust, vaid
otsis põhjuseid, et keelduda kaebuse rahuldamisest.
Õige ei ole väide, et kaebaja ei teinud midagi ja lasi tekkival kahjul suureneda. Kaebaja
pöördus korduvalt meditsiinitöötaja poole kuna tal oli raske hingata. Kambris, kus kaebajat
hoiti, ei olnud piisavalt õhku, sest kamber oli inimesi täis. Selle peale vastati kaebajale, et
meditsiiniosakond ei tegele kinnipeetavate paigutamisega ja kaebajal tuleb pöörduda
julgeolekuosakonna poole. Kaebaja pöördus julgeolekuosakonna poole, kuid sealt vastati, et
kinnipeetav võib ise valida, kus ta istub ja kinnipeetavatele, kellel on keelud, on ette nähtud
eraldi kambrid. Ainult kaebaja pärast ei hakka keegi midagi muutma. Kaebaja rõhutab, et
registreerumaks operatiivtöötaja või arsti juurde, piisab suulisest avaldusest kontaktisiku juures
ning kaebaja ei osanud arvata, et suhtlemiseks operatiivtöötaja või arstiga, peab kasutama
kirjalikku suhtlemist.
Kui kaebajalt keelud maha võeti, siis tema tungival palvel viidi ta ruumikamasse kambrisse
nr 350, kus ta oli vähest aega ja kui otsus jõustus, siis viidi ta üle süüdimõistetute osakonda,
kus puudusid ruumikad kambrid. Sealt osakonnast viidi kaebaja Tartu Vanglasse.
Esimese astme kohtu loogika järgi tuleb välja, et kaebajal on õigus tegeleda petmise ja
kelmusega.

6. Tallinna Vangla leidis vastuses apellatsioonkaebusele, et apellatsioonkaebus tuleb jätta
rahuldamata.
Vastustaja on seisukohal, et apellatsioonkaebuses toodud väited ei ole aluseks
apellatsioonkaebuse       rahuldamisele.     Halduskohus       on     õiguspäraselt     esmaste
õiguskaitsevahendite kasutamata jätmisega arvestanud ja vastustaja nõustub halduskohtu
põhjendustega. Kaebaja väide, et ta on suuliselt vanglateenistujate poole korduvalt pöördunud,
on paljasõnaline ja tõendamata. Varasemate vanglateenistujate poole pöördumiste esitamata
jätmisest oli kaebaja teadlik juba kahju hüvitamise taotluse rahuldamata jätmisest teada saades.
Kaebaja suuliste pöördumiste esitamist kaebuses ei väida, vaid üksnes nendib, et tal ei olnud
võimalik olukorra leevendamiseks midagi teha. Apellatsioonimenetluses suuliste pöördumiste
esitamist väites püüab kaebaja olukorda enda kasuks pöörata.

RINGKONNAKOHTU PÕHJENDUSED

7. Ringkonnakohus ei nõustu halduskohtu seisukohaga, et kaebus jääb rahuldamata seoses
sellega, et kaebaja ei kasutanud esmaseid õiguskaitsevahendeid kahju vältimiseks või selle
ärahoidmiseks. Seejuures on halduskohus viidanud Tartu Ringkonnakohtu 17.11.2015. a
lahendile haldusasjas nr 3-14-50587. Riigikohus on märkinud, et vastustaja on mitmetes
haldusasjades tõdenud, et kambrite ülerahvastatus oli tingitud vanglate üldisest
ruumikitsikusest ning kaebuse esitaja kinnipidamine sellistes tingimustes oli tingitud
objektiivsest paratamatusest. Vastustaja ei ole kinnitanud, et ta oleks ruumipuuduse
vähendamiseks üritanud kinnipeetavaid ümber paigutada teistesse vanglatesse. Kolleegium on
leidnud, et esmaste õiguskaitsevahendite kasutamine ei oleks tõenäoliselt aidanud kaebajal
tõenäolise kahju tekkimist ära hoida ja seega ei saa nende mittekasutamist kaebajale ette heita
ega kahjunõude lahendamisel arvestada (RKHKo nr 3-3-1-21-16, p 10.2). Ringkonnakohus
leiab, et Riigikohtu seisukohad on asjakohased ka käesoleva asja lahendamisel.

8. Kaebaja on taotlenud ringkonnakohtult välja nõuda täiendava tõendina kaebaja kaebus, mille
viimane esitas 2012. aastal viibides kambris nr 127. Kuna ringkonnakohus eelpool leidis, et
kaebaja pöördumised ei oma asja lahendamisel mingit tähendust, siis jätab ringkonnakohus
selle taotluse rahuldamata.


3                                                   3
9. Kuna kaebaja viibis vanglas vahistatud staatuses, siis oli tal võimalik viibida väljaspool
kambrit ainult 1-tunnise jalutuskäigu vältel. Võimalus viibida üks tund päevas väljaspool
kambrit ei ole ruumikitsikuse neutraliseerimiseks piisav (EIK otsus asjas nr 5747/10: Jevšnik
vs. Sloveenia, p 23). Ringkonnakohus leiab, et kaebaja kinnipidamistingimused kambrites, kus
talle oli tagatud isiklikku ruumi vähem kui 3 m2, olid õigusvastased.

10. Järgnevalt võtab ringkonnakohus seisukoha, millise ajavahemiku eest on kaebajal õigus
nõuda hüvitist tekitatud mittevaralise kahju eest. Kaebaja viibis Tallinna Vanglas perioodil
22.09.2011-24.05.2012 ja 23.01.2013-30.01.2013. Kaebaja esitas taotluse talle tekitatud
mittevaralise kahju eest hüvitise väljamõistmiseks ja see registreeriti Tallinna Vanglas
10.12.2014 (tl 40-41). RVastS § 17 lg 3 ei seo kahjunõude esitamise tähtaega sellega, kas
tegemist oli ühekordse, korduva või jätkuva toiminguga. Riigikohus on leidnud, et kui isikut
hoitakse pikaajaliselt kinnipidamiskohas väidetavalt ebainimlikes tingimustes, võib eeldada, et
ta adub tingimuste inimväärikust rikkuvat iseloomu mõistliku aja jooksul, sõltumata kahjustava
tegevuse jätkamisest. Kui mittevaralise kahju nõude aluseks olevad asjaolud on isikule teada, ei
takista teda miski piisava edulootusega kahjunõude koostamist, sest kahju tekitanud isikus
kaebajal kahtlus olla ei saanud (RKHKm nr 3-3-1-20-15, p 15). Kuna RVastS § 17 lg 3 näeb
ette kolme aastase tähtaja taotluse esitamiseks, siis on kaebajal õigus mittevaralise kahju
hüvitist nõuda ajaperioodi 10.12.2011-24.05.2012 ja 23.01.2013-30.01.2013 eest.

11. Isiku kinnipidamise korral ülerahvastatud kambris, kui on alandatud inimväärikust, tuleb
mittevaralise kahju tekkimist eeldada. RVastS § 9 lg 2 kohaselt tuleb mittevaraline kahju
hüvitada proportsionaalselt õigusrikkumise raskusega. Mittevaralise kahju hüvitise suuruse
kindlaksmääramine on kohtu individuaalne ja hinnanguline otsus, mille puhul tuleb kõiki
asjaolusid võtta arvesse kogumis (RKHKo nr 3-3-1-38-13, p 21). Vastustaja poolt esitatud
andmete alusel, kus kambri põrandapinnast on maha arvestatud WC alune pind, viibis kaebaja
kambrites, kus iga kinnipeetava kohta oli alla 3 m2 põrandapinda, kokku 115 päeval.
Ringkonnakohus peab vajalikuks märkida, et ajaperioodid, millal kaebaja kohta oli
kambripinda alla 3 m2 vaheldusid perioodidega, millal kambripind ületas seda. Samas oli
ebapiisava kambripinnaga perioodid küllatki pikad. Seega on kaebaja õigusi rikutud sellisel
määral, et kaebajal on õigus rahalisele hüvitisele. Arvestades kaebaja õiguste riive
intensiivsust, leiab ringkonnakohus, et õiglaseks hüvitiseks on 300 eurot.

12. Ringkonnakohus leiab, et kaebaja apellatsioonkaebus kuulub osalisele rahuldamisele.
Ringkonnakohus tühistab Tartu Halduskohtu 20.11.2015. a otsuse ja teeb uue otsuse, millega
mõistab Tallinna Vanglalt kaebaja kasuks välja mittevaralise kahju hüvitise 300 eurot.

13. Kaebaja on halduskohtule kaebuse esitamisel tasunud riigilõivu 129,50 eurot ja
apellatsioonkaebuse esitamisel 35 eurot, so kokku riigilõivu summas 164,50 eurot. HKMS §
109 lg 4 sätestab, et kui kõrgema astme kohus muudab alama kohtu lahendit või teeb lahendi
uueks arutamiseks saatmata, muudab ta kohtukulude jaotust. Arvestades seda, et kaebaja
apellatsioonkaebus rahuldatakse osaliselt, siis HKMS § 108 lg 2 kohaselt jagatakse
menetluskulud proportsionaalselt kaebuse rahuldamisega. Kuna kaebaja apellatsioonkaebus
rahuldatakse ca 7 % ulatuses, siis kuulub Tallinna Vanglalt väljamõistmisele 11,61 eurot
kaebaja kasuks menetluskulude katteks.


    /allkirjastatud digitaalselt/   /allkirjastatud digitaalselt/   /allkirjastatud digitaalselt/
            Tiina Pappel                     Einar Vene                      Agu Timmi



4                                                  4

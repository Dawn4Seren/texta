                                                                                       1-15-10157




                           KOHTUMÄÄRUS
Kohus                               Tallinna Ringkonnakohus

Määruse tegemise aeg ja koht        22. veebruar 2016. a, Tallinn, kirjalik menetlus

Kriminaalasja number                1-15-10157

Kohtukoosseis                       Sten Lind, Ivi Kesküla ja Urmas Reinola

Vaidlustatud kohtulahend            Pärnu Maakohtu 8. jaanuari 2016. a määrus, millega kohus
                                    lõpetas       kriminaalmenetluse      Ain    Kuusmanni
                                    (ik. 36609190331) süüdistuses KarS § 263 lg 1 p 2 järgi
                                    seoses teos väärteotunnuste esinemisega
Kaebuse esitaja ja kaebuse liik     Lääne Ringkonnaprokuratuuri ringkonnaprokurör Aarne
                                    Pruus, määruskaebus


RESOLUTSIOON
Jätta määruskaebus rahuldamata ja Pärnu Maakohtu 8. jaanuari 2016. a määrus
muutmata.

EDASIKAEBAMISE KORD
Käesoleva määruse peale võib esitada määruskaebuse Riigikohtule Tallinna Ringkonnakohtu
kaudu 15 päeva jooksul alates määruse teatavaks saamise päevale järgnevast päevast.


ASJAOLUD JA MENETLUSE KÄIK
1.      Ain Kuusmannile esitati 01.12.2015. a süüdistus, milles teda süüdistati muuhulgas
KarS § 263 lg 1 p 2 järgi avaliku korra raskes rikkumises. Nimelt rikkus A. Kuusmanni avalikus
kohas käitumise üldnõudeid sellega, et ta esitas häirekeskusele teadvalt vale pommiähvarduse ja
häiris oma tegevusega avalikku rahu.
Süüdistuse kohaselt helistas A. Kuusmann alkoholijoobes olles 25.07.2015. a kell 21.13 oma
elukohas XXX telefonilt XXX hädaabinumbrile 112, esitles end RK-na elukohaga XXX ning
lubas ennast käepärast olnud granaadiga õhku lasta. Sellega rikkus A. Kuusmann süüdistuse
kohaselt korrakaitseseaduse (KorS) §-s 55 ette nähtud keeldu avalikus kohas teist isikut solvata,
hirmutada või ähvardada.




                                                                                               1
                                                                                         1-15-10157

Väljakutse peale saabusid sündmuskohale politsei, päästeteenistus, Lääne-Eesti Pommigrupp ja
Põhja-Eesti Pommigrupi pommikoer. Ilmnes aga, et tegelikku ohtu ja lõhkekeha XXX korteris ei
olnud.

2.     Pärnu Maakohus lõpetas Ain Kuusmanni süüdistuses KarS § 263 lg 1 p 2 järgi
08.01.2016. a määrusega kriminaalmenetluse, leides, et teos esinevad väärteotunnused.
Maakohus asus seisukohale, et A. Kuusmanni tegevuses ei ole KarS § 263 lg 1 p 2 ette nähtud
kuriteo objektiivseid tunnuseid ja süüdistuses ei ole neid näidatud. Süüdistuse kohaselt viibis
A. Kuusmannile ei panda süüks avalikus kohas viibivate inimeste ähvardamist lõhkekehaga.
Süüdistusest ei selgu, kuidas tõi A. Kuusmanni pöördumine häirekeskuse poole kaasa avaliku
rahu häirimise ja kuidas põhjustas süüdistatav ohu kellegi elule, s.o milles seisnes KorS §-s 55
sätestatud põhimõtete rikkumine. Maakohtu hinnangul ei saanud eritalituse poole pöördumine
eraldi võetuna endast avaliku rahu rikkumist kujutada, sest A. Kuusmann ei ähvardanud
lõhkekehaga häirekeskust, politseid ega päästeteenistust, vaid iseennast. Tõenditest ei nähtu, et
A. Kuusmanni tegevus oleks kaasa toonud mingeid tagajärgi kõrvaliste ja asjasse mittepuutuvate
inimeste jaoks: süüdistatava elukoha ümbruse piiramist möödakäijatele, läheduses elavate
inimeste evakueerimist eritalituse töötajate poolt, liikluse sulgemist jms.
Maakohus leidis, et süüdistusest ja kohtule esitatud tõenditest ei selgu, et A. Kuusmann
niisuguseid tagajärgi soovis või pidi ette nägema. Süüdistatava teo kvalifikatsioon ei või sõltuda
sellest, kuidas eritalitused pidasid vajalikuks telefonikõne peale reageerida. Kuigi eritalitustel oli
A. Kuusmanni kõne põhjal alus arvata ohtu paljude inimeste elule, sest isik rääkis enda
viibimisest granaadiga tänaval, siis eritalitused sellele tänavale ei sõitnud ja A. Kuusmanni
telefonikõne kellegi rahu ei häirinud.
Maakohus leidis, et A. Kuusmann tegutses süüdistuse kohaselt eritalituste väljasõidu
põhjustamise eesmärgil, mistõttu tema teo kirjeldus vastab KarS § 278 lg-s 1 sätestatud
väärteole.

3.     Pärnu Maakohtu 08.01.2016. a määruse peale esitas määruskaebuse Lääne
Ringkonnaprokuratuuri ringkonnaprokurör Aarne Pruus, kes palub maakohtu määrus tühistada.
Vaidlus puudub selles, et eritalitustel oli A. Kuusmanni kõne põhjal alust karta ohtu paljude
inimeste elule, sest süüdistatav, esinedes R. Kaarepina, rääkis, et on granaadiga tänaval.
Prokurör ei nõustu maakohtu seisukohaga, et KarS § 263 järgi kvalifitseeritava kuriteo
objektiivse külje täitmiseks tuleb rikkuda avalikku rahu. Nimetatud sätte uus sõnastus sisaldab
kuriteo objektiivse külje tunnusena avalikus kohas käitumise nõuete rikkumist. Enam ei ole
nõutav avaliku rahu rikkumine. Seega on prokuröri hinnangul kuriteokoosseis täidetud, kui on
tuvastatud tegu, mis sisuliselt kujutab endast avalikus kohas käitumise nõuete rikkumist.
Prokurör ei nõustu maakohtu seisukohaga, et A. Kuusmanni tegevus vastab KarS § 278 lg 1
süüteokoosseisu objektiivsetele tunnustele. Kehtiva kohtupraktika kohaselt on nn blufitud
pommiähvardus kvalifitseeritav KarS § 263 järgi, sest telefonikõnega käivitab ähvardaja
tahtlikult põhjusliku ahela, mis tingib vältimatult eriteenistuste kohese tegutsemise ja rikub
seeläbi objektiivselt avalikku korda (RKKK 3-1-1-7-07). Karistusseadustiku kommenteeritud
väljaande § 263 kommentaaride punktis 3.2.4. märgitakse, et teleoloogilise tõlgenduse pinnalt
vastab blufitud pommiähvardus KarS § 263 lg 1 p 2 järgi kvalifitseeritava kuriteo koosseisule.


                                                                                                    2
                                                                                      1-15-10157

KarS § 263 lg 1 p 2 süüteokoosseisu grammatilisest tekstist tuleneb, et KarS § 278 lg 1
süüteokoosseisuga ei ole hõlmatud eriteenistusele telefoni teel esitatud lõhkeseadeldisega või
lõhkeainega ähvardamine. Süüteokoosseisu täiendav objektiivne tunnus – lõhkeseadeldisega või
lõhkeainega ähvardamine eristab KarS § 278 lg 1 ja § 263 lg 1 p 1 süüteokoosseise ning
eriteenistuse vale väljakutse või väljasõidu põhjustamine, millega kaasnes lõhkeseadeldisega või
lõhkeainega ähvardamine, tuleb prokuröri hinnangul kvalifitseerida KarS § 263 lg 1 p 2 järgi.


RINGKONNAKOHTU SEISUKOHT

4. Ringkonnakohus leiab, et määruskaebuse väited ei anna alust maakohtu määruse
tühistamiseks.

5.     Määruskaebuses on märgitud, et KarS § 63 praeguse sõnastuse kohaselt, mis kehtis ka
25.07.2015. a, ei ole koosseisutunnuseks enam avaliku rahu rikkumine ning maakohtu seda
puudutavad seisukohad on asjakohatud.
Ringkonnakohus nendib, et ka süüdistuses on märgitud, et A. Kuusmann rikkus oma tegevusega
avalikku rahu. Kohtukolleegium lisab, et kuigi KarS § 263 ei nimeta enam koosseisutunnusena
avaliku rahu rikkumist, ei tähenda see, et enam ei ole vaja kellegi rahu rikkumist tuvastada.
KarS § 263 praegune sõnastus viitab korrakaitseseadusest tulenevatele käitumisnõuetele.
KorS § 55 lg 1 näeb omakorda ette, et avalikus kohas on keelatud käituda teist isikut häirival või
ohtu seadval viisil.
Seoses sellega, et KarS § 263 kohaselt on koosseisupäraseks teoks avalikus kohas käitumise
üldnõuete rikkumine, juhib ringkonnakohus veel tähelepanu, et avalikus kohas käitumise
üldnõuded kehtivad, nagu KorS § 55 lg 1 selgesõnaliselt ütleb, avalikus kohas. Seega, heitmaks
kellelegi ette avalikus kohas käitumise üldnõuete rikkumist, tuleb tuvastada, et isik pani talle
etteheidetava teo toime avalikus kohas. Avalik koht on vastavalt KorS § 54 määratlemata isikute
ringile kasutamiseks antud või määratlemata isikute ringi kasutuses olev maa-ala, ehitis, ruum
või selle osa, samuti ühissõiduk.
Määruskaebuses on küll ära märgitud, et KarS § 263 sõnastus sisaldab kuriteo objektiivse külje
tunnusena avalikus kohas käitumise üldnõuete rikkumist, kuid seda, millises avalikus kohas
A. Kuusmann avalikus kohas käitumise üldnõudeid rikkus, määruskaebusest ei ilmne. Veelgi
olulisem on aga see, et ringkonnakohtu hinnangul ei selgu see ka süüdistusest. Süüdistuse
kohaselt helistas A. Kuusmann oma kodust hädaabinumbrile 112, s.o päästekeskusele. Just see
tegu kujutas süüdistuse kohaselt endast KorS §-s 55 sätestatud avalikus kohas käitumise
üldnõuete rikkumist. Ei A. Kuusmanni kodu ega päästekeskus ei ole KorS § 54 määratluse järgi
avalikud kohad.
Väites, et pommiähvarduse tegemine on kvalifitseeritav KarS § 263 lg 1 p 2 järgi, on prokurör
tuginenud Riigikohtu otsusele kriminaalasjas nr 3-1-1-7-07. Sellest otsusest ei nähtu Riigikohtu
seisukohta, et hädaabinumbril pommiähvarduse tegemine on igal juhul kvalifitseeritav
KarS § 263 järgi. Riigikohus on KarS § 263 p 3 järgi (millele vastab praegu kehtiva redaktsiooni
KarS § 263 lg 1 p 2) järgi kvalifitseeritava näiliku pommiähvarduse näitena nimetanud teatamist,
et rahvarohkes ostukeskuses lõhkeb mõne aja pärast pomm. Riigikohtu põhjendustest selgub, et
sellist tegu tuleb Riigikohtu arvates kvalifitseerida KarS § 263 järgi põhjusel, et ähvardaja


                                                                                                3
                                                                                       1-15-10157

käivitab sellisel juhul tahtlikult põhjusliku ahela, mis häirib paljusid kõrvalisi isikuid. Nimelt
toob selline ähvardus vältimatult kaasa eriteenistuste kohese tegutsemise, mille raames võidakse
liiklust ümber korraldada, inimesi ostukeskusest ja selle lähiümbrusest evakueerida jne.
Käesolevas kriminaalasjas sellise põhjusliku ahela tahtlikku käivitamist aga süüdistuses
kirjeldatud ega tuvastatud ei ole: ei nähtu, et väljakutse tulemusel oleks häiritud nt XXX elanike
rahu. Tunnistajate SL ja SR maakohtu istungil antud ütluste kohaselt inimesi ei evakueeritud ega
suletud autoliiklust. Seega ei ole andmeid selle kohta, et A. Kuusmanni kõnel oleks olnud selline
avalikku kohta ulatuv mõju, et saaks rääkida sellest, et ta oma tegevusega rikkus avalikus kohas
käitumise üldnõudeid.
Süüdistusest nähtub ainsa A. Kuusmanni telefonikõne mõjuna see, et väljakutsele reageerisid
politsei, päästeteenistus ja Lääne-Eesti Pommigrupp. Kuna samas selgus, et tegelikku ohtu ja
lõhkekeha XXX korteris ei olnud, oli tegemist vale väljakutsega. Vale väljakutse tegemine on
aga KarS § 278 lg 1 objektiivsele koosseisule vastava teoga. Eeltoodust tulenevalt nõustub
kohtukolleegium maakohtuga, et A. Kuusmanni tegevuses ei esine KarS § 263 lg 1 p-s 2
sätestatud kuriteo objektiivseid tunnuseid, küll aga võib tema tegu olla kvalifitseeritav väärteona
KarS § 278 lg 1 mõttes.

6. Eeltoodu alusel ja juhindudes KrMS § 337 lg 1 p-st 1 ja §-st 390, jätab ringkonnakohus
vaidlustatud Pärnu Maakohtu 08.01.2016. a kohtumääruse muutmata ja esitatud määruskaebuse
rahuldamata.



/allkirjastatud digitaalselt/      /allkirjastatud digitaalselt/       /allkirjastatud digitaalselt/

       Sten Lind                          Ivi Kesküla                         Urmas Reinola




                                                                                                   4

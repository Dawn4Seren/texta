                          KOHTUOTSUS
                                    Eesti Vabariigi nimel

 Kohus                           Tallinna Ringkonnakohus

 Kohtukoosseis                   Indrek Soots, Ülle Jänes, Gaida Kivinurm

 Otsuse tegemise aeg ja koht     22. jaanuar 2016, Tallinn

 Tsiviilasja number              2-14-27264

 Tsiviilasi                      Bestkop OÜ hagi Areston Infra OÜ vastu võla nõudes

 Vaidlustatud kohtulahend        Harju Maakohtu 19.01.2015 otsus

 Kaebuse esitaja ja kaebuse      Bestkop OÜ apellatsioonkaebus
 liik

 Apellatsioonkaebuse hind        1080 eurot

 Menetlusosalised ja nende       Hageja: Bestkop OÜ (registrikood 11360233), seaduslik
 esindajad                       esindaja juhatuse liige Teet Lenk

                                 Kostja: Areston Infra OÜ (registrikood 12587200), seaduslik
                                 esindaja juhatuse liige Tarmo Noot

 Menetluse liik                  Kirjalik menetlus



Resolutsioon
   1. Harju Maakohtu 19.01.2015 otsus jätta muutmata.
   2. Apellatsioonkaebus jätta rahuldamata.
   3. Poolte menetluskulud ringkonnakohtus jätta Bestkop OÜ kanda.

Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavakstegemisest.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel. Menetlusosaline võib ise esitada
Riigikohtule menetlusabi saamise taotluse, samuti esitada teise menetlusosalise kaebuse või
muu taotluse kohta seisukohti ja vastuväiteid. Menetlusabi andmise taotlus ei peata seaduses
sätestatud ega kohtu määratud menetlustähtaja kulgemist. Seaduses sätestatud tähtaja
järgimiseks peab menetlusabi taotleja tegema tähtaja kestel ka menetlustoimingu, mille
tegemiseks ta menetlusabi taotleb, eelkõige esitama kaebuse. Kaebuse põhjendamiseks või
riigilõivu tasumiseks või kaebuses esineva sellise puuduse kõrvaldamiseks, mis on seotud
menetlusabi taotlemisega, annab kohus mõistliku tähtaja pärast menetlusabi andmise taotluse
lahendamist, kui nimetatud taotlus ei olnud esitatud põhjendamatult või tähtaja pikendamise
eesmärgil. See ei välista menetlustähtaja ennistamist.

Hagi ja selle aluseks olevad asjaolud
1. 24.08.2014 esitas Bestkop OÜ (hageja) Pärnu Maakohtule Areston Infra OÜ (kostja) vastu
   maksekäsu kiirmenetluse avaldused 6333,60 euro nõudes, 6000 euro nõudes ja 6400 euro
   nõudes. Kostja esitas makseettepanekutele vastuväited. 25.09.2014 lõpetas Pärnu
   Maakohus maksekäsu kiirmenetlused ja andis nõuded üle Harju Maakohtule menetluse
   jätkamiseks vastavalt tsiviilasjadena nr 2-14-27262, 2-14-27263 ja 2-14-27264.

2. 07.10.2014 esitas hageja tsiviilasjas nr 2-14-27264 hagi võla 3723,60 eurot, viivise
   ajavahemiku 14.05.2014-24.08.2014 eest 2676,40 eurot ja kahju hüvitise 360 eurot nõudes.
   08.10.2014 esitas hageja tsiviilasjas nr 2-14-27263 hagi võla 3000 eurot, viivise
   ajavahemiku 14.05.2014-24.08.2014 eest 3000 eurot ja kahju hüvitise 360 eurot nõudes
   Nõuete aluseks oli osa tasumata arvest nr 24016 laaduri rendi eest ajavahemikul
   01.04.2014-30.04.2014.

3. 08.10.2014 esitas hageja tsiviilasjas nr 2-14-27262 hagi võla jäägi 500 eurot, viivise
   ajavahemiku 14.04.2014-24.08.2014 eest 3166,80 eurot ja kahju hüvitise 360 eurot nõudes.
   Nõude aluseks oli tasumata arve nr 24004 laaduri rendi eest ajavahemikul 17.03.-
   31.03.2014.

4. Harju Maakohus liitis 30.10.2014 määrusega tsiviilasja nr 2-14-27263 tsiviilasjaga nr 2-14-
   27264 ja 11.11.2014 määrusega tsiviilasja nr 2-14-27262 tsiviilasjaga nr 2-14-27264.

5. Hagiavalduste kohaselt osutas hageja kostjale teenust, rentides kostjale kasutamiseks
   laadurit perioodil 17.03.2014-31.03.2014, tunnihinnaga 26 eurot, 101,5 tundi, kokku
   maksumusega 2639 eurot ning perioodil 01.04.2014-30.04.2014, tunnihinnaga 26 eurot,
   215 tundi, kokku maksumusega 5603 eurot. Hageja väljastas kostjale tasumiseks arve
   24004, summas 3166,80 eurot, maksetähtajaga 14.04.2014, viivisega 1% päevas ning arve
   24016 summas 6723,60 eurot maksetähtajaga 14.05.2014, viivisega 1% päevas. Kostja
   arveid tähtaegselt ei tasunud. Hageja seaduslik esindaja tegi korduvalt kostja seaduslikule
   esindajale suuliselt arvete tasumisega seonduvalt päringuid, saades alati tasumise kohta
   suuliselt ka kinnituse. Kostja tasus ajavahemikul 29.08.2014-06.10.2014 hagejale arve
   24004 osaliselt kokku summa 2666,80 eurot. Hageja sõlmis 01.10.2014 käsunduslepingu
   SPRT Inkassoga kohtuväliselt kostjalt võlgnevuse sissenõudmiseks ja hagiavalduse
   kohtusse koostamise nõustamiseks, tasudes selle eest igalt hagiavalduselt 360 eurot. SPRT
   Inkasso esitas kostjale 03.10.2014 kohtuvälise kompromissi ettepaneku, millele kostja
   esindajad ei reageerinud. Kui hageja palganuks lepingulise esindaja advokaadibüroost,
   kandnuks ta seeläbi kulusid õigusabile hagiavalduse koostamiseks ja kohtumenetluses
   esindamiseks ligikaudu 1200 eurot (ilma käibemaksuta), mis hiljem tulnuks kostjal hagejale
   hüvitada kui hageja menetluskulu.

6. Hageja esitas 13.11.2014 taotluse, millega palus täiendada hagi alternatiivse nõudega ning
   palus juhul, kui kohus leiab, et poolte vahel ei ole tõendatud kokkulepitud viivisemäär 1%
   päevas arvetega tasumisega viivitamiselt, kostjalt välja mõista viivis seadusega kehtestatud

                                                                                             2
   määras. 01.12.2014 menetlusdokumendis märkis hageja, et seisuga 01.12.2014 on kostjal
   hagejale tasumata arvetest nr 24016 ja 24004 tulenev võlgnevuse jääk summas 5000 eurot.
   Hageja palus kostjalt välja mõista põhivõlgnevuse 5000 eurot, viivise 1% tasumata jäägilt
   kokku summas 5376,40 eurot ja tekitatud kahju summas 1080 eurot. Juhul kui kohus leiab,
   et viivise määr poolte vahel ei olnud 1% päevas, palus hageja mõista kostjalt välja
   seadusejärgse viivise 0,02% päevas tasumata summalt.

Kostja vastuväited
7. Kostja tunnistas hagi põhinõude osas summas 5000 eurot. Kostja vaidlustas hageja nõude
   viiviste suuruse ning tekitatud kahju suuruse osas. Kostja ei ole mitte kunagi nõustunud
   viiviste suurusega 1% päevas ning on seisukohal, et viiviste arvutamisel kuulub
   kohaldamisele seadusjärgne viiviste määr. Hageja poolt õigusabi kasutamine sellises
   ulatuses ei olnud vajalik ning sellega seoses kantud kulud ei ole mõistliku suurusega. Hageja
   on sisuliselt ühe võlaõigusliku nõude eraldanud kunstlikult kolmeks erinevaks tsiviilasjaks
   ning sellega põhjendamatult koormanud kohtuid kolme analoogse hagiavalduse esitamisega
   olukorras, kus vaidlust oleks olnud põhjendatud lahendada ühes menetluses. Hageja on
   sellise tegevusega tekitanud iseendale põhjendamatuid kulutusi. Kostja oli nõus lahendama
   vaidluse kohtuväliselt, kuid kompromissini ei jõutud, kuna hageja esitas põhjendamatult
   suure viiviste ja õigusabi kulude nõude ning nõudis kostja juhatuse liikmetelt
   põhjendamatult käenduse andmist. Kostja taotles esitatud kahju nõude osas VÕS § 139 lg
   1 kohaldamist, kuivõrd hageja on ise oma tegevusega põhjendamatult suurendanud enda
   kahju. Kostja palus TsMS § 163 kohaselt jätta menetluskulud suuremas osas hageja kanda.

Esimese astme kohtu lahend ja selle põhjendused
8. Harju Maakohus rahuldas 19.01.2015 otsusega hagi osaliselt ning mõistis kostjalt hageja
   kasuks välja võlgnevuse 5000 eurot, viivise ajavahemiku 15.05.2014-24.08.2014 eest
   136,68 eurot ja viivise ajavahemiku 07.10.2014-01.12.2014 eest summas 56 eurot.
   Maakohus jättis hagi rahuldamata kahju hüvitise nõudes summas 1080 eurot.
   Menetluskulud jättis maakohus poolte endi kanda.

9. Maakohtu otsuse kohaselt on hageja põhinõue tõendatud esitatud arvetega nr 24004 ja
   24016. Kostja ei ole arvete kättesaamisele vastu vaielnud. Kostja on põhinõude tasumata
   osa summas 5000 eurot õigeks võtnud ka 14.11.2014 kohtuistungil. Seega tuleb hagi
   põhinõude osas rahuldada ja kostjalt välja mõista 5000 eurot.

10. Kohus leidis, et esitatud arvetega ei ole tõendatud, et pooled on kokku leppinud selles, et
    arvete tasumisega viivitamisel tuleb tasuda viivist päevas 1%. Arvetel on küll märgitud, et
    dokument on ühekordne ostu-müügileping ning müüjal (hagejal) on arvete alusel õigus
    nõuda viivist iga maksetähtaja ületanud päeva eest arvel toodud tingimuste alusel, so päevas
    1%, kuid VÕS § 11 lg 4 sätestatud lepingu sõlmimise tingimused ei ole täidetud, sh arved
    ei ole allkirjastatud mõlema poole poolt. Hageja poolt kostjale varasemalt esitatud arvetega
    nr 24002 05.03.2014 ja 24003 12.03.2014 ei ole tõendatud, et hageja ja kostja on arvete nr
    24004 ja 24016 tasumisega viivitamise juhuks kokku leppinud viivise määras 1% päevas
    isegi siis, kui kostja on eelnevalt arved nr 24002 ja 24003 tasunud. Kohus jättis hageja
    viivisenõude taotletud suuruses rahuldamata ja rahuldas hageja alternatiivse viivisenõude,
    milles hageja palus välja mõista viivise seadusejärgses suuruses. Kuna arve nr 24016
    muutus sissenõutavaks 15.05.2014, siis tuleb viivis põhinõudelt 6723,60 eurot välja mõista
    ajavahemiku 15.05.2014-24.08.2014, so 102 päeva eest summas 136,68 eurot. Võlgnevuse
    jäägilt 5000 eurot tuleb viivis välja mõista ajavahemiku 07.10.2014-01.12.2014, so 56
    päeva eest summas 56 eurot.

                                                                                              3
11. Hageja on täiendanud oma maksekäsu kiirmenetluses esitatud nõudeid kahju hüvitamise
    nõudega kokku summas 1080 eurot. Kahju on hageja väitel tekkinud seetõttu, et kuna kostja
    ei tasunud temale esitatud arveid nr 24004 ja 24016, sõlmis hageja 01.10.2014
    käsunduslepingu SPRT Inkassoga kohtuväliselt kostjalt võlgnevuse sissenõudmiseks ja
    hagiavalduse koostamise nõustamiseks. Samuti on SPRT Inkasso hageja väitel esitanud
    kostjale 03.10.2014 kohtuvälise kompromissi ettepaneku. Tsiviilasja toimiku andmetel on
    nimetatud teenuste eest hagejale esitatud 03.10.2014 arve nr 001-14 summas 1080 eurot.
    Arve nr 001-14 kohaselt on hagejale osutatud nõustamisteenust hagide koostamiseks
    tsiviilasjades nr 2-14-27262, nr 2-14-27263 ja nr 2-14-27264, igas tsiviilasjas summas 360
    eurot. Kompromissiettepaneku eest ei ole hagejale tasunõuet arvel märgitud.

12. Kohus ei nõustunud hagejaga selles, et Trovare OÜ (SPRT Inkasso) on hagejale osutanud
    kohtuvälist nõustamisteenust ning et selle teenuse eest tasumise kulud on hageja kahju.
    Tulenevalt TsMS § 486 lg 2 loetakse tsiviilasjas nr 2-14-27264 enne tsiviilasjade liitmist
    hagid esitatuks alates maksekäsu kiirmenetluse avalduse esitamisest, so 24.08.2014. TsMS
    § 172 lg 9 kohaselt, asja edasisel lahendamisel hagimenetluses arvatakse maksekäsu
    kiirmenetluse kulud hagimenetluse kulude hulka. TsMS § 487 lg 1 kohaselt kohustas kohus
    hagejat esitama nõude põhjenduse hagile ettenähtud vormis ning hagiavalduse kohaselt
    kasutas hageja hagiavalduse koostamiseks ja põhjendamiseks nõustamisteenust. Seega on
    hagejat nõustatud kohtumenetluses, mitte väljaspool kohtumenetlust ning hagiavalduse
    koostamise ja põhjendamise kulud on hagimenetluse menetluskulud.

13. 24.08.2014 kehtinud TsMS § 174 lg 7 kohaselt ei või menetlusosaline menetluskulude
    kindlaksmääramise menetluse väliselt ega seal määratust suuremas ulatuses esitada
    menetluskulude kandmiseks kohustatud menetlusosalise vastu nõuet kulude hüvitamiseks
    kahju hüvitamise nõudena või muul sellesarnasel viisil. Alates 01.01.2015 TsMS § 174 lg
    11 kohaselt ei või menetlusosaline menetluskulude kindlaksmääramise väliselt ega selle
    käigus määratust suuremas ulatuses esitada menetluskulude kandmiseks kohustatud
    menetlusosalise vastu nõuet kulude hüvitamiseks kahju hüvitamise nõudena või muul
    sellesarnasel viisil. Lähtudes eeltoodust ning eelkõige sellest, et nõustamisteenuse kulu ei
    ole hageja kahju, vaid menetluskulu, mistõttu kostja ei ole hagejale kahju tekitanud, jättis
    kohus hageja kahju hüvitamise nõude summas 1080 eurot rahuldamata.

14. Seoses sellega, et hagiavalduse koostamise kulude nõuet on võimalik esitada
    menetluskulude kindlaksmääramise korras, märkis kohus, et nii hagiavalduse esitamise ajal
    kehtinud kui alates 01.01.2015 kehtiva TsMS § 175 lg 1 kohaselt kuuluvad hüvitamisele
    lepingulise esindaja kulud ning TsMS § 175 lg 2 kohaselt nõustaja kulusid ei hüvitata.
    Tsiviilasja toimiku andmetel ei olnud hagejal kohtumenetluses lepingulist esindajat. Kohus
    märkis, et kuna jätab kahjunõude rahuldamata, ei analüüsi kohus kostja taotlust VÕS § 139
    lg 1 kohaldamise osas.

15. Kuna hagi rahuldatakse osaliselt, siis on õiglane jätta menetluskulud poolte endi kanda.

Apellatsioonkaebus ja selle põhjendused
16. 17.02.2015 esitas hageja Harju Maakohtu 19.01.2015 otsuse peale apellatsioonkaebuse,
    millega vaidlustab maakohtu otsuse kahjunõude rahuldamata jätmise ja menetluskulude
    jaotuse osas ning palub teha uue otsuse, millega jätta hageja menetluskulud täies ulatuses
    kostja kanda ning rahuldada hageja kahju hüvitamise nõue.



                                                                                               4
17. Hageja esitas 24.08.2014 maksekäsu kiirmenetluses oma nõuded kostja vastu kokku
    summas 18 766 eurot. Hageja jaotas oma nõuded kokku kolmeks avalduseks, sest
    maksekäsumenetluses ei ole võimalik kohtule esitada suuremat nõuet kui 6000 eurot ja
    nõude jaotamine ei ole keelatud. Hageja oli lisaks palganud SPRT Inkasso, kellelt ostis
    sissenõudeteenust ja nõustamisteenust hagiavalduste koostamiseks. Kostja asus oma
    kohustusi hageja ees täitma koheselt kui SPRT Inkasso kostja seaduslike esindajate poole
    pöördus ja kostja tasus kohtumenetluse jooksul 24.08.2014-19.01.2014 SPRT Inkasso
    resultatiivse töö tulemusena kokku 4390,40 eurot. Kostja esitas maksekäsuavaldustele
    vastuväited ja kohus kohustas hageja esitama 3 hagi. Hageja nõustaja koostas hageja eest
    hagid, sest nõustaja palkamine oli mitte ainult hageja vaid ka kostja huvides ja kooskõlas
    TsMS-ga, mis näeb ette asja lahendamise võimalikult väikeste kuludega. Hageja poolt
    lepingulise esindaja palkamine oleks olnud oluliselt kallim ja ilmselgelt vähem efektiivsem.
    Hageja esitas maakohtule hagiavaldused ja tasus riigilõivud kokku summas 1250 eurot ja
    kandis SPRT Inkasso palkamisega kaasnenud kulu summas 1080 eurot. Kohtusse
    pöördumise vajaduse põhjustas kostja, kes ei täitnud enda kohustusi pikema aja jooksul.

18. Kostja väitis korduvalt istungil ja kohtuvälise kompromissi läbirääkimistel, et soovib
    lahendada asja kompromissiga ja pakkus, et kogu võlgnevus saab tasutud veebruarikuus,
    kuid ei täitnud seda kohustust. SPRT Inkasso saavutas osa maakohtu 19.01.2015
    kohtuotsusega väljamõistetud põhivõla jäägi tasumisest summas 833,20 eurot, sõlmides
    vastava kokkuleppe kostja võlgnikuga Fund Ehitus OÜ, kes tasus hagejale kokku summa
    4000 eurot, millest summa 3166,80 eurot oli kostja täiendav võlgnevus hageja ees, mille
    osas hageja ei olnud hagiavaldust kohtusse esitanud. Seega on apellatsioonkaebuse
    esitamise aja seisuga kostja võlgnevuse jääk apellandi ees vähenenud, ning kohtuotsusega
    väljamõistetud summa 5000 eurot asemel on jääk 4166,80 eurot. Kohtuotsuses puudub
    analüüs hageja kahju hüvitamise nõude aluseks oleva kulu vajalikkuse ja põhjendatuse
    kohta, kohus küll jaatab SPT Inkasso tegevuse tulemuslikkust hageja jaoks võlgnevuse jäägi
    vähenemisel kohtumenetluse ajal, kuid leiab, et hageja poolt kantud kulu on pigem
    menetluskulu.

19. Maakohus jättis menetluskulud poolte kanda. Hageja leiab, et see on äärmiselt ebaõiglane
    ja vastuolus TsMS-iga. Riigikohus on leidnud, et valides hagi osalisel rahuldamisel TsMS
    § 163 kohtukulude jaotamise kahe võimaluse vahel, tuleb muuhulgas arvestada ka hagi
    rahuldatud ja rahuldamata jäetud osa proportsioone, sättes sisalduvat võimalust ei või kohus
    suvaliselt kohaldada. Kuna vaidlusaluses asjas on hagi rahuldatud ja rahuldamata osa
    suurusjärk oluliselt erinev, on põhjendatum rakendada TsMS § 163 lg-s 1 sisalduvat
    põhimõtet, mille kohaselt hagi osalisel rahuldamisel mõistetakse kohtukulud hagejale
    võrdeliselt rahuldatud nõude suurusega, kostjale aga võrdeliselt selle osaga, milles hagi
    rahuldamata jäeti. Maakohus jättis menetluskulude poolte kanda jätmisel arvestamata, et
    kohus rahuldas hageja põhinõude jäägi 5000 eurot täies ulatuses, menetluse käigus oli kostja
    ise tasunud 4390,30 eurot ehk kohtumenetluse käigus rahuldati hageja põhinõue 100%
    ulatuses summas 9390,30 eurot ja viiviste nõue osaliselt. Maakohus on sättes sisalduvat
    võimalust kasutanud suvaliselt. Kohtul tulnuks jätta hageja menetluskulud TsMS § 163 lg
    2 alusel kostja kanda, sest 14.11.2014 kohtuistungi protokolli kohaselt pakkus hageja
    kompromissina viivistenõudest loobumist kui kostja tasunuks põhivõla küsitud
    maksetähtaja jooksul ja kostja seaduslik esindaja andnuks kohustuse täitmiseks käenduse.

Vastus apellatsioonkaebusele
20. Kostja apellatsioonkaebusele ei vastanud.


                                                                                              5
Ringkonnakohtu seisukoht
21. TsMS § 651 kohaselt kontrollib ringkonnakohus apellatsiooni korras esimese astme kohtu
    otsuse seaduslikkust ja põhjendatust üksnes osas, mille peale on edasi kaevatud. Sellest
    tulenevalt kontrollib ringkonnakohus maakohtu otsust üksnes kahjuhüvitise nõude
    rahuldamata jätmise ning menetluskulude jaotuse osas.

22. Ringkonnakohus leiab, et apellatsioonkaebuse väited ei anna alust maakohtu otsuse
    tühistamiseks. TsMS § 657 lg 1 p 1 alusel tuleb maakohtu otsus jätta muutmata ning
    apellatsioonkaebus rahuldamata. Kolleegium nõustub maakohtu põhjendustega ning TsMS
    § 654 lg 6 alusel ei korda neid.

23. Vastuseks apellatsioonkaebusele märgib ringkonnakohus järgmist. Maakohus on õigesti
    leidnud, et esitatud kahju hüvitise nõue on oma sisult menetluskulude hüvitamise nõue.
    Trovare OÜ (SPRT Inkasso) on 03.10.2014 esitanud hagejale arve 1080 euro tasumiseks.
    Arve sisaldab tasu kolme hagi koostamise nõustamise eest (iga hagi eest 360 eurot).
    Kompromissiettepaneku koostamise tasu arve ei sisalda. Kolleegium nõustub maakohtuga,
    et hagiavalduse koostamise nõustamise kulud ei ole kohtumenetluse eelsed kulud, vaid
    kohtumenetluse kulud, ning seda sõltumata asjaolust, et kohtumenetluses ei olnud hagejal
    lepingulist esindajat. Kuni 31.12.2014 kehtinud TsMS § 174 lg 7 redaktsiooni kohaselt ei
    või menetlusosaline menetluskulude kindlaksmääramise menetluse väliselt ega seal
    määratust suuremas ulatuses esitada menetluskulude kandmiseks kohustatud
    menetlusosalise vastu nõuet kulude hüvitamiseks kahju hüvitamise nõudena või muul
    sellesarnasel viisil. Alates 01.01.2015 kehtiv TsMS § 174 lg 1 sätestab, et menetlusosaline
    ei või käesoleva seadustiku kohaselt menetluskulude kindlaksmääramise väliselt ega selle
    käigus määratust suuremas ulatuses esitada menetluskulude kandmiseks kohustatud
    menetlusosalise vastu nõuet kulude hüvitamiseks kahju hüvitamise nõudena või muul
    sellesarnasel viisil. Kuna hageja ei saa 1080 eurot kahjuhüvitisena nõuda, siis jättis
    maakohus põhjendatult hagi selles osas rahuldamata. Ringkonnakohus lisab, et nõustaja
    kulusid ei saaks hageja nõuda ka menetluskulude kindlaksmääramise korras, kuna TsMS
    § 175 lg 2 kohaselt ei hüvitata nõustaja kulusid.

Menetluskulude jaotus
24. Maakohus jättis menetluskulud poolte endi kanda. Hageja leiab, et see on ebaõiglane.
    Ringkonnakohus ei nõustu hagejaga. Tulenevalt TsMS § 163 lg 1 võib kohus hagi osalise
    rahuldamise korral jätta menetluskulud poolte endi kanda. Hageja on jätnud tähelepanuta,
    et ta nõudis esialgselt viivist summas 8843,20 eurot. Viivise nõue rahuldati lõpuks 192,68
    euro ulatuses, s.t oluliselt väiksemas ulatuses algselt nõutust. Lisaks jäeti rahuldamata ka
    kahju hüvitamise nõue. Nendel asjaoludel ei olnud maakohtu menetluskulude poolte endi
    kanda jätmine hageja jaoks ebaõiglane. Hageja leiab, et menetluskulud tulnuks jätta kostja
    kanda ka TsMS § 163 lg 2 alusel. See sätestab, et kui hagi rahuldatakse osaliselt ja
    sellesarnases ulatuses, nagu on kohtumenetluses kompromissina pakkunud üks pool, võib
    kohus jätta menetluskulud tervikuna või suuremas osas poole kanda, kes kompromissiga ei
    nõustunud. Ringkonnakohus märgib, et hageja poolt 14.11.2014 istungil esitatud
    kompromissiettepanekus oli hageja nõudeks, et kostja tasub ka kahjuhüvitise 1080 eurot ja
    annab võlgnevuse tasumiseks tagatise. Kahjuhüvitise osas maakohus hagi ei rahuldanud,
    samuti ei ole kostjat kohustatud andma tagatist. Seega ei ole TsMS § 163 lg 2 rakendamise
    tingimused täidetud. Eeltoodust tulenevalt ei muuda ringkonnakohus menetluskulude
    jaotust maakohtus.



                                                                                              6
25. Apellatsioonkaebuse rahuldamata jätmise tõttu jäävad ringkonnakohtu menetluskulud
    hageja kanda (TsMS § 171 lg 1). Tsiviilasjast ei nähtu, et kostjal oleks
    apellatsioonimenetluses menetluskulusid tekkinud. Samuti ei esitanud kostja
    menetluskulude nimekirja. Seega puudub vajadus ringkonnakohtu menetluskulude
    rahaliseks kindlaksmääramiseks.



/allkirjastatud digitaalselt/   /allkirjastatud digitaalselt/   /allkirjastatud digitaalselt/
    Indrek Soots                      Ülle Jänes                        Gaida Kivinurm




                                                                                                7

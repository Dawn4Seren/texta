                           KOHTUOTSUS
                         EESTI VABARIIGI NIMEL



 Kohus                           Tartu Ringkonnakohus

 Otsuse tegemise aeg ja koht     22. jaanuar 2016 Tartu (kirjalik menetlus)

 Kriminaalasja number            1-15-3903

 Kohtukoosseis                   Mati Kartau, Maarika Kuusk, Tiit Lõhmus

                                 Kalle Külaotsa     süüdistuses   KarS    §   424   järgi
 Kriminaalasi
                                 üldmenetluses
 Apelleeritud kohtuotsus         Viru Maakohtu (Rakvere kohtumaja) 8. oktoobri 2015
                                 otsus

 Apellatsiooni esitaja           Kalle Külaotsa kaitsja vandeadvokaadi vanemabi Epp
                                 Landberg

 Prokurör                        Ringkonnaprokurör Sigrid Nurm


                                 Kalle Külaots
                                 isikukood 36809265219;
 Süüdistatav                     elukoht;XXX
                                 töökoht XXX OÜ;
                                 varem karistamata.



RESOLUTSIOON
1. Jätta Viru Maakohtu 8. oktoobri 2015 otsus muutmata ja apellatsioon rahuldamata.
2. Kalle Külaotsa poolt maakohtu menetluses tasutud kaitsjatasu 2160 eurot ja
apellatsioonimenetluses tasutud kaitsjatasu 660 eurot jätta tema kanda.
   Edasikaebamise kord
   Kohtuotsus tehakse teatavaks ringkonnakohtu kantselei kaudu 22. jaanuaril 2016 ja samast
   kuupäevast on kohtumenetluse pooltel sellega võimalik tutvuda.
   Kassatsiooniõiguse kasutamisel tuleb kassatsioon esitada kirjalikult Riigikohtule 30 päeva
   jooksul alates 23. jaanuarist 2016.


   Maakohtu otsus
1. Viru Maakohtu 8. oktoobri 2015 otsusega tunnistati Kalle Külaots süüdi KarS § 424 järgi ja
   mõisteti karistuseks 6 kuud vangistust. KarS § 74 lg-te 1, 3 alusel kohaldati K. Külaotsale
   vangistust tingimisi 1 aasta ja 6 kuu pikkuse katseajaga ning KarS § 50 lg 1 p 1 alusel võeti ära
   mootorsõiduki juhtimise õigus 5 kuuks.
2. K. Külaots mõisteti süüdi selles, et ta juhtis 19. augustil 2014 kella 12.50 ajal Lääne-Virumaal
   Vinni vallas Rakvere-Rannapungerja tee 4. kilomeetril mootorsõidukit Hyundai Terracan
   (registreerimismärgiga XXX ) olles alkoholijoobes. K. Külaots kaldust teelt välja, sõitis vastu
   ringtee äärekivi ja tänavavalgustuse posti, mis sai liiklusõnnetuse tagajärjel kahjustada.
   K. Külaotsa väljahingatavas õhus tuvastati tõendusliku alkomeetriga alkoholisisaldus
   1,00 mg/l.
3. Indikaatorvahendi kasutamise protokolli kohaselt tuvastati K. Külaotsal 19. augustil 2014
   kell 13.30 joove 1,00 mg/l. Tõenduslikku alkomeetrit kasutati kell 13.47-13.50 ja protokolli
   kohaselt loeti süüdistatava lõplikuks joobeks 1,00 mg/l. Süüdistatav väitis, et tarvitas alkoholi
   alles pärast liiklusõnnetust sündmuskohalt lahkudes oma abikaasa H.K. a autos, kuid kohus ei
   pidanud seda versiooni usutavaks. Kuigi liiklusõnnetus toimus kella 13 ajal ja süüdistatava
   joobeseisund tuvastati esmakordselt kell 13.30, nähtub arstlikust kohtutoksikoloogia ekspertiisi
   aktist, et K. Külaotsal esines alkoholijoove 1,00 mg/l juba liiklusõnnetuse hetkel.
   Liiklusõnnetust pealt näinud M.H. korduvatest kõnedest häirenumbrile saab koostada ajatelje
   õnnetuse toimumise asjaolude kohta. Sellest ajateljest lähtudes selgitas ekspert M.T.
   K. Külaotsal esinenud joobe tekkemehhanisme. Ekspert leidis, et väikese koguse alkoholi võis
   K. Külaots tarvitada ka pärast avariid, kuid mitte mingil juhul sellises koguses, nagu süüdistatav
   väitis.


   Esitatud apellatsioon
4. Maakohtu otsuse peale esitas apellatsiooni K. Külaotsa kaitsja advokaat Epp Landberg, kes
   palub tühistada Viru Maakohtu 8. oktoobri 2015 otsus ja mõista süüdistatav õigeks. Samuti
   taotleb apellant K. Külaotsa kaitsjatasu jätmist riigi kanda.
5. Apellatsiooni kohaselt ei ole tõendatud, et K. Külaots juhtis mootorsõidukit joobeseisundis.
   Süüdistatavaga puutus vahetult pärast õnnetust kokku M.H. , kuid isik ei väitnud, et ta tundis
   K. Külaotsa hingeõhus alkoholilõhna. Tunnistaja ütluste kohaselt tuli alkoholilõhn autost ning
   muid joobele viitavaid tunnuseid M.H. ei täheldanud. Alkoholijoobe olemasolu tuletas M.H.
   eelkõige sellest, et K. Külaots sõitis autoga vastu posti. Kaitsja peab M.H. ütlusi vastuolude
   tõttu üldiselt ebausaldusväärseks. Tunnistaja rõhutas, et parkis enda auto K. Külaotsa sõiduki
   taha, samas nähtub H.K. a ja politseiametnik T.L. a ütlustest, et M.H. kaubik oli pargitud
   teisele poole teed. Ilmselgelt soovis tunnistaja viia ennast sündmuspaigale lähemale ja muuta
   usaldusväärsemaks ütlusi, et K. Külaots oli juba roolis olles joobes. Kuna ekspertiisiakti
   järeldused baseeruvad suuresti M.H. ütlustel, tuleb ka akt seetõttu seada kahtluse alla. Pärast
   õnnetust puutus K. Külaotsaga kõige lähemalt kokku süüdistatava abikaasa, kes kinnitas, et



                                                   2
   mees oli õnnetuse toimumise hetkel kaine. H.K. a ütlused jättis maakohus aga põhjendamatult
   kõrvale.
6. Kaitsja leiab, et maakohus lähtus õnnetuse ajakava koostamisel valedest lähteandmetest. M.H.
   helistas politseisse kell 12.58.14 ja selleks hetkeks oli õnnetus juba toimunud. Politseisse
   helistamisele eelnesid tunnistaja ütluste kohaselt auto parkimine, süüdistatava auto juurde
   minek ja K. Külaotsaga suhtlemine. Ekspert on oma selgitustes lähtunud aga eeldusest, et
   õnnetus toimus kell 13.00, kuigi see on eelnevast nähtuvalt välistatud. M.H. kõnest politseisse
   on arusaadav, et hiljemalt kell 13.08.32 oli K. Külaots juba sündmuskohalt lahkunud. Ekspert
   M.T. on leidnud, et tuvastatud joove oli võimalik saavutada ka siis, kui süüdistatav jõi alkoholi
   veel kell 13.05. Arvestades sündmuste ajakava on alkoholi joomine sellel kellaajal võimalik.
   Eeltoodu kinnitab süüdistatava ja tema abikaasa versiooni, et K. Külaots tarvitas alkoholi
   vahetult pärast liiklusõnnetust. Lisaks on ekspert pidanud järeldust joobe olemasolu kohta
   õnnetuse hetkel tõenäoliseks 95% ulatuses ning jätnud alles kahtluse, mis tuleks tõlgendada
   süüdistatava kasuks.
7. Tartu Ringkonnakohtu 14.12.2015 määrusega anti apellatsioonimenetluse pooltele võimalus
   esitada oma kirjalikke seisukohti apellatsiooni kohta, kuid neid ei esitatud.


   Ringkonnakohtu poolt tuvastatud asjaolud ja järeldused
8. Kuna kohtukolleegium ei tuvastanud kriminaalmenetluse rikkumisi ega materiaalõiguse
   ebaõiget kohaldamist, tuleb maakohtu otsus jätta muutmata. Maakohus on kõiki tõenditest
   tehtud järeldusi veenvalt põhistanud ja kohtu siseveendumuse kujunemine on otsuse lugejale
   jälgitav. Ringkonnakohus nõustub maakohtuga, et K. Külaots on toime pannud KarS §-s 424
   kirjeldatud kuriteo ning tema kaitseversioon alkoholi joomisest alles pärast liiklusõnnetust ei
   ole usutav.
9. Liiklusõnnetust pealt näinud M.H. kinnitas, et sai kohe pärast avariid K. Külaotsa nähes aru,
   et süüdistatav on alkoholi tarvitanud ning temast eritus alkoholi lõhna (II kd, tl 23). M.H. ja
   K. Külaotsa vahemaa nendevahelise suhtluse hetkel oli paar meetrit. Tunnistaja ütlustest
   nähtub, et alkoholilõhna oli tunda nii K. Külaotsa kui ka tema auto juures, ning mitte ainult
   autost, nagu väidab kaitsja (II kd, tl 23-24). Seega kinnitavad tunnistaja M.H. ütlused selgelt,
   et K. Külaotsal esinesid juba vahetult pärast avariid ehk ka sõitmise ajal alkoholi tarvitamise
   tunnused. Ka häirekeskusele tehtud kõnes on M.H. kindlalt väitnud, et liiklusõnnetusse
   sattunud juht oli alkoholijoobes (I kd, tl 8-9). Ringkonnakohus ei täheldanud M.H. ütlustes
   olulisi vastuolusid, mis annaksid alust pidada tunnistaja ütlusi ebausaldusväärseks. M.H. on
   tõesti väitnud, et parkis oma auto süüdistatava sõiduki taha (II kd, tl 22), kuid ta ei täpsustanud,
   kas vahetult K. Külaotsa auto taha või teisele poole teed. Keegi tunnistajalt autode paiknemise
   kohta ka rohkem ei küsinud. Politseiametnik T.L. a ütlustest nähtub, et M.H. auto oli pargitud
   teisele poole teed, kui sellist erinevust ütluste sõnastuses ei pea ringkonnakohus
   vasturääkivuseks. Ka ei tundu kohtukolleegiumile usutav, et M.H. , kes süüdistatavat ei tunne,
   sooviks millega pärast anda K. Külaotsa süüstavaid valeütlusi.
10. Ringkonnakohus peab usaldusväärseks tõendiks ekspertiisiakti (I kd, lk 16-20), milles esitatud
    järeldusest nähtuvalt ei ole usutav K. Külaotsa versioon alkoholi joomisest alles pärast avariid.
    Ekspertiisiakti ja eksperdi kohtus antud ütluste alusel on selge, et pärast kella 13.00 võis
    K. Külaots tarvitada vaid väikese koguse alkoholi (nt ühe lonksu brändit). Tuvastatud joobeks
    vajaliku koguse alkoholi tarvitamine pärast kella 13.00 on sisuliselt välistatud.
    Ekspertiisimääruses esitati eksperdile küsimus, kas vastavalt kohtueelses menetlusel kogutud
    andmetele on võimalik, et kahtlustataval esinev alkohoolne joove 1,00 mg/l võis olla
    liiklusõnnetus toimumise hetkel, s.o 19. augustil 2014 kella 13 ajal, või tarbis K. Külaots


                                                    3
   alkoholi vahetult pärast liiklusõnnetust, et näit selline oleks. Eksperdi vastuse kohaselt on
   võimalik, et K. Külaotsal esinev joove 1,00 mg/l oli liiklusõnnetuse toimumise hetkel, s.o
   19. augustil 2014 kella 13 ajal, kuid ta võis tarbida väikese koguse alkoholi (nt ühe lonksu
   brändit) vahetult pärast liiklusõnnetust, et tõendusliku alkomeetri näit oleks kell 13.47-13.50
   1.10-1,15 mg/l. Kohtuistungil ütles ekspert M.T. , et kui talle oleks esitatud küsimus, kas isik
   oli joobes, mitte kas on võimalik, et ta oli õnnetuse hetkel joobes, oleks vastus olnud ikkagi jah
   (II kd, tl 43). Lisaks ütles ekspert, et ta ei anna kunagi 100% kindlusega vastuseid, kuid
   käesoleval juhul on ekspertiisiarvamuses 95% kindel. Arvestades ekspert M.T. i ütluste
   konteksti (II kd, lk 41-43) peab ringkonnakohus seda äärmiselt kõrgeks protsendiks, mis veelgi
   tõstab ekspertiisiakti tõendiväärtust.
11. Ekspert lähtus ekspertiisiaktis eeldusest, et liiklusõnnetus toimus 19. augustil 2014 kella 13 ajal.
    Kaitsja püüab aga väita, et õnnetus toimus oluliselt varem ja seega ei ole ekspertiisiaktis esitatud
    tulemused enam kohaldatavad. Ringkonnakohus aga ei leia, et õnnetuse kellaaja minutilise
    täpsusega kindlaks tegemine oleks praegu oluline. Ekspertiisi tulemustest nähtuvalt võis
    K. Külaots tõendusliku alkomeetriga mõõdetud tulemuse saavutamiseks võtta viimase lonksu
    alkoholi kell 13.00, äärmisel juhul kell 13.05 (II kd, tl 42). M.H. kõnedest politsei
    häirenumbrile 110 on aru saada, et kell 13.04.06 oli K. Külaots veel sündmuskohal. Seega on
    välistatud, et süüdistatav sai pärast õnnetust juua suure koguse alkoholi ja võtta viimase sõõmu
    enne kella 13.05. Terve aja pärast liiklusõnnetust kuni sündmuskohalt lahkumiseni oli
    K. Külaots tunnistaja M.H. vaateväljas ning sellel ajal alkoholi ei joonud.
12. Kaitsja adv E. Landberg esitas apellatsioonis taotluse jätta K. Külaotsa poolt õigusabile
    kulutatud menetluskulud riigi kanda. Maakohtus oli selleks kuluks 2160 eurot (II kd lk 50-54)
    ja apellatsioonimenetluses 660 eurot. Apellatsiooni rahuldamisel palutakse need summad riigilt
    K. Külaotsa kasuks välja mõista.
13. KrMS § 185 lõike 2 esimene lause sätestab, et kui apellatsioonimenetluses tehakse KrMS §-s
    337 lõike 1 punktis 1 nimetatud lahend, jäävad menetluskulud selle isiku kanda, kelle huvides
    apellatsioon on esitatud.
    Kuna ringkonnakohus jätab maakohtu otsuse muutmata ja apellatsiooni rahuldamata, siis jääb
    K. Külaotsa poolt tasutud 2820 eurot tema enda kanda.
14. Eeltoodust tulenevalt ja juhindudes KrMS § 337 lg 1 p-st 1 jätab Tartu Ringkonnakohus Viru
    Maakohtu 8. oktoobri 2015 otsuse muutmata ja apellatsiooni rahuldamata. Kuna
    ringkonnakohus teeb KrMS § 337 lg 1 p-st 1 nimetatud lahendi, jäävad K. Külaotsal tekkinud
    menetluskulud KrMS § 185 lg 2 kohaselt isiku enda kanda.




   allkirjastatud digitaalselt
   Mati Kartau, Maarika Kuusk, Tiit Lõhmus




                                                     4

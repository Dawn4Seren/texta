                                                                    Kriminaalasi nr 1-15-3807




                         KOHTUMÄÄRUS

 Kohus                            Tartu Maakohus

 Määruse tegemise aeg ja koht     18. märts 2016. a Jõgeva kohtumaja

 Kriminaalasja number             1-15-3807

 Kohtukoosseis                    Kohtunik Raina Pärn

 Kohtuistungi sekretär            Jana Kaaver

 Prokurör                         Abiprokurör Külli Zimm (seisukoht esitatud kirjalikult)

 Kriminaalasi                     Süüdimõistetu Margus Aalmanni tingimisi enne tähtaja
                                  lõppemist vangistusest vabastamise otsustamine
 Süüdimõistetu                    MARGUS AALMANN
                                  elukoht (vabanemisel): xxxx x-xx xxxxxx xxxx; isikukood:
                                  37306125224; garanteeritud töökoht (vabanemisel): xx xxxx
                                  xxxxxx
 Kaitsja                          Vandeadvokaat Rainer Objartel

 Kohtuistungi toimumise aeg       08.03.2016. a (kaugkohtuistung)


RESOLUTSIOON
1. Jätta Margus Aalmann temale Tartu Maakohtu 11.05.2015. a otsusega kriminaalasjas nr
1-15-3807 mõistetud karistuse kandmiselt tingimisi enne tähtaega vabastamata.

2. Välja mõista Margus Aalmannilt riigituludesse riigi õigusabi kulud 114 (ükssada neliteist)
eurot 72 senti.

Riigi kasuks välja mõistetud menetluskulud tuleb tasuda 1 (ühe) kuu jooksul kohtumääruse
jõustumisest arvates Maksu- ja Tolliameti arveldusarvele EE351010052031000004 (AS SEB
Pank) või EE502200221014193355 (AS Swedbank) või EE401700017002872300 (Nordea
Bank Finland PLC Eesti filiaal) või EE873300333499990003 (Danske Bank AS Eesti filiaal.
Viitenumber menetluskulude tasumisel on 99915700034252. Selgitusse tuleb märkida
„1-15-3807, menetluskulu, Margus Aalmann“.

Tähtajaks menetluskulude tasumata jätmise korral pööratakse kohtumäärus sundtäitmisele
täitemenetluse seadustikus sätestatud korras.
Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu
Ringkonnakohtule Tartu Maakohtu Jõgeva kohtumaja kaudu kirjalik määruskaebus 15 päeva
jooksul, alates päevast, mil isik sai vaidlustatavast kohtumäärusest teada või pidi teda saama.


ASJAOLUD JA MENETLUSE KÄIK
Tartu Maakohtu 11.05.2015. a otsusega tunnistati Margus Aalmann süüdi KarS § 263 p 1 järgi,
mille eest mõisteti talle karistuseks 1 aasta vangistust, KarS § 424 järgi, mille eest mõisteti talle
karistuseks 10 kuud vangistust, ja KarS § 120 lg 1 järgi, mille eest mõisteti talle karistuseks 10
kuud vangistust. KarS § 64 lg 1 alusel mõisteti Margus Aalmannile liitkaristuseks 1 aasta 8 kuud
vangistust. KarS § 68 lg 1 alusel loeti eelvangistuses viibitud aeg karistusaja hulka.
Kinnipeetava karistusaeg algas 17.03.2015. a ja lõppeb 14.11.2016. a.
Vangla toetab Margus Aalmanni vabastamist tingimisi ennetähtaegselt karistuse kandmisest.
Prokurör on edastanud kohtule kirjaliku seisukoha Margus Aalmanni tingimisi ennetähtaegse
vabastamise kohta. Prokurör toetab Margus Aalmanni tingimisi enne tähtaega vangistusest
vabastamist.


KOHTUS TUVASTATUD ASJAOLUD
Süüdimõistetu Margus Aalmann selgitas kohtus, et ta soovib karistuse kandmiselt tingimisi
ennetähtaegselt vabaneda.
Kaitsja palub kohtul Margus Aalmann tingimisi ennetähtaegselt karistuse kandmiselt vabastada.


KOHTU SEISUKOHT
1. Kohus, tutvunud kinnipeetava isikliku toimiku ja prokuröri seisukohaga ning kuulanud ära
Margus Aalmanni ja tema kaitsja, leiab, et Margus Aalmanni tingimisi ennetähtaegne vabastamine
karistuse kandmiselt ei ole põhjendatud.
2. Margus Aalmann kannab käesoleval ajal liitkaristust tahtlike teise astme kuritegude
toimepanemise eest.
KarS § 76 lg 1 p 2 kohaselt võib kohus teise astme kuriteos või ettevaatamatus esimese astme
kuriteos süüdlase võib kohus katseajaga tingimisi enne tähtaega vangistusest vabastada, kui ta on
tegelikult ära kandnud vähemalt poole mõistetud karistusajast, kuid mitte vähem kui neli kuud.
Käesolevaks ajaks on Margus Aalmann temale mõistetud karistusajast (1 aasta 7 kuud 29 päeva)
ära kandnud vähemalt poole, kuid mitte vähem kui 4 kuud. Seega esinevad formaalsed alused
Margus Aalmanni tingimisi vangistusest ennetähtaegseks vabastamiseks.
3. KarS § 76 lg 4 järgi arvestab kohus katseajaga tingimisi enne tähtaega vangistusest vabastamise
otsustamisel kuriteo toimepanemise asjaolusid, süüdimõistetu isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdimõistetule kaasa tuua tingimisi enne tähtaega karistusest vabastamine.


                                                 2
3.1 Margus Aalmanni on kriminaalkorras kokku karistatud 7-l korral, neist 5 karistust on
arhiveeritud. Vanglakaristust kannab Margus Aalmann teist korda. Käesolevat karistust kannab
Margus Aalmann avaliku korra raske rikkumise, mootorsõiduki joobeseisundis juhtimise ning
kehaliste väärkohtlemiste toimepanemise eest.
Margus Aalmanni varasemast elukäigust nähtuvalt on Margus Aalmannile mõistetud eriliigilisi
karistusi, st rahalist karistust, vangistust, mis on jäetud tingimuslikult täitmisele pööramata, aga ka
reaalset vangistust. Viimati anti Margus Aalmannile võimalus kanda karistust vabaduses Tartu
Maakohtu 26.04.2012. a otsusega (kriminaalasi nr 1-12-4061). Vaatamata varasemalt mõistetud
karistustele on Margus Aalmann jätkanud kuritegude (sh vägivallaga seonduvate ja
liiklussüütegude) toimepanemist. Seejuures on kuriteod muutunud raskemaks. Lisaks on Margus
Aalmanni varasemalt väärteokorras korduvalt karistatud avaliku korra rikkumise eest.
Kohtu hinnangul on Margus Aalmanni poolt toimepandud kuriteo asjaolud äärmiselt rasked.
Kohus arvestab siinkohal kuriteo iseloomu, tehiolusid, aga ka kannatanu isikut. Kohus peab
oluliseks, et Margus Aalmann on vägivallateod toime pannud oma endise elukaaslase ja lapse ema
suhtes. Margus Aalmann on oma endise elukaaslase suhtes kasutanud vägivalda ja ähvardanud
teda avalikus kohas (kooli sööklas) ja sellega rikkunud raskelt avalikku korda. Pärast seda on
Margus Aalmann ähvardanud endist elukaaslast ja tema last ka tapmisega. Endise elukaaslase ja
tema poja tapmisega ähvardamist jätkas Margus Aalmann ka politseitöötajatele. Kuigi Margus
Aalmann on kohtule andnud selgitusi, et tema endas kellelegi enam ohtu ei kujuta ning uusi
kuritegusid Margus Aalmann vabanemise korral toime ei pane, ei saa kohus selles käesoleval ajal
veendunud olla. Siinkohal on oluline, et Margus Aalmannil ja tema endisel elukaaslasel on üks
ühine laps, kes on väidetavalt avaldanud Margus Aalmannile soovi elada temaga. Seega on Margus
Aalmannil kavatsus pöörduda kohtu poole lapsega seotud küsimuste lahendamiseks. Sellest
tulenevalt on ilmselge, et Margus Aalmannil ja kannatanul on ka edasiselt pidevaid kokkupuuteid.
Lisaks lähedaste inimeste suhtes toimepandud kuritegudele, on Margus Aalmann jätkanud ka
üldohtlike liiklussüütegude toimepanemist (alkoholijoobes sõiduki juhtimine).
3.2 Käesoleva vangistuse jooksul ei ole Margus Aalmann olnud hõivatud temast mitteolenevatel
põhjustel ühegi taasühiskonnastava tegevusega. Kuna Margus Aalmann on vägivallateod toime
pannud tingituna impulsiivsusest ja empaatiavõime puudumisest, peab kohus oluliseks, et Margus
Aalmann läbiks talle individuaalses täitmiskavas ette nähtud sotsiaalprogrammi Agressiivsuse
asendamise treening. Sotsiaalprogrammi läbimine on vajalik uute kuritegude toimepanemise
riskide maandamiseks. Lisaks nähtub kohtule esitatud materjalidest, et käesoleva vangistuse
jooksul on Margus Aalmannile kahel korral määratud distsiplinaarkaristuseks noomitus -
12.08.2015. a temale mittekuuluvate peremehetute asjade hoidmise eest ning 18.12.2015. a
kaaskinnipeetavaga suhtlemisel ebaviisakate väljendite kasutamise eest. Samuti on Margus
Aalmann 23.12.2015. a süüdi tunnistatud distsipliinirikkumises (keelatud esemed), kuid tema
karistamisest loobuti ja viidi läbi vestlus. Eeltoodust nähtuvalt ei ole Margus Aalmann järginud
korda ka kinnipidamisasutuses.
3.3 Enne vangistust elas Margus Aalmann oma alaealise lapsega xxxxxx xxxxxx, xxxx x-xx.
Vabanemisel soovib Margus Aalmann asuda elama samasse elukohta. Margus Aalmannil on nõrk
sotsiaalne võrgustik (emaga ei suhtle, suhted vennaga formaalsed). Margus Aalmannil on 1
alaealine laps, kelle hooldusõigus on Margus Aalmannilt osaliselt ära võetud ja kes käesoleval ajal
elab oma xxx xxxxx xxxxxxxxxx. Margus Aalmanni ja xxxxx xxrxxxxx (kelle suhtes Margus
Aalmann pani toime vägivallateod) vahel on käesoleval ajal erimeelsused ühise lapse
hooldusõiguse üle. Vabanemise korral soovib Margus Aalmann lapse hooldusõigusega seonduva
probleemi lahendada, st taastada enda hooldusõiguse ja osaleda aktiivselt lapse kasvatamisel.
Margus Aalmann on ettevõtte xxxx xxxxxx xx juhatuse esimees. Vabanemise korral kavatseb
Margus Aalmann hakata rentima autoremonditöökoda. Siiski peab kohus oluliseks arvestada, et
tegemist ei ole tegutseva ettevõttega, kuna äriregistri kohaselt on äriühing registrisse kantud
                                                  3
käesoleva kuu alguses. Teatav sissetulek on Margus Aalmannil vabaduses tagatud, kuna talle on
määratud 60% töövõimetust. Tartu Vangla andmetel on Margus Aalmannil rahalisi nõudeid
summas 2251,70 eurot. Margus Aalmann ei ole teadlik, millest nõuded koosnevad. Kinnipeetava
iseloomustusest nähtuvalt ei ole Margus Aalmann motiveeritud ka rahalisi nõudeid tasuma.
4. Kohus, arvestades kõiki eeltoodud asjaolusid kogumis, on seisukohal, et Margus Aalmanni
tingimisi ennetähtaegne vabastamine karistuse kandmiselt ei ole põhjendatud ning kooskõlas
õiguskorra kaitsmise huvidega. Vaatamata sellele, et Margus Aalmanni puhul esineb positiivseid
asjaolusid (vabanemisjärgsed elutingimused), ei kaalu need kohtu hinnangul üles tema suhtes
esinevaid negatiivseid ja karistuse kandmiselt tingimisi ennetähtaegselt vabastamist
mittevõimaldavaid asjaolusid (ennekõike tema varasem elukäik, kuriteo toimepanemise asjaolud,
käitumine karistuse kandmise ajal, ärakantud karistusaja pikkus). Margus Aalmann soovib enda
edaspidi elada seadusekuulekalt, kuid see ei anna kohtule alust järeldada, et Margus Aalmannile
mõistetud karistus on täitnud oma eesmärgi. Kohus, võttes arvesse Margus Aalmanni poolt
toimepandud kuriteo asjaolusid ja mõistetud karistusaja pikkust, on seisukohal, et Margus
Aalmanni tingimisi ennetähtaegne vabastamine rohkem kui 7 kuud enne karistusaja lõppu ei ole
proportsionaalne toimepandud kuritegudega ja seega kooskõlas ühiskonna õiglustundega. Sellest
lähtuvalt tuleb Margus Aalmannil jätkata karistuse kandmist.

Kriminaalmenetluse kulud
Margus Aalmanni tingimisi enne tähtaja lõppemist vangistusest vabastamise otsustamise taotluse
läbivaatamisel võttis kaitsjana kohtuistungist osa vandeadvokaat Rainer Objartel
Advokaadibüroost Objartel & Partnerid. Kaitsja esitas kohtule taotluse riigi õigusabi tasu suuruse
ja riigi õigusabi kulude hüvitamise ulatuse kindlaksmääramiseks, milles taotles riigi õigusabi tasu
ja kulude väljamaksmist kogusummas 138,72 eurot (koos käibemaksuga).
Kohus lahendas kaitsja esitatud taotluse. Kohus leidis, et kaitsja taotlus on osaliselt põhjendatud.
Kohus kinnitas pealdisega taotlusel väljamaksmisele kuuluvaks summaks 114,72 eurot. Tartu
Maakohtu 08.03.2016. a istung süüdimõistetu Margus Aalmanni tingimisi enne tähtaja lõppemist
vangistusest vabastamise otsustamiseks algas kell 14.16 ja lõppes kell 14.48, mistõttu on
põhjendatud istungil esindamise ajakulu 0,5 tundi, s.o summas 24 eurot (koos käibemaksuga)
Seega on käesolevas asjas menetluskuluks vastavalt KrMS § 175 lg 1 p-le 4 määratud kaitsjale
makstud tasu 114,72 eurot, mis tuleb KrMS § 180 lg 1 alusel Margus Aalmannilt välja mõista.


/allkirjastatud digitaalselt/
Raina Pärn
Kohtunik




                                                 4

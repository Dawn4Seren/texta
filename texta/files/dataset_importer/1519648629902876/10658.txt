                       KOHTUMÄÄRUS
Kohus                                Tallinna Ringkonnakohus
Kohtukoosseis                        Eesistuja Virgo Saarmets, liikmed Oliver Kask ja
                                     Villem Lapimaa
Määruse tegemise aeg ja koht         14. juuli 2016, Tallinn
Haldusasja number                    3-14-52880
Haldusasi                            AE kaebus Tallinna Vangla tekitatud mittevaralise
                                     kahju hüvitamiseks ning kahju hüvitamise taotluse
                                     lahendamisega      viivitamise     õigusvastaseks
                                     tunnistamiseks
Vaidlustatud kohtulahend             Tallinna Halduskohtu 15. jaanuari 2016. a määrus
Menetlusosalised                     Kaebaja – AE
                                     Vastustaja – Tallinna Vangla
Menetluse alus ringkonnakohtus       AE määruskaebus
Asja läbivaatamine                   Kirjalik menetlus


RESOLUTSIOON

Jätta AE määruskaebus rahuldamata ja Tallinna Halduskohtu 15. jaanuari 2016. a
määrus haldusasjas nr 3-14-52880 muutmata.


EDASIKAEBAMISE KORD

Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 124 lg 4, § 155 lg 5, § 235 lg-d 1 ja 3).


ASJAOLUD JA MENETLUSE KÄIK

1.    AE esitas 10.01.2014 Tallinna Vanglale taotluse mittevaralise kahju hüvitamiseks 9,50
eurot iga Tallinna Vanglas viibitud päeva eest, mil ta oli sunnitud viibima inimväärikust
alandavates tingimustes (ebapiisav vaba ruum kambrites, huvitegevuse ja sportimisvõimaluste
vähesus, isiklike esemete kasutamise mittevõimaldamine, vanglateenistujate suhtumine,
kambrite valgustustingimused). Taotleja sai Euroopa Inimõiguste Kohtu 19.12.2013 otsusest
asjas Tunis vs. Eesti teada kas 20.12.2013 või 31.12.2013, millest hakkas kulgema ka
kahjunõude esitamise 3-aastane tähtaeg.

2.    Tallinna Vangla tagastas 04.11.2014 vastusega nr 5-18/14/993-4 AE kahju hüvitamise
taotluse perioodi 09.06.2010–09.01.2011 osas läbivaatamatult, sest kahjunõue on selles osas
                                                                                   3-14-52880

esitatud riigivastutuse seaduse (RVastS) § 17 lg-s 3 sätestatud tähtaega rikkudes ning taotleja
ei ole toonud välja objektiivseid takistusi nõude tähtaegseks esitamiseks. Muus osas jättis
vangla kahju hüvitamise taotluse rahuldamata.

3.    AE esitas 24.11.2014 Tallinna Halduskohtule kaebuse Tallinna Vangla tekitatud
mittevaralise kahju hüvitamiseks seoses inimväärikust alandavate kinnipidamistingimustega
ning kahjunõude lahendamisega viivitamise õigusvastasuse tuvastamiseks. Kahju hüvitamise
taotlus hõlmab erinevaid perioode ajavahemikul 09.06.2010–30.12.2011. Tallinna Vangla
lahendas 10.01.2014 esitatud kahjunõude alles 04.11.2014.

4.    Tallinna Halduskohus tagastas 23.12.2014 määrusega kaebuses esitatud
tuvastamisnõude ning kahju hüvitamise nõude osas, mis puudutab kinnipidamistingimusi
perioodil 09.06.2010–09.01.2011. Tallinna Ringkonnakohus rahuldas 30.06.2015 määrusega
AE määruskaebuse osaliselt ja tühistas Tallinna Halduskohtu 23.12.2014 määruse osas, milles
halduskohus tagastas kahjunõude läbivaatamatult seonduvalt perioodiga 02.12.2010–
09.01.2011.

5.    Tallinna Halduskohus võttis 13.08.2015 määrusega AE hüvitamiskaebuse menetlusse
seoses perioodidega 02.12.2010–30.12.2011, 14.06.2013–24.06.2013 ja 13.12.2013–
18.12.2013.

6.    Tallinna Vangla leidis 18.12.2015 kirjalikus seisukohas, et kaebus on esitatud tähtaja
rikkumisega, mistõttu tuleb see jätta läbi vaatamata. Tallinna Vangla registreeris
nõuetekohase kahju hüvitamise taotluse 10.03.2014, mistõttu tuli see RVastS § 18 lg 1
kohaselt läbi vaadata hiljemalt 12.05.2014. AEl oli RVastS § 18 lg-st 2 tulenevalt õigus
esitada kaebus halduskohtule hiljemalt 12.06.2014, kuid kaebus on esitatud alles 24.11.2014.
Kuivõrd kaebaja ei ole nõuetekohaselt läbinud kohustuslikku kohtueelset menetlust, tuleb
kaebus jätta läbi vaatamata (vt Riigikohtu 28.04.2014 määrus nr 3-3-1-78-13, p 19; Tartu
Ringkonnakohtu 19.11.2015 määrus nr 3-14-51791; 16.12.2015 määrus nr 3-14-52948;
17.12.2015 määrus nr 3-14-52217; 17.12.2015 määrus nr 3-14-53117).

7.    AE leidis 12.01.2016 ja 13.01.2016 seisukohtades, et Tallinna Vangla viivitas kahju
hüvitamise taotluse lahendamisega õigusvastaselt ning AE esitas kaebuse halduskohtule 30
päeva jooksul Tallinna Vangla 04.11.2014 vastusest arvates, mistõttu on kaebus tähtaegne ja
puudub vajadus tähtaja ennistamise taotluse esitamiseks.

8.    Tallinna Halduskohus luges 15.01.2016 määrusega kaebuse esitatuks tähtaja
rikkumisega ja lõpetas HKMS § 152 lg 1 p 2 alusel haldusasja menetluse. Vastustaja esitas
väite RVastS § 18 lg-s 2 sätestatud kaebetähtaja rikkumisest alles pärast esialgset
määruskaebemenetlust. Seega ei ole hüvitamiskaebuse tähtaegsuse uuesti kontrollimine
välistatud. HKMS § 152 lg 1 p 2 ei anna kohtule kaalutlusõigust, kas mittetähtaegset kaebust
menetleda või mitte. Vaidlust ei ole selles, et AE kõrvaldas kahju hüvitamise taotluse
puudused 10.03.2015 ja Tallinna Vangla lahendas taotluse 04.11.2014 ehk pärast RVastS § 18
lg-s 1 ettenähtud kahekuulise tähtaja möödumist. Vangistusseaduse (VangS) § 1¹ lg-s 8
toodud kohtueelse menetluse läbimise järgselt kohtusse pöördumisele kehtib erinormina
RVastS § 18 lg-st 2 tulenev 30-päevane kohtusse pöördumise tähtaeg (sh olukorras, kus
haldusorgan on jätnud taotluse tähtaegselt lahendamata) ning HKMS § 47 lg 3 kui üldnorm ei
ole asjassepuutuv. Kuna Tallinna Vanglal tulnuks taotlus lahendada hiljemalt 12.05.2014, siis
pidi AE esitama kaebuse hiljemalt 12.06.2014. Kui vangla lahendab taotluse pärast
kaebetähtaja möödumist, ei hakka kaebuse esitamise tähtaeg uuesti kulgema, olenemata
vangla 04.11.2014 vastuses sisalduvast ebaõigest vaidlustamisviitest, sest see ei saanud

                                                                                          2(4)
                                                                                  3-14-52880

kaebajat eksitada olukorras, kus tähtaeg oli hakanud kulgema ja ka lõppes juba varem. AE ei
ole pidanud vajalikuks taotleda tähtaja ennistamist.

9.   AE esitas halduskohtu määruse peale 22.01.2016 määruskaebuse. Tallinna Halduskohus
ei pidanud 01.02.2016 põhjendatuks määruskaebust ise rahuldada ja edastas selle
lahendamiseks Tallinna Ringkonnakohtule.


MENETLUSOSALISTE SEISUKOHAD RINGKONNAKOHTUS

10. AE palub määruskaebuses halduskohtu määrus tühistada, sest tema 24.11.2014
esitatud kaebus on HKMS § 47 lg-te 2 ja 3 järgi tähtaegne. HKMS § 47 lg 3 on erinorm
RVastS § 18 lg 2 suhtes. Halduskohus ei ole põhjendanud Tallinna Vangla 04.11.2014
vastuses toodud vaidlustamisviite ebaõigsust. Samuti ei ole põhjendatud, miks ei või taotleja
oodata haldusorgani vastust rohkem kui kaks kuud ning pöörduda kohtusse 30 päeva jooksul
vastuse saamisest või HKMS § 47 lg-s 3 sätestatud tähtaja jooksul. Halduskohtu lähenemine
võimaldab vanglal asuda seadust teadlikult rikkudes vältima kaebuste esitamist. Kui VangS §
11 lg 8, RVastS § 18 lg 2 või muu asjassepuutuv norm piirab kaebaja õigust kohtusse
pöörduda, tuleb see jätta põhiseadusevastasuse tõttu kohaldamata.

11. Tallinna Vangla vaidleb kirjalikus vastuses määruskaebusele vastu ning palub selle
jätta rahuldamata ja halduskohtu määruse muutmata. RVastS § 18 lg 2 on erinorm HKMS §
47 lg 3 suhtes. AEl on head õigusalased teadmised, millest võib järeldada, et ta oli RVastS §-
des 17 ja 18 sätestatust teadlik. Kaebajal puudusid objektiivsed või subjektiivsed takistused
kaebuse tähtaegseks esitamiseks.

RINGKONNAKOHTU PÕHJENDUSED

12. Ringkonnakohus märgib esmalt, et kuivõrd Tallinna Ringkonnakohtu 30.06.2015
määruses ei võetud seisukohta mitte AE kohtusse pöördumise tähtaegsuse küsimuses, vaid
hinnati üksnes kahju hüvitamise taotlusega Tallinna Vangla poole pöördumise tähtaegsust (st
kontrolliti VangS § 11 lg-s 8 sätestatud kohustusliku kohtueelse menetluse nõuete järgimist),
siis ei ole praeguses asjas varem toimunud määruskaebemenetluses lahendatud AE
24.11.2014 kaebuse tähtaegsust.

13. Riigikohus asus 11.05.2016 määruses nr 3-3-1-18-16 (p-d 10-12) seisukohale, et kui
vangla ei ole kinnipeetava kahju hüvitamise taotlust RVastS § 18 lg-s 1 sätestatud
kahekuulise tähtaja jooksul lahendanud, tuleb kinnipeetaval esitada kaebus halduskohtusse 30
päeva jooksul alates kahjunõude lahendamiseks ettenähtud tähtaja lõppemisest ka juhul, kui
vangla tema kahjunõude hiljem sisuliselt lahendab, ning kaebetähtaeg sellisel juhul enam
uuesti kulgema ei hakka. Muu hulgas tuleneb Riigikohtu lahendist, et RVastS § 18 lg 2 on
HKMS § 47 lg-te 2 ja 3 suhtes erinormiks ning viimatinimetatud sätted pole seetõttu
praeguses vaidluses asjassepuutuvad.

14. Viidatud kohtupraktikat arvestades ei saa olla vaidlust, et AE kaebuse tähtaegsust tuleb
hinnata RVastS § 18 lg 2 alusel, mitte aga HKMS § 47 lg-te 2 ja 3 alusel. Kuna AE kõrvaldas
kahju hüvitamise nõudes esinenud puudused 10.03.2014, tuli Tallinna Vanglal tema taotlus
RVastS § 18 lg 1 kohaselt lahendada hiljemalt 12.05.2014 ja RVastS § 18 lg-s 2 ettenähtud
30-päevane kohtusse pöördumise tähtaeg lõppes 11.06.2014. Kuivõrd AE esitas kaebuse
halduskohtule alles 24.11.2014, on see esitatud tähtaja rikkumisega.


                                                                                         3(4)
                                                                                   3-14-52880

15. RVastS § 18 lg-s 2 sätestatud regulatsiooni ei ole alust pidada põhiseadusega vastuolus
olevaks, sest puudutatud isikule on olnud seadusega tagatud mõistlik võimalus pöörduda oma
õiguste kaitseks kohtusse ning kui RVastS § 18 lg-s 2 sätestatud tähtaja mittejärgimist tuleks
konkreetsetel asjaoludel hinnata vabandatavaks (nt kui tähtaja rikkumine oli tingitud HKMS §
47 lg 3 ja RVastS § 18 lg 2 omavahelisest vastuolust tulenevale eksimusele, arvestades ka
Tallinna Vangla suutmatust kinnipeetavate kahju hüvitamise taotlusi tähtaegselt lahendada),
on kohtul vajaduse korral võimalik HKMS § 71 lg 1 alusel ennistada kohtusse pöördumise
tähtaeg (nt lahend nr 3-3-1-18-16, p 13; Tallinna Ringkonnakohtu 24.05.2016 määrus nr 3-15-
1452).

16. Kuivõrd AE on kohtumenetluses jäänud seisukohale, et tema kaebus on tähtaegne ning
ta ei ole pidanud vajalikuks taotleda kaebetähtaja ennistamist, vaatamata sellele, et Tallinna
Halduskohus 08.01.2016 kohtunõudega (tl 127-128) talle vastava võimaluse andis, siis ei ole
halduskohtul olnud võimalik sellist taotlust ka lahendada. Halduskohus on õigesti märkinud,
et HKMS § 124 lg 2 ja § 152 lg 1 p 2 ei anna kohtule õigust menetleda mittetähtaegset
kaebust.

17. Eelneva põhjal jääb AE määruskaebus rahuldamata ja Tallinna Halduskohtu 15.01.2016
määrus muutmata.


 (allkirjastatud digitaalselt)   (allkirjastatud digitaalselt)   (allkirjastatud digitaalselt)

        Oliver Kask                   Villem Lapimaa                   Virgo Saarmets




                                                                                           4(4)

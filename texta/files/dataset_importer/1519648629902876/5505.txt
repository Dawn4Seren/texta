                        KOHTUMÄÄRUS

Kohus                             Tartu Ringkonnakohus

Kohtukoosseis                     Viivi Tomson, Triin Uusen-Nacke, Üllar Roostoja

Määruse tegemise aeg ja koht      6. oktoober 2016. a Tartu

Tsiviilasja number                2-15-17017

Tsiviilasi                        M.F.i hagi Eesti Vabariigi vastu (Viru Vangla kaudu)
                                  tervisekahju hüvitamiseks
Vaidlustatud kohtulahend          Viru Maakohtu 15. juuli 2016. a määrus hagi läbivaatamata
                                  jätmise kohta
Kaebuse esitaja ja kaebuse liik   M.F.i määruskaebus

Kohtuistungi toimumise aeg        Kirjalik menetlus

Menetlusosalised ja nende         Määruskaebuse esitaja: M.F. (hageja) (isikukood:
                                  XXXXXXXX); lepinguline esindaja vandeadvokaat Tiina
esindajad                         Mare Hiob

                                  Vastustaja: Eesti Vabariik (Viru Vangla kaudu) (kostja)
                                  (registrikood: 70008144)



 RESOLUTSIOON
 1. Jätta Viru Maakohtu 15. juuli 2016. a määrus muutmata.
 2. Jätta määruskaebus rahuldamata.
 3. Jätta menetluskulud ringkonnakohtus M.F.i kanda.
 4. Vabastada M.F. riigilõivu 50 eurot riigituludesse tasumise kohustusest.


Edasikaebamise kord
Menetlusosalisel on õigus esitada määruskaebus Riigikohtule 15 päeva jooksul alates määruse
kättetoimetamisest.
Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel, kui seaduses ei ole sätestatud teisiti.
Juhul, kui menetlusosaline taotleb menetlusabi, peab ta esitama tähtaja kestel määruskaebuse.
Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus mõistliku tähtaja pärast
menetlusabi taotluse lahendamist, kui nimetatud taotlus ei ole esitatud põhjendamatult või
tähtaja pikendamise eesmärgil.


ASJAOLUD
1. Hageja esitas 11.11.2015 kohtule hagi tervisekahju väljamõistmiseks summas 3 000 eurot.
Hageja kannab karistust Viru Vanglas. 03.12.2014 hageja libastus vangla jalutusblokis ja
kukkus. Kukkumise tagajärjel murdis hageja parema jala sääreluu ning sai tõsise
tervisekahjustuse. Kukkumine sai võimalikuks, sest vangla jalutusbloki territoorium oli
liivatamata ja libe. Õnnetuse järgselt kohustati hagejat seisma tund aega ühel jalal ja ootama
vangla valveteenistuse töötaja kohale tulekut ja kiirabi kutsumist. Haiglas paigaldati hagejale
kips ja määrati kindlaks operatsiooni aeg. SA-s Ida-Viru Keskhaigla tehti M.F.ile
spinaaltuimestusega operatsioon, mille käigus paigaldati paremasse jalga metallvarras ja suur
raam, mis põhjustab hagejale pidevat valu.
SKA Rakvere büroo 18.08.2015 otsusega nr 1251948 on hageja tunnistatud osaliselt
töövõimetuks, põhjuseks üldhaigestumine 50 % vigastuse tagajärjel, ning püsiva töövõimetuse
protsendiks on märgitud 60 %. SKA ekspertiisi peaspetsialisti Anu Iva ja kaasatud ekspertarst
dr Niina Neglason tegid kindlaks, et hageja puhul on tegemist kroonilise pöördumatu
haigestumisega. Hageja vajab regulaarset jälgimist eriarsti juures, esineb pidev ravivajadus.
Käesoleval ajal püsib jala valulikkus, sääre turse, hageja kasutab liikumisel abivahendit. Hageja
tervislikku seisundit arvestades on tal tööde valik piiratud.
Hageja leidis, et parema jala sääreluu murd leidis aset Viru Vangla süül. Hageja tervislik
seisund ei taastu kunagi, ta vajab jälgimist eriarsti juures, esineb pidev ravivajadus ning hageja
ei saa seetõttu elada täisväärtusliku elu. Hageja elukvaliteet on peale kukkumist oluliselt
langenud, ta ei saa enam teha igasugust tööd, liikumisel kasutab abivahendeid (karke), ei saa
tegelda spordiga. Ekspertarsti hinnangul võib hageja teha päevas vaid kaks tundi istuvat tööd.
2. Kostja hagi ei tunnistanud ning palus jätta see läbi vaatamata. Alternatiivselt vaidles kostja
hagile täies ulatuses vastu.
Hagi põhjendustest võib järeldada, et hageja nõude aluseks on vangla poolt jalutuskäigul
tagatud tingimused (väidetav libedus jalutusboksis) ning vanglaametniku (valvuri) tegevus
peale hageja kukkumist. Hagis on välja toodud ka erinevate tervishoiuteenuste osutamine
hagejale, kuid hagist ei ole võimalik aru saada, et hageja vaidlustaks otseselt temale osutatud
tervishoiuteenuste kvaliteeti või tervishoiuteenuse osutamise käiku. Eelnevast tulenevalt on
kostja seisukohal, et hagi on ebaõigesti võetud maakohtu menetlusse ning vastavalt TsMS §
423 lõike 1 punktile 13 tuleb jätta hagi läbi vaatamata. Viru Vangla näol on tegemist


                                                2
haldusorganiga HMS § 8 lõike 1 tähenduses. TsMS § 1 järgi allub üldkohtule eraõigussuhtest
tulenev vaidlus. Kinnipeetavate kinnipidamistingimuste üle toimuv vaidlus ei ole kahe
eraõigusliku isiku vaheline vaidlus, selline vaidlus tuleb lahendada HKMS-s sätestatud korras,
muuhulgas järgides VangS § 11 lõikes 8 sätestatud kohustusliku kohtueelse menetluse nõuet.
Käesoleval juhul ei ole hageja kostjale teadaolevalt esitanud vanglale kahju hüvitamise nõuet
ning seetõttu on kohustuslik kohtueelne menetlus läbimata ja kinnipeetav ei saaks
halduskohtule esitada kinnipidamistingimustest tulenevat kahjunõuet.
Kinnipidamistingimustest tulenevate kahjunõuete allumist halduskohtule kinnitab
kohtupraktika (nt RK 11.12.2014 lahend 3-3-1-64-14). Kinnipeetavale võimaldatav ühetunnine
jalutuskäik on spetsiifiline vangistuse täideviimisega seonduv toiming, kinnipeetava saatmisel
jalutuskäigule ja jalutuskäigult teostavad vanglaametnikud (valvurid) avalikku võimu. Samuti
on avaliku võimu teostamisega seotud kinnipeetavate järelevalve jalutuskäigul.
Kohtupraktikast tulenevalt saab üldkohtule alluda selline vaidlus, mis oma iseloomult on
eraõiguslik. Maakohtule allub tervishoiuteenuse sisulise osutamisega seonduv nõue, kuna
vangla meditsiinitöötajad lähtuvad tulenevalt VangS § 52 lõikest 1 tervishoiuteenuste
osutamisel eraõiguslikust regulatsioonist, mitte vangistuse kandmist reguleerivatest
õigusaktidest. Kinnipeetava jalutuskäigu võimaldamine asetseb aga VangS §-s 55
„Kinnipeetava üldfüüsiline seisund“, mis sätestab vangla kohustused kinnipeetava füüsise
arendamisel ja seisundi hoidmisel. Kui hageja jääb hagis esitatud asjaolude juurde (kahju
tekkimine jalutuskäigul vangla väidetavate ebarahuldavate kinnipidamistingimuste tõttu), siis
ei allu käesolev hagi üldkohtule ning hagi tuleb jätta läbi vaatamata. Üldkohtule alluks käesolev
asi siis, kui hageja esitatud nõue põhineks väidetaval ebakohasel tervishoiuteenusel.
3. Kohus saatis 22.02.2016 hagejale nõudekirja, milles palus täpsustada, milles seisnes kostja
tegevus või tegevusetus tervishoiuteenuse osutamisel.
Hageja vastuse kohaselt on hageja esitanud tervisekahju nõude, mis allub tsiviilkohtule. Viru
Vangla tegevusetus hagejal tervisekahju tekkimisel seisneb selles, et vangla ei osutanud
hagejale koheselt pärast kukkumist viivitamatult vajalikku ja nõuetekohast esmaabi, mis viis
hageja tervist oluliselt kahjustavate tagajärgedeni, st hagejale on kukkumise tagajärjel tekkinud
kahjustuse tõttu määratud osaline (50 %) töövõimetus. Tervisekahju nõue tuleneb ebakohasest
tervishoiuteenuse osutamisest. Halduskohtul ei ole võimalik anda hinnangut isiku elukvaliteedi
langemise osas, halduskohus vaatab läbi nõudeid vangla kinnipidamistingimuste, elu- ja
töökorralduse osas.


MAAKOHTU LAHEND
4. Viru Maakohus tegi 15. juulil 2016 määruse, millega jättis hagi tervisekahju hüvitamiseks
läbi vaatamata, jättis hageja riigi õigusabikulud riigi kanda ja ülejäänud menetluskulud poolte
endi kanda.
Määruses esitatud põhjenduste kohaselt ei viita ükski hagis väljatoodud asjaolu sellele, et
hageja tervis halvenes otseselt ebakvaliteetse, nõuetele mittevastava, tervishoiuteenuse
osutamise tõttu vangla poolt. See, et vanglatöötaja väidetavalt viivitas kiirabi väljakutsumisega,
ei ole nõuetele mittevastava tervishoiuteenuse osutamine. Kohus nõustus kostjaga, et
kinnipeetavate vahetut järelevalvet teostavad vanglaametnikud (eeskätt valvurid ja
vanemvalvurid). Vangla tervishoiutöötaja ei ole vanglaametnik, tervishoiutöötajad
kinnipeetavate järelevalvet ei teosta.



                                                3
Üldjuhul ei ole kinnipeetaval võimalik ise ja otse vangla tervishoiutöötaja poole pöörduda.
Kinnipeetav edastab oma soovi saada tervishoiutöötaja vastuvõtule vanglaametnikule, kes siis
omakorda teavitab kinnipeetava soovist vangla meditsiiniosakonda. Vanglaametniku tegevus
allub halduskohtu kontrollile ning tervishoiutöötaja tegevus tervishoiuteenuse osutamisel
üldkohtu kontrollile. Kehtiv kohtupraktika on erinevate kohtute pädevuse analoogsetes asjades
piiritlenud ajahetkega, kus vanglaametnik teavitab meditsiiniosakonda (või pädevat
tervishoiutöötajat) kinnipeetava meditsiinilise abi soovist või vajadusest. Üldkohtule alluvaks
on nõuet peetud alles peale seda, kui vanglaametnik on teabe edastanud, seni allub vangla
tegevus halduskohtu kontrollile.
Riigikohtu erikogu 7. aprilli 2011. a määruses asjas nr 3-3-4-1-11 (p 9) leiti, et vanglaarsti poolt
tervishoiuteenuse osutamisel tekib vangla ja kinnipeetava vahel eraõiguslik lepinguline suhe.
Riigikohtu erikogu 28. augusti 2012. a määruses asjas nr 3-3-4-1-12 (p 9) leiti, et ravivajaduse
diagnoosimise ja ravimite määramise vajadusele hinnangu andmisel osutas vangla
meditsiinitöötaja kaebajale tervishoiuteenust, mistõttu kujunes vangla ja kaebaja vahel välja
eraõiguslik suhe. Halduskolleegium on varem asunud seisukohale, et tervishoiuteenuse
osutamine või sellest keeldumine toimub eraõiguslikus suhtes (Riigikohtu halduskolleegiumi
15. detsembri 2010. a otsus haldusasjas nr 3-3-1-53-10 ja 21. detsembri 2010. a otsus
haldusasjas nr 3-3-1-69-10).
Käesoleval juhul ei ole vaidluse esemeks vanglaarsti tegevus ravivajaduse hindamisel või
tervishoiuteenuse osutamisel. Vanglaametiku (kes ei ole tervishoiutöötaja) poolt kiirabi
väljakutsumisega viivitamine ei ole iseenesest hagejale tervishoiuteenuse osutamine. Seega ei
kujunenud vangla ja hageja vahel välja eraõiguslikku suhet. Samuti ei kuulu tsiviilkohtu
pädevusse hinnangu andmine vangla tegevusele, sh väidetavale vanglapoolsele jalutuskäiguks
vajalike tingimuste tagamata jätmisele (väidetav libedus jalutusboksis).
Riigivastutuse seaduse (RVastS) § 1 lg 1, § 7 lg 1 ja § 12 lg 2 tõttu ei tekkinud praegustel
asjaoludel hageja ning kostja vahel eraõiguslikku õigussuhet, mistõttu pole maakohus pädev
kohus. Maakohus jättis hagiavalduse läbi vaatamata Tsiviilkohtumenetluse seadustiku (TsMS)
§ 423 lg 1 p 13 alusel.


MÄÄRUSKAEBUSE ESITAJA TAOTLUS JA PÕHJENDUSED
5. Hageja esitas Viru Maakohtu 15. juuli 2016. a määruse peale määruskaebuse, millega palub
tühistada maakohtu määrus ja saata asi sisuliseks läbivaatamiseks maakohtule.
Määruskaebuses esitatud väidete kohaselt:
1) kitsendab kaevatav kohtumäärus kaebaja õigust esitada deliktiõiguslik kahjuhüvitamise nõue
PS § 25 alusel kahju põhjustanud isiku vastu;
2) osutab vangla tervishoiuteenust tervishoiuteenuse korraldamise seaduse alusel ja sellest
tulenevalt vastutab vangla oma tegemata jätmiste eest tsiviilkorras. Vanglaametnik nägi hagejat
pärast kukkumist ja ei kutsunud meditsiinitöötajat ega kiirabi. Vangla ei osutanud hagejale
mingisugust nõuetekohast tervishoiuteenust.
3) ei ole halduskohtul võimalik anda hinnangut isiku elukvaliteedi langemise osas.


VASTUSTAJA TAOTLUS JA PÕHJENDUSED
6. Kostja palus jätta hageja määruskaebus rahuldamata, maakohtu määrus muutmata ja
menetluskulud hageja kanda.


                                                 4
Vastustaja vastuväidete kohaselt:
1) nõustub vastustaja maakohtu õigusliku käsitlusega ja peab kohtumäärust põhjendatuks
(vastustaja on 16.09.2016 vastuse p-s 1 ekslikult viidatud määruskaebusele);
2) ei kitsenda hagi läbi vaatamata jätmine põhjendamatult kaebaja õigust kahjuhüvitamise
nõude esitamiseks. Halduskohtud lahendavad isikute mittevaralise kahju (sh tervisekahju)
nõudeid;
3) ei saa kohtualluvuse määramisel olla asjakohaseks isikule menetlusabi andmise alus;
4) kirjeldab kaebuse esitaja asjaolusid selliselt, mis ei ole käsitletavad maakohtu määruse ja
kohtupraktika alusel tervishoiuteenuse osutamisena, mille üle käivat vaidlust oleks pädev
lahendama üldkohus.

RINGKONNAKOHTU SEISUKOHT
7. Ringkonnakohus leiab, et määruskaebus tuleb jätta rahuldamata ja Viru Maakohtu 15. juuli
2016. a määrus muutmata.
8. Ringkonnakohus leiab, et maakohus on õigesti jätnud määruskaebuse läbi vaatamata TsMS
§ 423 lg 1 p 13 alusel, mille kohaselt võib kohus jätta hagi läbi vaatamata, kui kohus ei ole
pädev asja lahendama.
Hageja on väitnud, et tema nõue tuleneb ebakohasest tervishoiuteenuse osutamisest.
Ringkonnakohus nõustub maakohtu põhjendustega ja peab vajalikuks märkida järgmist.
Maakohtu poolt viidatud Riigikohtu erikogu 7. aprilli 2011. a määruses asjas nr 3-3-4-1-11
(p 9) leiti, et vanglaarsti poolt tervishoiuteenuse osutamisel tekib vangla ja kinnipeetava vahel
eraõiguslik lepinguline suhe. VangS § 52 lg 1 esimese lause kohaselt tervishoiuteenuseid
osutab vanglas tervishoiutöötaja vastavalt tervishoiuteenuste korraldamise seaduse eriarstiabi
osutamist reguleerivatele sätetele. Tervishoiuteenuste korraldamise seaduse § 2 lg 1 kohaselt
on tervishoiuteenus tervishoiutöötaja tegevus haiguse, vigastuse või mürgistuse ennetamiseks,
diagnoosimiseks ja ravimiseks eesmärgiga leevendada inimese vaevusi, hoida ära tema tervise
seisundi halvenemist või haiguse ägenemist ning taastada tervis.
Hageja väite kohaselt ei ole pärast tema kukkumist vanglaametnik kutsunud vangla
meditsiinitöötajat, vaid lasknud hagejal oodata kuni kiirabi saabumiseni seisvas asendis. Seega
asjaoludest nähtuvalt ei ole hageja kukkumise järgselt talle vangla meditsiiniosakonna poolt
tervishoiuteenust osutatud ning vanglaametniku tegevusetust ei saa käsitleda tervishoiuteenuse
osutamisena. Seetõttu ei ole vangla ja kinnipeetava vahel tekkinud lepingulist suhet, mille
lahendamine oleks maakohtu pädevuses.
Ringkonnakohus peab vajalikuks märkida, et kaebaja kaebeõigust ei ole vastuolus PS §-ga 25
piiratud. Hagejal on võimalus RVastS § 7 lg 1 ja § 12 lg 2 alusel nõuda talle avaliku võimu
kandja õigusvastase tegevusega avalik-õiguslikus suhtes tekitatud kahju hüvitamist
halduskohtus.
9. Viru Maakohtu 07.09.2016 määrusega anti hagejale menetlusabi ning ta vabastati riigilõivu
tasumise kohustusest määruskaebuse esitamisel.
Seoses määruskaebuse rahuldamata jätmisega jäävad menetluskulud ringkonnakohtus hageja
kanda.




                                               5
Ringkonnakohus leiab, et tegemist on kinnipeetavaga ning kuna tema majanduslik olukord ei
ole muutunud, tuleb hageja vabastada TsMS § 190 lg 7 alusel riigilõivu 50 eurot tasumise
kohustusest.
Asja materjalidest nähtuvalt kostjal menetluskulusid ei esine.




  /allkirjastatud digitaalselt/   /allkirjastatud digitaalselt/   /allkirjastatud digitaalselt/
        Viivi Tomson                 Triin Uusen-Nacke                  Üllar Roostoja




                                               6

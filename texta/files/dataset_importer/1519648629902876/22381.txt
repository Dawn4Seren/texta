                         KOHTUMÄÄRUS
Kohus                                Tartu Ringkonnakohus
Kohtukoosseis                        Tiina Pappel, Maili Lokk ja Madis Ernits
Määruse avalikult                    01.03.2016, Tartu
teatavakstegemise aeg ja koht
Haldusasja number                    3-15-372
Haldusasi                            Dmitri Lorentsi kaebus Väike-Maarja vallasekretäri
                                     04.02.2015. a vastuse nr 11-10/8-1 tühistamiseks ja
                                     kaebaja valijate nimekirja lisamiseks
Vaidlustatud kohtulahend             Tartu Halduskohtu 18.02.2015. a otsus
Menetluse alus ringkonnakohtus       Dmitri Lorentsi apellatsioonkaebus
Asja läbivaatamine                   Kirjalik menetlus
Menetlusosalised                     Kaebaja Dmitri Lorents
                                     Vastustaja Väike-Maarja Vallavalitsus

RESOLUTSIOON

   1. Jätta apellatsioonkaebus läbi vaatamata.
   2. Tühistada Tartu Halduskohtu 18.02.2015. a otsus ning lõpetada asjas menetlus.

EDASIKAEBAMISE KORD

Määruse peale võib esitada määruskaebuse otse Riigikohtule 15 päeva jooksul määruse
saamisest arvates (HKMS § 235 lg 3).


 ASJAOLUD JA MENETLUSE KÄIK

 1. Tallinna Vangla kinnipeetav kaebaja esitas Väike-Maarja Vallavalitsusele 04.02.2015
 avalduse tema lisamiseks valijate nimekirja, et ta saaks hääletada 01.03.2015 toimuvatel
 Riigikogu valimistel.

 2. Väike-Maarja vallasekretär jättis 04.02.2015. a vastusega nr 11-10/8-1 kaebaja taotluse
 valijate nimekirjas muudatuse tegemiseks rahuldamata.

 3. Kaebaja esitas 13.02.2015 Väike-Maarja vallasekretäri asendaja kaudu Tartu Halduskohtule
 kaebuse, milles palus kohtul jätta kohaldamata Riigikogu valimise seaduse (RKVS) § 4 lg 3
 koosmõjus teiste sama seaduse sätetega, mis takistavad kinnipeetaval olla valija (eeskätt
 RKVS § 22 lg 3), otsekohaldada Euroopa Inimõiguste Konventsiooni (EIÕK), tühistada
Väike-Maarja vallasekretäri 04.02.2015. a vastus nr 11-10/8-1 ja lisada kaebaja valijate
nimekirja, et ta saaks hääletada Riigikogu valimistel 01.03.2015.
Kaebaja leidis, et RKVS sätted, mis välistavad hääletamisõiguse teostamise Riigikogu
valimistel, on vastuolus EIÕK protokolli nr 1 art-ga 3. Eesti Vabariik on ratifitseerinud EIÕK
ja selle lisaprotokollid jõustunud seadusega. Seega on EIÕK Eesti Vabariigile siduv
välisleping ning Eesti Vabariigi põhiseaduse (PS) § 123 lg-st 2 tulenevalt vastuolu korral Eesti
seaduste või muude aktidega ülimuslik siseriikliku õiguse ees. Kohtul tuleb praegusel juhul
otsekohaldada EIÕK-d. Põhiseaduse kommenteeritud väljaandes on viidatud Euroopa
Inimõiguste Kohtu (EIK) praktikale, mille kohaselt on üldine seadusest tulenev kõigi
karistatud kinnipeetavate aktiivse valimisõiguse piirang ebaproportsionaalne. EIK on
rõhutanud, et riikidel on õigus otsustada, kas valimisõiguse piiramise proportsionaalsust
hindab kohtunik igal üksikul juhul eraldi või nähakse see tagajärg ette karistusõiguslike
üldnormidega. Kaebaja leidis, et EIK järelduste järgi tuleb igal üksikjuhtumil eraldi kaaluda.
Kaebaja ei näe seost tema poolt toime pandud kuriteol ja hääletamisõiguse äravõtmisel.
Kaklus (olgugi et letaalse tagajärjega) ei muuda kaebajat kuidagi riigivastaseks. Kaebaja soov
hääletada ei ole kuidagi seotud karistusõigusega, vaid hoopis tsiviilõiguslike küsimustega.
Kaebaja on selle riigi sünnijärgne kodanik. Saab teha järelduse, et RKVS sätted, mis
välistavad vangistatud kinnipeetava hääletamise, on vastuolus põhiseadusega ning tulenevalt
PS § 152 lg-st 1 on kohtul õigus jätta seadusesäte kohaldamata ning rahuldada kaebus.

4. Väike-Maarja vallasekretär lisas kaebusele oma seisukoha, milles osutas RKVS § 4 lg-le 3
ja § 22 lg-le 3 ning asjaolule, et kaebaja on kohtu poolt süüdi mõistetud kuriteos ja kannab
vanglakaristust Tallinna Vanglas, ning leidis, et eeltoodu alusel pidi vallasekretär kaebaja
taotluse rahuldamata jätma.

5. Tartu Halduskohus jättis 18.02.2015. a otsusega kaebuse rahuldamata.
Halduskohus tuvastas, et kaebaja on Eesti Vabariigi kodanik, Riigikogu liikmete valimise
päeva ehk 01.03.2015. a seisuga vähemalt 18-aastane, tema elukohaks on rahvastikuregistris
märgitud Väike-Maarja vald ning ta on kohtu poolt süüdi mõistetud kuriteos ja valimispäevale
eelneva 30. päeva seisuga kannab valimispäevani vanglakaristust.
RKVS § 4 lg 3 kohaselt ei võta hääletamisest osa isik, kes on kohtu poolt süüdi mõistetud
kuriteos ja kannab vanglakaristust. RKVS § 22 lg 3 kohaselt ei kanta valijate nimekirja isikut,
kelle kohus on karistusregistri andmetel süüdi mõistnud kuriteos ja kes valimispäevale
eelneva 30. päeva seisuga kannab valimispäevani vanglakaristust.
PS § 57 lg 1 kohaselt on hääleõiguslik Eesti kodanik, kes on saanud kaheksateist aastat
vanaks. See säte on lähtekohaks hääletamisõigusele kui põhiõigusele (Eesti Vabariigi
põhiseadus. Kommenteeritud väljaanne, 3. tr, 2012, § 57 kommentaarid 1, 5 ja 7). PS § 58,
mis reguleerib kõrgeima riigivõimu teostamist rahva poolt, sätestab, et seadusega võib piirata
nende Eesti kodanike osavõttu hääletamisest, kes on kohtu poolt süüdi mõistetud ja kannavad
karistust kinnipidamiskohtades. Seega näeb põhiseadus otsesõnu ette võimaluse kehtestada
kinnipeetavate hääletamisõiguse piirangu Riigikogu liikmete valimistel. Küll aga tuleb
põhiõiguste piiramisel arvestada PS §-st 11 tulenevat nõuet, et põhiõiguse riivel peab olema
legitiimne eesmärk ja riive peab olema proportsionaalne (vt nt RKPJKo 26.03.2009, 3411608,
p 28).
Riigikohtu põhiseaduslikkuse järelevalve kolleegium on 22.01.2013. a määruses asjas
nr 34126-12 leidnud, et RKVS sätted, mille kohaselt ei saa hääletamisest osa võtta isik, kelle
kohus on kuriteos süüdi mõistnud ja kes kannab vanglakaristust, võivad olla vastuolus PS
§ga 57 koostoimes §-ga 11, nii nagu neid tuleb tõlgendada lähtuvalt EIÕK protokolli nr 1
artst 3, mille sisu on EIK täpsustanud kohtuasjades Hirst vs. Ühendkuningriik (nr 74025/01,
06.10.2005. a otsus), Greens ja M. T. vs. Ühendkuningriik (nr 60041/08 ja 60054/08,


                                               2
23.11.2010. a otsus), Scoppola vs. Itaalia (nr 126/05, 22.05.2012. a otsus) ja Frodl vs. Austria
(nr 20201/04, 08.04.2010. a otsus).
EIÕK protokolli nr 1 art 3 sätestab, et protokolliosalised kohustuvad mõistlike ajavahemike
järel korraldama salajase hääletamisega vabu valimisi tingimustel, mis tagavad rahva vaba
tahteavalduse seadusandja valimisel. EIK on selgitanud, et ehkki esmapilgul paistab EIÕK
protokolli nr 1 art 3 sõnastuslikult erinevat teistest konventsiooniga tagatud õigustest, on EIK
asunud selle sätte ettevalmistavat tööd arvesse võttes ja sätet kogu konventsiooni kontekstis
tõlgendades seisukohale, et see sisaldab ka isiku hääletamis- ja kandideerimisõigust (EIK
02.03.1987. a otsus asjas nr 9267/81: Mathieu-Mohin ja Clerfayt vs. Belgia, p-d 46‒51).
Samas on EIK rõhutanud, et EIÕK protokolli nr 1 art-st 3 tulenevad õigused ei ole
absoluutsed (EIK suurkoja 06.10.2005. a otsus asjas nr 74025/01: Hirst vs. Ühendkuningriik,
p 60). EIK ei ole ülalviidatud lahendites pidanud kinnipeetavate hääletamisõiguse piiramist
iseenesest lubamatuks. EIK on sedastanud, et kinnipeetavate hääletamisõiguse piiramise
legitiimseks eesmärgiks võib olla soov ennetada kuritegusid, tõsta kodanikuvastutust ja
austust õiguskorra vastu ning tagada demokraatliku režiimi kohane funktsioneerimine ja
säilimine (EIK suurkoja 22.05.2012. a otsus asjas nr 126/05: Scoppola vs. Itaalia, p-d 90−91).
Küll aga on EIK tuvastanud EIÕK protokolli nr 1 art 3 rikkumise juhul, kui kinnipeetava
hääletamisõiguse piirangu proportsionaalsust ei ole kontrollitud, võttes arvesse kinnipeetava
karistuse pikkust, süüteo laadi ja tõsidust ning muid individuaalseid asjaolusid.
Karistusregistri andmetel tunnistati kaebaja Pärnu Maakohtu 13.09.2011. a otsusega
kriminaalasjas nr 1-11-6531 süüdi kuriteos karistusseadustiku (KarS) § 117 lg 1 ja § 118 p 1
järgi, st ettevaatamatusest surma põhjustamises ja tervisekahjustuse tekitamises, põhjustades
ohu kannatanu elule. Kaebajale mõisteti karistuseks kuus aastat vangistust kohustusega see
reaalselt ära kanda. Vangistuse alguseks loeti 02.02.2011 ning karistuse kandmine lõpeb
02.02.2017. Viidatud Pärnu Maakohtu otsuse kohaselt oli kaebaja enne selle otsuse tegemist
kolm korda kriminaalkorras karistatud, mh KarS § 186 järgi, st narkootilise ja psühhotroopse
aine ebaseaduslikule tarvitamisele kallutamise eest. Kohtute infosüsteemist nähtuvalt jättis
Harju Maakohus 27.02.2014. a määrusega kohtuasjas nr 1-11-6531 kaebaja tingimisi enne
tähtaega vangistusest elektroonilise valve alla vabastamata. Määrus on jõustunud. Maakohus
märkis selles määruses, et kuriteo, mille toimepanemise eest kaebaja praegu vangistuses
viibib, näol on tegemist raske esimese astme kuriteoga ning kinnipeetav on oma käitumisega
näidanud üles ääretut jõhkrust ning ükskõiksust kaaskodanike elusse ja turvatundesse.
Tallinna Ringkonnakohus märkis samas asjas 09.04.2014 tehtud määruses, et kuigi
kinnipeetav viibib vangistuses esimest korda, on teda varem korduvalt kriminaalkorras
karistatud, millest järeldub, et tema suhtes varem kohaldatud karistused ei ole täitnud KarS §
56 lg-s 1 sätestatud karistuse eesmärki – mõjutada süüdlast edaspidi hoiduma süütegude
toimepanemisest. Lisaks tõi ringkonnakohus välja, et kaebaja poolt toime pandud kuriteod on
oma olemuselt läinud raskemaks. Sama asja materjalide hulgas olevast kriminaalhoolduses
koostatud arvamusest nähtuvalt on kaebaja ka vangistuses käitunud agressiivselt ega ole
järginud üldtunnustatud viisakusreegleid, samuti on ta keeldunud koostööst kontaktisikuga.
Kohus leiab, et eeltoodut kogumis hinnates tuleb pidada õigustatuks ja proportsionaalseks
kaebaja suhtes kehtivat keeldu hääletada 01.03.2015 toimuvatel Riigikogu liikmete valimisel.
Halduskohtumenetluse seadustiku (HKMS) § 44 lg 1 kohaselt võib isik kaebusega
halduskohtusse pöörduda üksnes oma õiguse kaitseks. Sellest sättest tulenevalt ei käsitle
kohus haldusasja lahendamisel asjaolusid ja olukordi abstraktselt, vaid teeb kindlaks, kas
kaebuses esitatud asjaoludel on rikutud konkreetse isiku õigusi. Kuna kohus leiab, et RKVS §
4 lg 3 ja § 22 lg 3 kohaldamine kaebaja suhtes ei ole vastuolus EIÕK protokolli nr 1 art-ga 3
ega põhiseadusega, puudub praeguse kaebuse lahendamisel vajadus ja alus tunnistada
vastavad RKVS sätted põhiseadusvastaseks ning jätta need kohaldamata.



                                               3
MENETLUSOSALISTE PÕHJENDUSED RINGKONNAKOHTUS

6. Kaebaja esitas 20.03.2015 Tartu Halduskohtu otsusele hiljem täiendatud
apellatsioonkaebuse (tl 50-55, 65-65p), milles taotleb kohustamiskaebuse muutmist
tuvastamiskaebuseks selliselt, et oleks võimalik tuvastada vastuolu EIÕK-ga ja läbi selle ka
vastuolu PS §-ga 3. Lisaks palub kaebaja muuta vastustajat selliselt, et vastustajaks oleks
Eesti Vabariik Väike-Maarja vallasekretäri kaudu. Kaebaja palub tunnistada
põhiseadusvastaseks ka seadusandja tegevusetus osas, millega siiani pole kohtutele antud
õigust otsustada hääleõiguse piirangu proportsionaalsuse üle.
Kaebaja selgitusel sai ta 18.02.2015. a otsuse kätte peale valimiste toimumist 04.03.2015.
Kaebaja väitel ei ole teda kunagi süüdi mõistetud KarS § 186 järgi, s.t narkootilise ja
psühhotroopse aine ebaseaduslikule tarvitamisele kallutamise eest. Kaebaja väitel ei ole teda
isegi mitte kahtlustatud seoses narkootilise või psühhotroopse aine käitlemisega. Tegemist oli
1999. aastal toime pandud kriminaalkoodeksi § 186 (Dokumendi, pitsati või stambi
võltsimine või võltsitud dokumendi, pitsati või stambi kasutamine) järgi karistatava teoga.
Kaebaja viitab seejuures Tallinna Ringkonnakohtu 21.02.2011. a määruse nr 1-11-1533
punktile 5, Justiitsministeeriumi kantsleri M. Sarapuu 26.02.2014. a vastusele nr 9-2/13-
10598-2, Pärnu Maakohtu 24.03.2005. a otsusele nr 1-100/2005 ja Tallinna Halduskohtu
14.11.2013. a määruse nr 3-13-2096 punktile 4.
Seoses etteheitega kontaktisikuga koostööst keeldumise osas väidab kaebaja, et tegemist oli
ametnikupoolse võimu kuritarvitusega isiku poolt, kes enam vanglasüsteemis ei tööta.
Kaebajal selles süüd polnud. Kaebaja väitel on tema kontaktisik A. Skorodunov valmis seda
tunnistama.
Kaebaja leiab, et tema hääletamisõigust on ebaproportsionaalselt piiratud. Riigikogu koosseis
valitakse neljaks aastaks. Kaebaja karistusaeg lõpeb 02.02.2017, seega veedab kaebaja
vabaduses rohkem kui 50% ajast, mil on võimul 2015. a märtsis valitud Riigikogu koosseis.
Edasi osutab kaebaja sellele, et Harju Maakohus on 12.03.2015. a määrusega nr 1-11-6531
kaebaja ennetähtaegselt vabastanud.
Kaebaja selgitab, et menetluse jätkamine on oluline tema enda jaoks. Kaebaja leiab, et
halduskohtu otsus rikub tema au ja väärikust, kuna seal on ekslikult kirjas, et ta on mõistetud
süüdi narkootilise ja psühhotroopse aine ebaseadusliku käitlemise eest. Kaebaja tunneb ennast
seetõttu alandatuna.
05.04.2015 kohtule esitatud kaebuse täienduses selgitas kaebaja, et kuna valimised on läbi,
nõustub ta menetluse jätkamisega tuvastuskaebusena. EIK tõlgenduste kohaselt peavad
seadusandja valimistel saama hääletada ka kinnipidamisasutuses viibivad süüdi mõistetud
isikud.
Kaebaja väitel seisneb tema põhjendatud huvi kahjunõude esitamises selle eest, et ta ei saanud
hääletada, kui ka selle eest, et talt võeti võimalus vaidlustada Tartu Halduskohtu lahend.
Samuti soovib ta saada hüvitist au ja väärikuse teotamise eest, sest ta ei ole kunagi olnud
seotud või süüdi mõistetud narkokuritegudes.
Vastustaja muutmise osas selgitab kaebaja, et vallasekretär ei saa olla vastustaja
tuvastuskaebuses. Vallasekretär tegutses õiguskuulekalt ning järgis seadust. Vastustajaks saab
olla Eesti Vabariik, kuna lõppkokkuvõttes on kaebaja eesmärk saavutada kohtulahend, milles
jäetakse kohaldamata Eesti Vabariigi seadus, mis on vastuolus EIÕK esimese protokolli
artikliga 3 (Õigus vabadele valimistele) ja läbi selle ka PS §-ga 3 ning saada õigus osaleda
seadusandja valimistel hääletajana.

7. Kaebaja palub apellatsioonkaebusele esitatud vastuses (tl 80-80p) jätta apellatsioonkaebus
rahuldamata.
Kaebaja on tuvastamiskaebuse põhjendatud huvina märkinud soovi esitada kahju hüvitamise
nõue pärast vaidlustatud toimingu õigusvastasuse tuvastamist. HKMS § 45 lg 2 kohaselt

                                              4
hilisema hüvitamiskaebuse esitamise kavatsus ei anna õigust tuvastamiskaebuse esitamiseks,
kui hüvitamiskaebus oleks ilmselgelt perspektiivitu. Käesoleval juhul viitab kaebaja tulevikus
mittevaralise kahju hüvitamise nõude esitamisele, kuid ei ole täpsemalt formuleerinud, milles
seisneks hüvitus selle eest, et ta ei saanud 2015 Riigikogu valimistel hääletada.
Riigivastutuse seaduse (RVastS) § 9 lg-s 1 sisalduv loetelu on ammendav ja muudel juhtudel
mittevaralise kahju hüvitamine lubatud ei ole.
Mittevaralise kahju tekkimist peab tõendama kannatanu. Mittevaralise kahju tekkimist peab
olema võimalik objektiivselt hinnata. Seetõttu tuleb kaebuses märkida, millise konkreetse
õigusvastase toiminguga seoses on kahju tekitatud ja milline on kahju olemus. Seega
mõjutavad mittevaralise kahju kui kohtu diskretsioonis oleva summa väljamõistmist
kannatanu taotluse põhjendatus, eeskätt oskuslik põhjusliku seose tõendamine, aga ka
kohtupraktika muudes sarnastes asjades, ja rikkumise raskus.
Avaliku võimu kandja vabaneb RVastS § 13 lg 3 järgi mittevaralise kahju rahalise hüvitamise
kohustusest, kui ta tõendab, et kahju põhjustanud avalikku ülesannet täitnud isik ei olnud
väidetava kahju tekitamises süüdi. Vastustaja järgis seadust.

RINGKONNAKOHTU PÕHJENDUSED

8. Ringkonnakohus leiab, et apellatsioonkaebus tuleb jätta läbi vaatamata, halduskohtu otsus
tuleb tühistada ja asjas tuleb menetlus lõpetada.

9. Esmalt selgitab ringkonnakohus välja, mida kaebaja apellatsioonimenetluses soovib ning
kuidas seda nõuet menetluslikult kvalifitseerida. HKMS § 2 lg 4 ls 2 järgi tõlgendab kohus
menetlusosaliste avaldusi ja lähtub nende lahendamisel esitaja tegelikust tahtest. Kaebaja
kahest kohtule esitatud avaldusest on võimalik aru saada, et kuigi 2015. a valimised on
möödas, soovib ta menetluse jätkumist valimisnimekirja kandmata jätmise õigusvastasuse
tuvastamise vormis. Muudetud nõue kujutab endast tuvastamiskaebust. Tuvastamiskaebuse
menetluse raames taotleb kaebaja põhiseaduslikkuse järelevalvet ning Eesti Vabariigi
kaasamist menetlusse. Halduskohtumenetluse seadustik näeb ette, et selline nõude muutmine
peab olema lubatav.

10. Riigikohus käsitles olukorda, kus haldusakt oli täielikult ammendunud, ning leidis, et
sellises olukorras tuleb kohaldada HKMS § 152 lg 1 p 4 ja lg-t 2 analoogia alusel (RKHKo
13.11.2014, 3-3-1-44-14, p 12). HKMS § 152 lg 1 p 4 kohaselt lõpetab kohus määrusega
menetluse, kui kaebuses vaidlustatud haldusakt on kehtetuks tunnistatud või kaebuses nõutav
haldusakt on antud või toiming tehtud. HKMS § 152 lg 2 sätestab, et kohus ei lõpeta
menetlust eelviidatud sätte alusel, vaid jätkab menetlust haldusakti õigusvastasuse
tuvastamiseks, kui see on vajalik kaebaja õiguste kaitseks ja kaebaja seda taotleb.
Ringkonnakohus leiab, et nimetatud analoogiat tuleb laiendada ka käesolevale olukorrale.
Käesolevas olukorras on kaebaja soov saada kantud 2015. a Riigikogu valimiste valijate
nimekirja ammendunud, kuna valimispäev on möödas. Seega tuleb ka valimisnimekirja
kandmisest keeldumise õigusvastasuse tuvastamise nõude lubatavust hinnata HKMS § 152 lg
1 p 4 ja lg 2 analoogia alusel.

11. Eelnevast lähtuvalt saab õigusvastasuse tuvastamisele üle minna vaid kaebaja taotlusel ja
tema põhjendatud huvi korral (nt seoses võimaliku kahju hüvitamise nõudega). Kui kaebaja ei
taotle sellises olukorras õigusvastasuse tuvastamist või ei ole tal selleks põhjendatud huvi,
tuleb menetlus analoogia korras HKMS § 152 lg 1 p 4 ja lg 2 alusel lõpetada (vrd RKHKo
13.11.2014, 3-3-1-44-14, p 12). Kaebaja on esitanud tuvastamiskaebusele ülemineku taotluse.
Määravaks on seega, kas tuvastamiskaebuse menetlemine on vajalik kaebaja õiguste kaitseks.


                                              5
12. Kaebaja on apellatsioonkaebuses selgitanud, et menetluse jätkamine on oluline tema enda
jaoks. Kaebaja leiab, et halduskohtu otsus rikub tema au ja väärikust, kuna seal on ekslikult
kirjas, et ta on mõistetud süüdi narkootilise ja psühhotroopse aine ebaseadusliku käitlemise
eest. Kaebaja tunneb ennast seetõttu alandatuna. Kaebuse täienduses on kaebaja lisanud, et
põhjendatud huvi seisneb kahjunõude esitamises selle eest, et ta ei saanud hääletada, kui ka
selle eest, et talt võeti võimalus vaidlustada Tartu Halduskohtu lahend. Samuti soovib ta saada
hüvitist au ja väärikuse teotamise eest, sest ta ei ole kunagi olnud seotud või süüdi mõistetud
narkokuritegudes. Ringkonnakohus peab vajalikuks märkida, et kohtule teadaolevalt ei ole
kaebaja tõepoolest süüdi mõistetud narkootilise ega psühhotroopse aine käitlemisega seotud
süütegude eest. Kahetsusväärselt on Pärnu Maakohtu 13.09.2011. a otsusesse nr 1-11-6531
sattunud viga, mida halduskohus on vaidlustatud otsuses kontrollimata korranud. See nähtub
Tallinna Halduskohtu 14.11.2013. a määruse nr 3-13-2096 punktist 4 ja Tallinna
Ringkonnakohtu 21.02.2011. a määruse nr 1111533 punktist 5.

13. Eelnev ei põhjenda aga kuidagi kaebaja huvi tuvastamisnõude menetlemiseks.
Ringkonnakohus juhib kaebaja tähelepanu sellele, et määravaks on põhjendatud huvi
valimisnimekirja kandmata jätmise õigusvastasuse tuvastamise ja mitte halduskohtu eksimuse
ega halduskohtu otsuse hilinenud kättetoimetamise osas. Ringkonnakohus leiab, et osas,
milles kaebaja soovib saada hüvitist valimisnimekirja kandmata jätmise õigusvastasuse eest,
on kahju hüvitamise nõue ilmselgelt perspektiivitu. HKMS § 45 lg 2 lause 3 järgi ei anna
hilisema hüvitamiskaebuse esitamise kavatsus õigust tuvastamiskaebuse esitamiseks, kui
hüvitamiskaebus oleks ilmselgelt perspektiivitu. EIK on kohtuasjas Greens ja M.T. vs.
Ühendkuningriik (EIKo 23.11.2010, 60041/08 ja 60054/08, p 97) asunud seisukohale, et
karistuslik kahjuhüvitis ei ole sellisel juhtumil põhjendatud, kui isikut ei ole
konventsioonivastaselt kantud valijate registrisse. Ringkonnakohus leiab, et ka siseriikliku
õiguse järgi ei ole rahaline hüvitis valimisõiguse teostamise õigusvastase takistamise
hüvitamiseks kohane meede. Seega ei ole kolleegiumi arvates menetluse jätkamine vajalik
kaebaja poolt väidetud huvide kaitseks. Kuna kaebaja võimalik hüvitamiskaebus on
ringkonnakohtu hinnangul ilmselgelt perspektiivitu, siis puudub kaebajal põhjendatud huvi
Väike-Maarja vallasekretäri 04.02.2015. a vastuse nr 11-10/8-1 õigusvastasuse tuvastamiseks.
Ringkonnakohus selgitab, et juhul, kui halduskohtu otsuse kättetoimetamine hilines vangla
tegevuse tõttu, oleks see tulnud ettenähtud korras eraldi toiminguna vaidlustada.

14. Kuigi kaebaja ei ole ühelgi teisel alusel põhjendatud huvi märkinud, peab ringkonnakohus
vajalikuks lisada, et kuna kaebaja on vanglast vabanenud, ei saa kaebajal esineda ka
preventiivset huvi käskkirja õigusvastasuse tuvastamiseks. Seda, et karistuse ärakandmisel ei
saa vangla toimingu õigusvastasuse tuvastamine kaasa aidata eesmärgi saavutamisele, vältida
vangla jätkuvat või korduvat õigusvastast tegevust, on selgitanud ka Riigikohus, kes asus muu
hulgas seisukohale, et preventiivset huvi tuleb kontrollida ka kohtulahendi tegemise aja
seisuga (RKHKo 28.05.2014, 3-3-1-8-14, p-d 11, 12). Kuigi käesolev kaasus puudutab valla
tegevust, on vabanenud kinnipeetava puhul preventiivse huvi jaatamine ka käesoleval juhul
välistatud.

15. Eelnevast tulenevalt korrigeerib ringkonnakohus oma varasemat seisukohta kaebuse
nõude muutmise lubatavuse osas ega luba kaebuse muutmist ning lõpetab kaebaja nõude osas
HKMS § 152 lg 1 p 4 ja lg 2 alusel menetluse. HKMS § 200 p 5 kohaselt on ringkonnakohtul
apellatsioonkaebuse lahendamisel õigus tühistada määrusega halduskohtu otsus osaliselt või
täielikult ja lõpetada asja menetlus. Halduskohtu otsus tuleb Väike-Maarja vallasekretäri
04.02.2015. a vastuse nr 11-10/8-1 tühistamisnõude ja kaebaja valijate nimekirja lisamiseks
kohustamisnõude rahuldamata jätmise osas tühistada ning menetlus lõpetada.


                                              6
16. Kaebaja on tasunud halduskohtule esitatud kaebuselt riigilõivu 15 eurot ning
ringkonnakohtule esitatud apellatsioonkaebuselt riigilõivu 15 eurot. HKMS § 104 lg 5 p 4
kohaselt tagastatakse tasutud riigilõiv, kui kohus lõpetab menetluse HKMS § 152 lg 1 p 4
alusel. HKMS § 104 lg 8 ls 2 järgi tagastatakse rohkem tasutud riigilõiv isiku nõudel.
Kaebajal on riigilõivuseaduse (RLS) § 12 ja § 15 lg 1 p 3 alusel võimalik enam tasutud
riigilõiv kohtult tagasi taotleda kahe aasta jooksul selle aasta lõpust, millal riigilõiv tasuti.
Vastavalt RLS § 12 lg-le 2 tuleb riigilõivu tagastamise taotlus esitada kirjalikult, märkides
ühtlasi informatsioon tasutud riigilõivu kohta ning andmed arvelduskonto kohta, kuhu
soovitakse riigilõivu tagastamist.



          Tiina Pappel                     Maili Lokk                     Madis Ernits
  /allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                 7

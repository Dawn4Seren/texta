                            KOHTUMÄÄRUS

Kohus                                Tartu Ringkonnakohus
Kohtukoosseis                        Tiina Pappel, Madis Ernits, Agu Timmi
Määruse tegemise aeg ja koht         30.03.2016, Tartu
Haldusasja number                    3-15-2816
Haldusasi                            Aleksandr Streltsovi taotlus kohustada Viru Vanglat
                                     paigutama teda teise kambrisse
Vaidlustatud kohtulahend             Tartu Halduskohtu 23.11.2015. a määrus
Menetluse alus ringkonnakohtus       Aleksandr Streltsovi määruskaebus
Menetlusosalised                     Kaebaja Aleksandr Streltsov
                                     Vastustaja Viru Vangla


RESOLUTSIOON
Tagastada kaebaja määruskaebus Tartu Halduskohtu 23.11.2015. a määruse peale.

EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse ärakirja
kättetoimetamisest.



 ASJAOLUD

 1.  Tartu Halduskohus jättis 23.11.2015. a määrusega läbi vaatamata kaebaja Aleksandr
 Streltsovi 09.11.2015. a halduskohtule esitatud avalduse, milles kaebaja palus, et kohus teeks
 Viru Vanglale ettekirjutuse tema ümberpaigutamiseks teise kambrisse.

 2.   Kaebaja esitas Tartu Halduskohtu 23.11.2015. a määruse peale määruskaebuse, mis
 sisaldas ka taotlust menetlusabi saamiseks määruskaebuse esitamisel riigilõivu tasumisest
 vabastamiseks.

 3.  Tartu Ringkonnakohus jättis kaebaja taotluse menetlusabi saamiseks 09.12.2015. a
 määrusega rahuldamata, jättis kaebaja määruskaebuse käiguta ja andis talle tähtaja 15 päeva
 alates määruse jõustumisest riigilõivu summas 15 eurot tasumiseks.

 4.  Kaebaja esitas Tartu Ringkonnakohtu 09.12.2015. a määruse peale määruskaebuse, mille
 Riigikohus tagastas 03.03.2016. a määrusega halduskohtumenetluse seadustiku (HKMS)
 § 234 ja § 217 lg 2 alusel.
RINGKONNAKOHTU PÕHJENDUSED

5. HKMS § 206 lg 1 3. lause kohaselt kohaldatakse määruskaebuse menetlusse võtmisel
apellatsioonkaebuse ringkonnakohtu menetlusse võtmise kohta sätestatut, kui seadusest ei
tulene teisiti. HKMS § 187 lg 4 teise lause kohaselt tagastab kohus apellatsioonkaebuse
määrusega apellandile, kui apellant jätab tähtajaks täitmata kohtu nõudmise kõrvaldada
apellatsioonkaebuse menetlusse võtmist takistav puudus. Tartu Ringkonnakohus andis
09.12.2015. a määrusega kaebajale tähtaja määruskaebuse menetlusse võtmist takistava
puuduse kõrvaldamiseks, s.o selle esitamisel riigilõivu tasumiseks summas 15 eurot. Sama
määruse põhjendavas osas (p 8) on ringkonnakohus selgitanud, et kui määruskaebuse esitaja
jätab kohtu nõude riigilõivu tasumiseks tähtpäevaks täitmata, tagastab kohus määruskaebuse.

6. Tulenevalt Tartu Ringkonnakohtu 09.12.2015. a määruse resolutsiooni p-st 3 tuli kaebajal
kõrvaldada ringkonnakohtu poolt viidatud määruskaebuse puudus määruse jõustumisest 15
päeva jooksul. HKMS § 179 lg 3 kohaselt jõustub määrus, mille peale saab esitada
määruskaebuse, kui seaduse järgi ei saa seda tähtaega ennistamata enam vaidlustada muul
viisil kui teistmismenetluses või kui määruskaebus jäetakse jõustunud lahendiga rahuldamata
või läbi vaatamata. Seega jõustus Tartu Ringkonnakohtu 09.12.2015. a määrus 03.03.2016,
kui Riigikohus tegi lahendi, millega tagastas kaebaja Tartu Ringkonnakohtu 09.12.2015. a
määruse peale esitatud määruskaebuse. Kuna ringkonnakohtu 09.12.2015. a määrus jõustus
03.03.2016, hakkas tähtaeg määruskaebuses esinenud puuduste kõrvaldamiseks kulgema
04.03.2016 ning viimane päev riigilõivu tasumiseks oli 18.03.2016. Käesoleva määruse
tegemiseni ei ole kaebaja kõrvaldanud määruskaebuses esinenud puudust, s.o ei ole esitanud
kohtule andmeid riigilõivu tasumise kohta. Riigilõivu tasumist kaebaja poolt ei nähtu ka
kohtute infosüsteemist.

7. Ringkonnakohus leiab, et kaebajal on olnud mõistlik aeg määruskaebuses esinenud
puuduse kõrvaldamiseks. Hoolimata sellest on kaebaja jätnud tasumata määruskaebuse
esitamisel ette nähtud riigilõivu. Seega tuleb määruskaebus HKMS § 187 lg 4 alusel
tagastada. HKMS § 187 lg 2 teise lause alusel loetakse, et määruskaebust ei ole esitatud.

8. HKMS § 187 lg 7 kohaselt võib apellant määruse peale, millega kohus keeldub
apellatsioonkaebust menetlusse võtmast, esitada määruskaebuse Riigikohtule.




    /allkirjastatud digitaalselt/   /allkirjastatud digitaalselt/   /allkirjastatud digitaalselt/
            Tiina Pappel                    Madis Ernits                    Agu Timmi




2                                                 2

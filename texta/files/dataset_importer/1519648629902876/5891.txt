                                TARTU HALDUSKOHUS
                            KOHTUOTSUS
                                EESTI VABARIIGI NIMEL


Kohtuasja number                 3-16-1706

Otsuse tegemise aeg ja koht      30. september 2016, Jõhvi

Kohtunik                         Ülle Polluks

Kohtuasi                         Allan Schmidti kaebus Viru Vangla 01.07.2016 otsuse nr 6-
                                 10/1672-2 osaliseks tühistamiseks ja ettekirjutuse
                                 tegemiseks 01.06.2016 taotluse uueks lahendamiseks

Menetlusvorm                     Kirjalik menetlus

Menetlusosalised                 Kaebuse esitaja – A. S
                                 Vastustaja – Viru Vangla, esindaja Olga Hodakovskaja

Resolutsioon                     Jätta kaebus rahuldamata.
                                 Jätta menetluskulud Eesti Vabariigi kanda.

Edasikaebamise kord              Kohtuotsusele võib esitada apellatsioonkaebuse Tartu
                                 Ringkonnakohtule 30 päeva jooksul kohtuotsuse avalikult
                                 teatavakstegemisest arvates. Apellatsioonkaebuse esitamise
                                 viimane päev on 31. oktoober 2016. Apellatsioonkaebus
                                 võidakse lahendada kirjalikus menetluses, kui kaebuses ei
                                 taotleta selle lahendamist istungil.

Asjaolud ja menetluse käik, kaebuse põhjendused ja taotlus, vastustaja vastuväited

   1. Kinnipeetav A. S esitas 01.07.2016 taotluse (tl 17) Viru Vanglale, milles palus, et talle
      võimaldataks raamatukogu vahendusel laenutada õppematerjali ja usulist kirjandust
      kartserisse.

   2. Viru Vangla 01.07.2016 otsusega nr 6-10/16172-2 (tl 15-16) jäeti taotlus
      õppematerjalide osas rahuldamata.

   3. Kaebaja esitas 26.07.2016 vaide (tl 13-14) Viru Vanglale, milles palus tühistada Viru
      Vangla 01.07.2016 otsus ja teha ettekirjutus, millega võimaldada laenutada
      raamatukogust õppematerjale.

   4. Viru Vangla 02.08.2016 vaideotsusega nr 6-12/190-2 (tl 11-12) jäeti vaie rahuldamata.


                                                1
   5. 24.08.2016 saabus Tartu Halduskohtule A. S kaebus (tl 1-5) , milles leiab, et vangla
      otsus on õigusvastane. Kuna Vangla sisekorraeeskirja (VSkE) kohaselt võib
      kinnipeetaval kartseris olla muu hulgas mõistlikus koguses õppekirjandust, ei tohi
      vangla õppekirjandust keelata kuna seaduses pole öeldud, et õppekirjandus on lubatud
      vaid õppivatele kinnipeetavatele. Kartseris saab vangla keelata kirjandust,
      informatsiooni ja õppekirjandust Vangistusseaduse (VangS) § 651 lg 4 alusel. Kuna
      aga kaebaja suhtes ei ole piiranguid käskkirjaga kohaldatud, on kirjanduse keelamine
      ebaõige. Samuti on piirang vastuolus põhiseaduse ja konventsiooni artikliga kuna see
      on ebaproportsionaalne ja ei ole vajalik demokraatlikus ühiskonnas. Kui aga
      halduskohus leiab, et keeld tuleneb VSkE § 60 lg-st 1, tuleks algatada
      põhiseaduslikkuse järelevalve menetlus.

   6. 08.09.2016 saabus Tartus Halduskohtule vastustaja seisukoht (tl 25-27), milles
      leitakse, et kaebus tuleb jätta rahuldamata.

   7. Vastustaja hinnangul kandis A. S ajavahemikus 22.05.2016 – 31.08.2016
      kartserikaristust. Kartserirežiim ei saa ega tohigi olla samaväärne tavarežiimiga,
      mistõttu on sel ajal piiratud lisaks liikumisvabadusele ka muud vabadused. VSkE § 60
      lg 1 kohaselt võivad kartseris kinnipeetaval kaasas olla muu hulgas mõistlikus koguses
      õppe- või usukirjandust. Kinnipeetav taotles laenutada õppekirjandust (õpikud ja
      sõnaraamatud) ja vaidlus seisneb sõna õppekirjandus, mõtestamisel. Seaduse ja
      Õigekeelsussõnaraamatu järgi tuleb selle all mõista eelkõige õppetrükiseid. Tartu
      Halduskohus on asjas nr 3-11-1570 jõudnud järeldusele, et „õppekirjandus“ tähendab
      kirjandust, mis on vajalik õppivale kinnipeetavale. Sellega nõustus ka Tartu
      Ringkonnakohus oma 07.06.2013 otsuses nr 3-11-1570. Kartseris lubatakse erandina
      õppekirjandust õppivale kinnipeetavale, et ta ei jääks õpingutes maha ning et
      kartserikaristus ei takistaks hariduse omandamist. Kinnipeetava puhul, kes ei õpi,
      sellist ohtu ei teki ning õppekirjanduse omamine ei ole talle hädavajalik.
      Kinnipeetavale saab lubada vaid individuaalses täitmiskavas (ITK) ette nähtud
      tegevusi, st et kartseris on lubatud ITK-s märgitud programmide läbimine. Mis
      puudutab üldharivate raamatute kättesaadavust, siis seda kartserikambris ei
      võimaldata. Seesugune vajadus ei ole taasühiskonnastamise perspektiivist lähtuvalt
      hädavajalik. A. S ei ole ühegi kooli nimekirjas ja tema ITK-s märgitud oskuste
      omandamiseks ei ole taotletud teatmikud vajalikud. Vastustaja juhib tähelepanu, et A.
      S ei too konkreetselt välja õpikute ja sõnastike pealkirju, vaid taotleb umbmääraselt
      õpikuid ja sõnastikke. Vangla on seisukohal, et käesoleval juhul oli keeldumise
      põhjuseks asjaolu, et kartseris on lubatud üksnes usu- ja õppekirjandus ning otsustust
      mõjutas ka asjaolu, et A. S ei ole koolis käiv kinnipeetav. Eeltoodust tulenevalt on
      vastustaja seisukohal, et kinnipeetava taotluse rahuldamata jätmine õppematerjalide
      laenutamise osas oli õiguspärane ja tema kaebus tuleb jätta rahuldamata.

Kohtu põhjendused

   8. Halduskohus, analüüsinud vaidlusalust otsust ja asjassepuutuvaid õigusnorme,
      hinnanud poolte kirjalikke seisukohti ning kõiki asjas kogutud tõendeid nende
      kogumis ja vastastikuses seoses, on seisukohal, et Allan Schmidti kaebus ei ole
      põhjendatud ja tuleb jätta rahuldamata. Sealjuures nõustub kohus põhilises vastustaja
      põhjenduste ning argumentatsiooniga vaidemenetluses, mida kohus ei pea vajalikuks
      tervikuna üle korrata.



                                             2
9. Kaebuse kohaselt seisneb põhiline vaidlusalune küsimus selles, et VSkE § 60 lg 1
   alusel on kinnipeetaval lubatud kartseris omada mõistlikus koguses õppekirjandust ja
   seetõttu puudub vanglal kaalutlusõigus selle piiramiseks. Piiranguid saaks seega seada
   vaid VangS § 651 lg 4 järgi ja käskkirja alusel.

10. Kohus leiab, et selline arusaam on sügavalt vale ja rõhutab, et vastavalt Justiitsministri
    30.11.2000 määruse nr 72 „Vangla sisekorraeeskiri“ (VSkE) § 60 lg 1 alusel on
    kehtestatud nimekiri asjadest, mis võivad kaasas olla kartseris [pühakiri, tema õiguste
    kaitseks vajalikud õigusaktid (eelkõige „Eesti Vabariigi põhiseadus”,
    „Vangistusseadus”, „Vangla sisekorraeeskiri” ja „Vangla kodukord”), abielusõrmus,
    ususümbolid, mõistlikus koguses õppe- või usukirjandust, kirjapaberit,
    kirjutusvahendeid, kirjamarke, ümbrikke, tema kohta tehtud kohtuotsuseid ja -määrusi,
    süüdistuskokkuvõtteid, tema kirjadele saabunud vastuseid, üks telefonikaart, seep,
    kamm, hambapasta, hambahari, käterätt, tualettpaber ning naiskinnipeetaval
    hügieenisidemed].

11. On tõsi, et vangistusalased normid ei tõlgenda mõistet „õppekirjandus“, mistõttu tuleb
    esmalt tõlgendada õppekirjanduse definitsiooni, et seejärel normi regulatsiooni
    täpsemalt analüüsida.

12. Eesti keele seletava sõnaraamatu järgi tähendab õppekirjandus raamatuid, töövihikuid
    jm. väljaandeid, mis on koostatud õppimiseks ja õpetamiseks. (Internetis kättesaadav:
    http://www.eki.ee/dict/ekss/index.cgi?Q=%C3%B5ppekirjandus&F=M                seisuga
    21.09.2016).
    Eesti õigekeelsussõnaraamat 2016 defineerib õppekirjandust kui õppetrükiste kogumit
    (nt     õpik,     töövihik,     harjutuskogu     jne).    (Internetis    kättesaadav:
    http://www.eki.ee/dict/qs/index.cgi?Q=%C3%B5ppekirjandus&F=M                  seisuga
    21.09.2016)

13. Seega saab õppekirjanduse all mõista selliste trükiste/teavikute kogumit, mille
    eesmärk on suunatud hariduse omandamisele. Seda aga ei tohi segamini ajada
    üldsõnalise tähendusega õppekirjandusest, millest tulenevalt võib iga ilukirjanduslikku
    teavikut käsitleda kui õppekirjandust. On ilmne, et see ei ole olnud seadusandja tegelik
    eesmärk.

14. Kohus rõhutab, et vastavalt kehtivale kohtupraktikale seisneb kartseris erandina
    õppekirjanduse lubamise eesmärk selles, et õppiv kinnipeetav ei jääks õpingutes maha
    ning et kartserikaristus ei takistaks kinnipeetaval hariduse omandamist. Kinnipeetava
    puhul, kes ei õpi, sellist ohtu ei teki ning kirjanduse omamine kartseris ei ole talle
    hädavajalik. […] Seega ei saa mõistet „õppekirjandus“ tõlgendada avaralt, vaid üksnes
    seotuna kinnipeetava isikuga. Vastasel juhul muutuks sisuliselt võimatuks õppe- ja
    muu kirjanduse vahele piiri tõmbamine, sest igast kirjandusteosest võimalik midagi
    õppida. (Tartu Ringkonnakohtu 07.06.2013 kohtuotsus nr 3-11-1570, p 8)

15. Antud juhul ei omanda A. S haridust, mistõttu ei ole tal õigust ka õppekirjanduse
    omamisele kartserirežiimis (nähtub vastustaja lisatud ITK-st).

16. Oluline on märkida, et vastavalt „Vangistusseadus. Kommenteeritud väljaanne: L.
    Madise jt. Juura 2009, lk 124 p 6“ on distsiplinaarkaristus eelkõige karistusliku
    iseloomuga ning peab suunama isikut edaspidiselt õiguskuulekale käitumisele.

                                            3
        Nimetatud eesmärkide saavutamiseks ongi seadusandja ette näinud erinevad piirangud
        lähtudes VSkE § 60 lg 1.

    17. Täiendavate piirangute seadmisega VangS § 651 lg 4 alusel saab piirata VangS § 22, §
        30 – § 32, § 34 – §38, § 41, § 43, § 46, § 48 kohaldamist. See aga ei kätke endas
        õppekirjanduse keeldu, mis on juba sätte olemusest tulenevalt keelatud mitteõppivale
        kinnipeetavale.

    18. Kohus toonitab, et lisaks eelpooltoodule on kaebaja tõlgendanud meelevaldselt
        kohtupraktikat, viidates lahenditele, kus kinnipeetavatele piirati igasugust
        informatsiooni. Käesolevas asjas aga ei ole kinnipeetav palunud endale ajalehtede
        väljastamist, vaid soovinud just nimelt õppekirjandust. Seda aga ei saa lugeda
        absoluutseks informatsiooni piiramiseks ning mis ei välista asjaolu, et teatud
        olukordades võib ka täiendavate piirangute seadmine olla põhjendatud.

    19. Lisaks eelnevale on kaebaja oma kaebuses palunud kohtult kontrollida VSkE § 60 lg 1
        sätestatud piirangu põhiseaduspärasust, viidates PS § 44 (õigus vabalt saada üldiseks
        kasutamiseks levitatavat informatsiooni).

    20. Kohus kordab, et käesoleval juhul ei ole isikule piiratud üldise informatsiooni
        kättesaadavust (ajalehed) vaid just nimelt kirjanduse laenutamist.

    21. Täiendavalt märgib kohus, et nimetatud sätte põhiseaduspärasuse osas on juba välja
        kujunenud kohtupraktika. Nimelt on Riigikohus oma 21.06.2007 otsuses nr 3-3-1-29-
        07 leidnud, et kinnipeetavale vanglas lubatud isiklike asjade kasutamine ei pea olema
        ühetaoliselt lubatud kõigis vangla ruumides ja et vangistuse täideviimise eesmärgi
        saavutamiseks ja vanglas julgeoleku tagamiseks on võimalik näha ette erinevad
        kinnipidamistingimused vangla erinevates osades.

    22. See tähendab, et kartseris isiklike asjade kasutamise piirang on eeldatavalt kehtestatud
        eesmärgiga muuta kartserikaristus kui kõige rangem distsiplinaarkaristus, efektiivseks.
        Juhul, kui kartseris oleksid kinnipeetule lubatud kõik tema isiklikud asjad, siis ei
        erineks kartseris viibimine oluliselt viibimisest tavalises kambris.

    23. Tulenevalt eelpooltoodust jätab kohus kaebaja kaebuse rahuldamata täies ulatuses.

    24. Vastavalt HKMS 108 lg-le 1 kannab menetluskulud pool, kelle kahjuks otsus tehti.
        Kaebaja on vabastatud riigilõivu tasumisest Tartu Halduskohtu 9. juuni 2015
        määrusega (tl 55-56). Vastustaja esitas kohtule taotluse menetluskulude
        väljamõistmiseks kaebajalt, kuid ei esitanud menetluskulude nimekirja.

    25. HKMS § 118 lg 3 sätestab, et kui menetlusabi saaja on kohustatud hüvitama
        menetluskulud ja vastaspoolelt neid tema kasuks välja ei mõisteta, jätab kohus
        menetluskulud riigi kanda. Eeltoodust tulenevalt jääb riigilõiv, mille tasumisest kohus
        kaebaja määrusega vabastas, Eesti Vabariigi kanda.

(digitaalselt allkirjastatud)
Ülle Polluks
kohtunik



                                               4

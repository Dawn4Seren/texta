                                           RIIGIKOHUS
                                     TSIVIILKOLLEEGIUM


                                          KOHTUOTSUS
                                        Eesti Vabariigi nimel

 Kohtuasja number                     3-2-1-101-16

 Otsuse kuupäev                       Tartu, 2. november 2016

 Kohtukoosseis                        Eesistuja Peeter Jerofejev, liikmed Henn Jõks, Jaak Luik

 Kohtuasi                             Svea Finance AS hagi CHARLOT OÜ vastu võlgnevuse
                                      väljamõistmiseks

 Vaidlustatud kohtulahend             Tartu Ringkonnakohtu 4. aprilli 2016. a otsus tsiviilasjas
                                      nr 2-14-58450

 Kaebuse esitaja ja kaebuse liik      Svea Finance AS kassatsioonkaebus

 Tsiviilasja hind Riigikohtus         27 894 eurot 87 senti

 Menetlusosalised ja nende            Hageja Svea Finance AS, esindaja vandeadvokaat Alo
 esindajad Riigikohtus                Pormeister

                                      Kostja CHARLOT OÜ, seaduslik esindaja juhatuse liige
                                      Kuno Pindmaa

 Asja läbivaatamise kuupäev           3. oktoober 2016, kirjalik menetlus



RESOLUTSIOON
1. Tühistada Tartu Ringkonnakohtu 4. aprilli 2016. a otsus tsiviilasjas nr 2-14-58450 osas,
milles Tartu Ringkonnakohus jättis Tartu Maakohtu 9. oktoobri 2015. a otsuse muutmata ja
Svea Finance AS (õigusvastaselt tekitatud) kahju hüvitamise nõude rahuldamata, ning osas,
milles ringkonnakohus jaotas menetluskulud ja määras kindlaks hüvitatavate menetluskulude
suuruse. Saata asi tühistatud osas uueks läbivaatamiseks samale ringkonnakohtule.
2. Jätta Tartu Ringkonnakohtu 4. aprilli 2016. a otsus tsiviilasjas nr 2-14-58450 muutmata osas,
milles ringkonnakohus jättis rahuldamata Svea Finance AS müügilepingu täitmise nõude.
3. Kassatsioonkaebus rahuldada osaliselt.
4. Tagastada Svea Finance AS kassatsioonkaebuselt tasutud kautsjon.


ASJAOLUD JA MENETLUSE KÄIK
1. Svea Finance AS (hageja) esitas 3. oktoobril 2014 Tartu Maakohtule hagi CHARLOT OÜ (kostja)
vastu, milles palus kostjalt hageja kasuks välja mõista 22 860 eurot, sissenõutavaks muutunud viivise
3199 eurot 21 senti ning alates hagiavalduse esitamisest kuni põhinõude täitmiseni viivise
põhinõudelt VÕS § 113 lg-s 1 sätestatud määras. Alternatiivse nõudena taotles hageja kostjalt
õigusvastaselt tekitatud kahju hüvitamist.
2. Hagiavalduse kohaselt sõlmis hageja ITMM OÜ-ga (kustutatud) 8. novembril 2012 nõude
loovutamise lepingu, mille alusel loovutas ITMM OÜ hagejale enda nõuded kostja vastu 22 860 euro
ulatuses, mis olid tekkinud kostjale nutitaskute/kaante müügist ja põhinesid esitatud arvetel
(15. novembri 2012 arve nr 2012000909 suurusega 17 400 eurot maksetähtajaga 30. detsember 2012
ning 29. novembri 2012 arve nr 29112 suurusega 5460 eurot maksetähtajaga 14. jaanuar 2013). Enne
ITMM OÜ finantseerimist küsis hageja vaidluste vältimiseks kostjalt kui nutitaskute/kaante ostjalt
kinnitused selle kohta, et kaup on talle arvete alusel kätte toimetatud ning arvetele ei ole tehtud
kreeditarveid ega ole ka vastastikku tasaarvestatavaid nõudeid. Kostja juhatuse liige on
kinnituskirjadega kinnitanud arvete alusel kauba saamist ning hagejale tasumise kohustust. Hageja
tegi ITMM OÜ-le väljamaksed kostjalt saadud kinnitustest lähtudes.
Kostja arveid tähtaegselt ei tasunud, mistõttu võttis hageja kostjaga ühendust. Kostja lubas arved
kohe maksta, kui saab SEB Pangast uuesti arvelduskrediiti (nimelt oli ta väidetavalt unustanud
arvelduskrediidilepingu lõppemise ning pank ka sellest ei teavitanud). Korduvatele meeldetuletustele
vaatamata kostja arveid ei tasutud. Hageja nõuab kostjalt ülalnimetatud tehingutest tulenevate
rahaliste kohustuste täitmist. 11. veebruari 2013 hommikul saatis kostja juhatuse liige hagejale
üllatuslikult ITMM OÜ kreeditarved ja väitis, et ei maksa hagejale midagi, kuna pole ITMM OÜ-lt
nutitaskuid/kaasi üldse saanudki.
Hageja on seisukohal, et pärast seda kui ITMM OÜ loovutas kostja vastu oleva nõude hagejale ei
saanud ITMM OÜ ja kostja nõude loovutamisega seotud tehingute tingimusi muuta ja kostja
kohustub täitma lepingust tuleneva kohustuse hagejale. Kostja peab oma rahalised kohustused hageja
ees täitma (VÕS § 208 lg 1, § 170, § 76 lg-d 1 ja 3, § 101 lg 1 p 1 ja § 108). Alternatiivselt vastutab
kostja hagejale tekkinud kahju eest (VÕS § 1045 lg 1 p 7 koostoimes KarS § 209 lg-tega 1-3).
3. Kostja ei tunnistanud hagi ja vaidles sellele täies ulatuses vastu, leides, et esitatud hagi tuleb jätta
rahuldamata ning menetluskulud hageja kanda. Kostja ei nõustunud kahju suuruse arvestusega.
ITMM OÜ juhatuse liige I. Taukar selgitas kostjale, et kuna nutitaskute tootmine on kulukas ja tal
tuleb tasuda tootjale ettemakse, peab ta kasutama faktooringut. Juhatuse liige palus kostjal anda
hagejale kinnituse selle kohta, et kostja on nõus ITMM OÜ-ga kokkulepitud tehingu tegema. Kuivõrd
juhatuse liige kinnitas, et kaup on valmis ja antakse kohe üle kostjale, siis nõustus kostja andma
hagejale nõutud kinnituse. ITMM OÜ kostjale tooteid ei tarninud ning tühistas arved tehes esitatud
arvetele kreeditarved. Kreeditarved olid koostatud kohe peale esialgsete arvete väljastamist ja need
digiallkirjastas ITMM OÜ juhatuse liige. See näitab, et juhatuse liikmel ei olnud kavaski tooteid
kostjale tarnida ning ta pettis ja tekitas olulist kahju nii hagejale kui ka kostjale.
Kostja selgitas olukorda hagejale. ITMM OÜ juhatuse liige ei vaidlustanud hageja õigust raha tagasi
saada ja soovis sõlmida maksegraafikut, kuid hageja keeldus, sest pooled ei jõudnud kokkuleppele
graafiku pikkuses, samuti ei olnud ITMM OÜ juhatuse liikmel võimalik anda hagejale soovitud
tagatist. Hageja ja kostja on suhelnud, kuid mõistlike kokkulepeteni ei jõudnud.
Hagejal puudub kostja suhtes tehingust tulenev nõudeõigus. Hageja väidab, et on ITMM OÜ-lt
omandanud nõude kostja vastu, kuid tõenditest nähtub, et ITMM OÜ juhatuse liige digiallkirjastas
kõnealuste arvete kreeditarved enne nende hagejale loovutamist. Seega ei olnud ITMM OÜ-l nõuet,
mida hagejale loovutada, I. Taukar jättis üksnes mulje nõude loovutamisest. Isegi kui hageja oleks
nõude omandanud, ei oleks kostjal kohustust arveid tasuda, sest ITMM OÜ ei ole nutitaskuid/kaasi
kostjale üle andnud.
Kostja ei ole hagejale kahju tekitanud. Kahjunõue põhineb väitel, et ITMM OÜ juhatuse liige ja
kostja juhatuse liige tegid koostööd eesmärgiga petta hagejalt välja raha. Ühtegi tõendit oma väidete
kinnituseks ei ole hageja esitanud ega saagi seda teha, kuna nimetatud väide ei vasta tõele. Kostja
tegevus või tegevusetus ei olnud põhjuseks, miks hageja raha ei saanud. Hagejale põhjustas kahju
I. Taukari tegutsemine ning tema vastu peaks hageja ka oma nõuded esitama.
4. Tartu Maakohus jättis 9. oktoobri 2015. a otsusega hagi rahuldamata. Menetluskulud jättis
maakohus hageja kanda ning mõistis hagejalt kostja kasuks välja menetluskulud 1865 eurot.
Maakohus tühistas 6. oktoobri 2014. a hagi tagamise määruse TsMS § 386 lg 4 alusel, sest hagi jäi
rahuldamata.
Maakohus leidis, et kuna hageja ja kostja vahel ei ole lepingulisi suhteid, ei saa hagejal olla ka
lepingust tulenevaid nõudeid kostja vastu.
Maakohtu otsuse põhjendustes on välja toodud, et kuigi ITMM OÜ ei ole käesolevas tsiviilasjas
pooleks, tuleb kohtul hageja ja kostja õigussuhetele hinnangu andmiseks käsitleda hageja ja
ITMM OÜ vahelisi õigussuhteid. Maakohus viitas, et VÕS § 256 sätestab, et faktooringulepinguga
kohustub üks isik (faktooringu klient) loovutama teisele isikule (faktoor) rahalise nõude kolmanda
isiku (faktooringuvõlgnik) vastu, mis tuleneb lepingust, mille alusel faktooringu klient müüb
faktooringuvõlgnikule oma majandus- või kutsetegevuses eseme või osutab teenuse, faktoor aga
kohustub: 1) tasuma nõude eest ja kandma nõude täitmata jätmise riisikot või 2) andma faktooringu
kliendile nõude täitmise arvel krediiti, nõuet faktooringu kliendi jaoks valitsema ja teostama sellest
tulenevaid õigusi, muu hulgas korraldama nõudest tulenevat raamatupidamist, ja nõude sisse nõudma.
Maakohtu otsuse põhjenduste kohaselt on hageja ja ITMM OÜ sõlminud ehtsa faktooringulepingu
(VÕS § 256), mille kohaselt on faktoor hageja, faktooringu klient on ITMM OÜ ja
faktooringuvõlgnik on kostja. Ehtsal faktooringul on müügilepingu tunnused ja õiguslikult on ehtne
faktooringuleping nõude loovutamine, mille sisuks on võlausaldaja vahetus. Nõude saab loovutada
nõudeõigust omav isik ehk võlausaldaja (VÕS § 164 lg 2). Faktooringu klient ja kostja on sõlminud
müügilepingu, mille kohaselt pidi faktooringu klient müüma kostjale nutitaskuid. Hageja kui faktoor
saab nõuda kostjalt kui faktooringuvõlgnikult rahalise nõude täitmist juhul, kui faktooringu kliendi ja
kostja vahel sõlmitud müügileping on täidetud. Hageja ei ole esitanud kohtule tõendeid selle kohta, et
faktooringu klient oleks nutitaskud kostjale üle andnud.
Hageja väidete kohaselt tuleneb tema nõudeõigus kostja vastu kahest nutitaskute müügiga seotud
arvest, mille faktooringu klient vormistas kostjale tasumiseks (arve nr 2012000909 ja arve
nr 291112).
Maakohus märkis, et on üldteada asjaolu, et kreeditarvega tühistatakse eelmine arve täielikult ja seda
saab kasutada ka juhul, kui kaupa ei ole ostjale üle antud. Maakohus tuvastas, et faktooringu klient on
16. novembri 2012. a kreeditarvega nr 2012000909-1 tühistanud arve nr 2012000909 enne seda, kui
kostja seaduslik esindaja kinnitas hageja saadetud kinnituskirja ja arve. Kohus leiab, et kostjale ei saa
ette heita asjaolu, et faktooringu klient ei informeerinud hagejat koostatud kreeditarvest. Faktooringu
klient tühistas arve nr 2012000909 kreeditarvega, seega ei saanud hageja faktooringu kliendilt kostja
vastu nõuet omandada. Faktooringu klient on ka arve nr 291112 enne selle loovutamist tühistanud
ning hageja ei ole omandanud kehtivat nõuet kostja vastu.
Hageja ja kostja vahel ei tekita lepingulisi suhteid ka asjaolu, et kostja seaduslik esindaja on
allkirjastanud hageja saadetud arved ja kinnituskirjad. Hageja saadetud kinnituskirjadest ei nähtu
üheselt, millised õigused või kohustused kaasnevad arvete ja kinnituskirjade allkirjastamisega.
Maakohus nõustus kostja seisukohaga, et pigem oli kostja ise samuti eksituses, kinnitas e-postiga
laekunud konteineris olevad dokumendid faktooringu kliendi seadusliku esindaja I. Taukari palvel ja
soovil kiirendada nutitaskute ostu finantseerimist, ning saades kreeditarved, sai aru, et müügitehing
müüja ehk faktooringu kliendiga ei teostu.
VÕS § 238 lg 1 kohaselt võivad pooled müügilepingus kokku leppida, et müüjal on asja
tagasiostuõigus. Hageja ja faktooringu klient on 8. novembril 2011 sõlmitud nõuete loovutamise
lepingu nr 12081 p-s 7 kokku leppinud hageja õiguses nõuda faktooringu kliendilt nõude
tagasiostmist. Hageja on esitanud avalduse, et faktooringu klient nõude tagasi ostaks, ja faktooringu
klient on selle kätte saanud, seega on hageja lepingust nr 12081 tulenevad nõuded faktooringu
kliendile tagasi müünud ning hageja ei saa enam lepingust tulenevaid nõudeid käsutada.
Maakohus jättis hageja alternatiivselt esitatud õigusvastaselt tekitatud kahju hüvitamise nõude
(VÕS § 1043) rahuldamata, leides, et hageja ei ole esile toonud sellist kostja tegu, mida saaks hinnata
hagejale kahju õigusvastase põhjustamisena.
Maakohus viitas, et ei anna hinnangut kriminaalmenetluses toimuvale. Hageja ei ole tõendanud
väidet, mille kohaselt kostja juhatuse liige ja faktooringu kliendi juhatuse liige on omavahel sõbrad ja
tuttavad. Kostja on ise olnud nutitaskute/kante müügilepinguga seotud arvete ja faktooringulepingu
kinnituskirja allkirjastamisel eksituses. Kostjale saadetud kinnituskirjadest ei nähtu, millised
õiguslikud tagajärjed kinnitamine kaasa toob. Kuivõrd maakohus ei tuvastanud kostja tegu, mis oleks
kaasa toonud hagejale kahju õigusvastase tekitamise, ei hinnanud ta kahju, põhjuslikku seost ja teo
õigusvastasust.
5. Hageja esitas apellatsioonkaebuse, milles palus maakohtu otsuse tühistada ja teha asjas uus otsus,
millega hagi rahuldada ja jätta menetluskulud kostja kanda.
6. Kostja vaidles apellatsioonkaebusele vastu ja palus jätta selle rahuldamata.


Ringkonnakohtu lahend ja põhjendused
7. Tartu Ringkonnakohus jättis 4. aprilli 2016. a otsusega apellatsioonkaebuse rahuldamata ja
maakohtu otsuse muutmata, kuid muutis maakohtu otsuse õiguslikke põhjendusi. Apellatsiooniastme
menetluskulud jättis ringkonnakohus hageja kanda ja mõistis hagejalt kostja kasuks välja
apellatsiooniastme menetluskuludena 675 eurot ja viivise VÕS § 113 lg 1 teises lauses sätestatud
määras otsuse jõustumisest kuni täitmiseni.
Ringkonnakohtu otsuse põhjenduste kohaselt on hageja ja faktooringu klient sõlminud ehtsa
faktooringulepingu, mille sisuks on nõude loovutamine, kus uus võlausaldaja astub senise asemele
(VÕS § 164 lg 2). Nõude loovutamise tagajärjel läksid faktooringu kliendi nõuded kostja vastu
hagejale üle ning hageja astus uue võlausaldajana faktooringu kliendi asemele. Lähtudes eeltoodust,
leidis ringkonnakohus, et hageja ja kostja vahel olid lepingulised suhted, ning ei nõustunud maakohtu
vastupidise seisukohaga.
Nõude loovutamine ei too kaasa muudatusi nõude sisus, võlgnik saab uue võlausaldaja vastu esitada
samu vastuväiteid, mis tal olid senise võlausaldaja vastu (VÕS § 171 lg 1). Kostja on välja toonud, et
faktooringu klient ei täitnud müüjana enda müügilepingujärgset kohustust anda üle nutitaskud, seega
ei ole kostjal tekkinud ostuhinna tasumise kohustust. Ringkonnakohus leidis, et kuna faktooringu
klient on müüjana väljastanud kostjale kreeditarved samas summas, milles ta kostjale arved esitas ja
mis ulatuses ta hagejale kui faktoorile nõuded loovutas, ei ole müüja andnud kostjale üle nutitaskuid.
Kuna faktooringu klient on hagejale loovutatud nõuded kreeditarvega tühistanud, ei omandanud
hageja arvete nr 2012000909 ja 291112 alusel mingeid rahalisi nõudeid kostja vastu.
Ringkonnakohus leidis, et ekslik on hageja seisukoht, et kreeditarve ei vabasta ostjat kohustuse
täitmisest. Faktooringu klient asus müüjana seisukohale, et tal ei ole arvetest tulenevat nõuet kostja
vastu, mistõttu ei olnud tal võimalik selliseid nõudeid hagejale loovutada.
Ringkonnakohus nõustus hagejaga, et kostja allkirjastatud kinnituskirjad on käsitatavad
deklaratiivsete võlatunnistustena, millest tulenevalt muutub tõendamiskoormis. Kostja peab
tõendama, et tunnustatud võlga ei ole või see on lõppenud. Kostja on seda tõendanud faktooringu
kliendi kreeditarvetega. I. Stranbergi ütlused ja E. Puulmanni vande all antud seletused ei tõenda, et
kostjal tekkis kohustus tasuda müügilepingust tulenev ostuhind.
Ringkonnakohus ei nõustunud maakohtu käsitlusega, mis puudutas nõuete tagasiostmist hageja ja
faktooringu kliendi vahelises suhtes. Hageja ei ole nõudeid, mille faktooringu klient talle loovutas,
tagasi müünud. Üksnes asjaolu, et hageja esitas faktooringu kliendile nõuete tagasiostmise avalduse,
mille faktooringu klient kätte sai, ei tähenda, et hageja oleks nõuded faktooringu kliendile tagasi
andnud, asja materjalidest ei nähtu teisiti.
Ringkonnakohus ei nõustunud hageja väitega, et kostja ei saa allkirjastatud kinnituskirjade tõttu
tugineda vastuväitele, et ta ei ole kaupa kätte saanud, sest see oleks hea usu põhimõttest tulenevalt
lubamatu. Hea usu põhimõttele viidates ei ole võimalik nõuda isikult sellise kohustuse täitmist, mida
tal tekkinud ei ole.
Ringkonnakohus leidis, et hageja alternatiivse deliktilise kahju hüvitamise nõude rahuldamise üldised
eeldused puuduvad. Hageja ei ole esitanud menetluse kestel selliseid asjaolusid, mis näitaksid, et
kostja kinnituskirjade allkirjastamise tulemusena tekkis hagejale kahju. Rahaülekanded on hageja
teinud faktooringu kliendiga sõlmitud lepingu alusel.


MENETLUSOSALISTE PÕHJENDUSED
8. Hageja esitas kassatsioonkaebuse, milles palus maa- ja ringkonnakohtu otsused tühistada ning teha
asja alama astme kohtutele uueks läbivaatamiseks saatmata uus otsus, millega rahuldada hagi, mõista
kostjalt hageja kasuks välja 22 860 eurot, viivised 3199 eurot 21 senti, hagi esitamisest kohtuotsuseni
viivised seaduses sätestatud määras kindla summana ning kohtuotsuse tegemisest kohase täitmiseni
viivised VÕS § 113 lg-s 1 sätestatud määras. Menetluskulud palus hageja jätta kõikides
kohtuastmetes kostja kanda, kostja menetluskulud tema enda kanda.
Ringkonnakohus on kohaldanud vääralt materiaalõigust ja rikkunud oluliselt menetlusõiguse norme
ning see on kaasa toonud ebaõige kohtulahendi.
Ringkonnakohus leidis ekslikult, et kostjal ei lasu hageja ees rahalisi kohustusi ei arvete tasumiseks
ega kahju hüvitamiseks. Olukorras, kus kostja juhatuse liige on hagejale enne faktooringu kliendi
finantseerimist kinnitanud, et on arvetel toodud kauba kätte saanud, arvetele ei ole esitatud
kreeditarveid ja et tal on arvete tasumise kohustus, ei saa kostja hiljem vabaneda arvete tasumise või
kahju hüvitamise kohustusest pelgalt väitega, et ta tegelikult siiski arvetel märgitud kaupa ei saanud.
Selline praktika halvab tsiviilkäibe.
Võlgnik on teadlikult ja tahtlikult andnud vale kinnituse selle kohta, et tal on faktooringu kliendi ees
kohustused, seetõttu peaks VÕS § 171 lg 1 alusel vastuväidete esitamine olema hea usu põhimõttest
lähtuvalt lubamatu. Hea usu põhimõtte vastane saab olla kostja tuginemine võla puudumisele
(Riigikohtu 23. veebruari 2016. a otsus tsiviilasjas nr 3-2-1-147-15 p 15). Kostja alguses kinnitas ja
hiljem eitas seniselt võlausaldajalt kauba saamist. Õigusi võib kuritarvitada ka vastuolulise
käitumisega (Riigikohtu 7. novembri 2007. a otsus tsiviilasjas nr 3-2-1-102-07, p 16).
Ringkonnakohus on ebaõigesti kohaldanud VÕS § 186, sest senise võlausaldaja kreeditarve esitamine
ei muuda faktooringu kliendi ja kostja vahel sõlmitud müügilepingut tagantjärele olematuks ega
lõpeta lepingust tulenevaid rahalisi nõudeid (Riigikohtu 28. aprilli 2004. a otsus tsiviilasjas nr 3-2-1-
43-04; 6. veebruari 2013. a otsus tsiviilasjas nr 3-2-1-184-12, p 30; vt ka VÕS-I komm, lk 680). Nii
faktooringu klient senise võlausaldajana kui ka kostja kinnitasid enne seda, kui faktooringu klient
hagejale nõuded loovutas, et senine võlausaldaja on kohustused kohaselt täitnud ja kauba üle andnud.
Isegi kui käsitada kreeditarve väljastamist nõudest loobumisena, esitas kostja kreeditarved hagejale
veebruaris 2013, seega pärast seda, kui faktooringu klient nõuded hagejale loovutas.
Nõude tunnustamine (võlatunnistuse andmine) toob kaasa õiguslikud tagajärjed ja see on käsitatav
tehinguna. Kinnituskirja andmisega on kostja vastuväidetest loobunud. Võlatunnistuse andmisega
kaasnevatest tagajärgedest vabanemiseks peab võlatunnistus olema tühine või see tuleb tühistada
(Riigikohtu 13. aprilli 2016. a otsus tsiviilasjas nr 3-2-1-9-16, p 27), kostja ei ole võlatunnistust
tühistanud. Isegi kui kostja seniselt võlausaldajalt kaupa ei saanud, ei vabane ta ostuhinna tasumise
kohustusest, ka juhul, kui müüja oleks lepingut rikkunud. Kostja peab esitama nõuded faktooringu
kliendi vastu.
Kohtud oleksid pidanud rahuldama hageja alternatiivse õigusvastase kahju hüvitamise nõude, sest
kostja seaduslik esindaja kinnitas istungil, et teadis, et kinnituskirja allkirjastamine on aluseks, et
hageja maksab faktooringu kliendile raha. Teo õigusvastasus tuleneb VÕS § 1045 lg 1 p-dest 7 ja 8,
kaitsenormid on VÕS § 6, § 76 lg 2, TsÜS § 138 lg-d 1 ja 2. Kahju on raha, mille hageja faktooringu
kliendile välja maksis ning ei ole tagasi saanud. Kui kostja ei oleks hagejale ebaõigeid kinnitusi
andnud, ei oleks hagejal kahju tekkinud.
Ringkonnakohtu otsus on vastuoluline ja üllatuslik, sest ringkonnakohus ütles esmalt, et
loovutuspakkumuses märgitud faktooringu kliendi nõuded kostja vastu läksid hagejale üle, ning
samas ütleb ringkonnakohus, et faktooringu kliendil ei ole nõuet kostja vastu, seetõttu ei olnud tal
võimalik nõuet hagejale loovutada.
9. Vastuses kassatsioonkaebusele leiab kostja, et kassatsioonkaebus tuleb jätta rahuldamata. Kostja ei
pea kaebust põhjendatuks ja vaidleb sellele vastu.
Ringkonnakohus ei leidnud, et faktooringu kliendi ja kostja vahelised lepingulised suhted on
lõppenud, vaid leidis, et kreeditarvete väljastamisega on tõendatud, et faktooringu klient ei ole
müüjana kostjale kaupa üle andnud, seetõttu on asjakohatud hageja viited Riigikohtu praktikale.
Ringkonnakohus asus õigesti seisukohale, et kuna senine võlausaldaja kostjale kaupa üle ei andnud,
ei ole hagejal uue võlausaldajana rahalisi nõudeid kostja vastu.
Nõude loovutamine ei muuda lepingulist suhet, vaid see jääb kehtima samadel tingimustel mis enne.
Pooled ei vaidle selle üle, et kostja pidi kauba eest tasuma pärast kauba kättesaamist, kui kostja ei ole
kaupa kätte saanud, ei pea ta tasuma ei faktooringu kliendile ega hagejale uue võlausaldajana
ostuhinda. Kostja vastuväide ei tulene mitte kreeditarve esitamisest, vaid müüja kohustuse
rikkumisest. Vastuväite saab kostja esitada nii enne kui ka pärast nõude loovutamist.
Kostja võib esitada hagejale vastuväite, et ta kaupa kätte ei saanud, kinnituskiri (deklaratiivne
võlatunnistus) ei tekita hageja ja kostja vahel eraldiseisvat õigussuhet, vaid kindlaks tuleb teha, kas
võlg on olemas või mitte (Riigikohtu 8. aprilli 2009. a otsus tsiviilasjas nr 3-2-1-22-09, p 11). Kui
põhikohustust ei ole, ei teki kohustusi ka deklaratiivsest võlatunnistusest, seetõttu ei tule ka
deklaratiivset võlatunnistust eraldi tühistada. Hageja viide lahendile asjas nr 3-2-1-147-15 on väär,
sest seal käsitletakse konstitutiivset võlatunnistust.
Ringkonnakohus leidis õigesti, et hea usu põhimõttele viidates ei ole võimalik nõuda isikult sellise
kohustuse täitmist, mida tal tekkinud ei ole. Faktooringulepingu täitmata jätmise riski kannab hageja
kui faktoor. Hageja ja faktooringu kliendi vahelises õigussuhtes piisas tagasiostukohustuse
realiseerimiseks lepingu p 7.2 kohaselt sellest, kui hageja saadab teate faktooringu kliendile.
VÕS § 1044 lg-st 2 tulenevalt ei saa hageja esitada lepinguväliseid nõudeid, vaid saab tugineda
üksnes kostjaga sõlmitud müügilepingule. Kostja nõudis faktooringu kliendilt ehk müüjalt kohustuse
täitmist, kuid kreeditarvete esitamisega sai kostjale selgeks, et müüja enda kohustust ei täida. Kahju
on tekitanud faktooringu klient, sest just tema lõi enda käitumisega hagejale ebaõige ettekujutuse
tegelikest asjaoludest, mistõttu hageja oli eksimuses ja sai varalist kahju.
KOLLEEGIUMI SEISUKOHT
10. Kolleegium leiab, et ringkonnakohtu otsus tuleb TsMS § 691 p 2 ja § 692 lg 1 p-de 1 ja 2 alusel
materiaalõiguse normi ning menetlusõiguse normi olulise rikkumise tõttu tühistada osas, milles
ringkonnakohus jättis maakohtu otsuse muutmata osas, millega maakohus jättis hageja õigusvastaselt
tekitatud kahju hüvitamise nõude rahuldamata, ning osas, milles ringkonnakohus jaotas
menetluskulud ja määras menetluskulud kindlaks. Asi tuleb tühistatud osas saata uueks
läbivaatamiseks samale ringkonnakohtule. Ringkonnakohtu otsus tuleb jätta muutmata osas, milles
ringkonnakohus jättis rahuldamata hageja müügilepingu täitmise nõude. Hageja kassatsioonkaebus
rahuldatakse osaliselt.
11. Pooled vaidlevad kassatsiooniastmes selle üle, kas hagejal on õigus nõuda kostjalt müügilepingu
täitmisena ostuhinna tasumist või alternatiivselt õigusvastaselt tekitatud kahju hüvitamist ebaõige
kinnituse andmise tõttu. Kolleegium käsitleb esmalt hageja ostuhinna tasumise nõuet (I) ja seejärel
kahju õigusvastasest tekitamisest tulenevat nõuet ja teeb menetluslikud otsustused (II).


                                                   I
12. Kolleegium märgib esmalt, et maakohtu otsuse resolutsioon ei vasta TsMS § 442 lg 5 nõuetele.
Maakohtu otsuse resolutsioonis on jäetud hagi rahuldamata, kuid selles pole eristatud hageja
alternatiivseid nõudeid. Seda viga pole parandanud ka ringkonnakohus. Kui rahuldamata jäetakse
alternatiivseid nõudeid sisaldav hagi, tuleb need nõuded kohtuotsuse resolutsioonis märkida. See
tagab mh TsMS § 371 lg 1 p 4 järgimise edaspidi.
Kolleegium nõustub ringkonnakohtuga, et hagejal ei ole kostja vastu müügilepingust tulenevat
ostuhinna tasumise nõuet, sest müüja ei ole kostjale müügilepingujärgseid nutitaskuid üle andnud.
Kolleegium arvestab kassatsiooninõude kontrollimisel TsMS § 688 lg 3 esimese lause ja lg 4 järgi
faktilisi asjaolusid, mis on tuvastatud menetlusõiguse normi järgides alama astme kohtu otsusega.
Hageja väitis kassatsioonkaebuses, et ringkonnakohtu otsus on vastuoluline ja üllatuslik, sest
ringkonnakohtu otsuse kohaselt läksid faktooringu kliendi nõuded kostja vastu hagejale üle, kuid
samas märkis ringkonnakohus, et faktooringu kliendil ei ole nõuet kostja vastu, mistõttu ei olnud tal
võimalik nõuet hagejale loovutada. Kolleegium nõustub, et iseenesest on kassaatori etteheide õige,
kuid see ei ole kohtuotsuse tühistamise alus, sest ringkonnakohus on otsuse punktides 9-12 üheselt
asunud seisukohale, et faktooringu kliendil ei olnud loovutatavat ostuhinna tasumise nõuet, sest ta ei
olnud kostjale kaupa üle andnud.
13. Hageja väidab kassatsioonkaebuses, et analoogia korras VÕS § 258 lg-ga 1 ei ole kostjal
VÕS § 171 lg-st 1 tulenevat õigust tugineda sellele, et ta kaupa ei saanud, ja kostja peab esitama oma
nõuded faktooringu kliendi, ITMM OÜ vastu. Kolleegium leiab, et viide VÕS § 258 lg-le 1 on
asjakohatu. Ringkonnakohus tuvastas otsuse p-des 9-12, et mh kreeditarvetega on tõendatud, et
müüja ei ole kostjale kokkulepitud kaupa (s.o nutitaskuid) tarninud. Seega nõustub kolleegium
ringkonnakohtuga, et kostjal ei ole tekkinud ostuhinna tasumise kohustust ning sellele vastuväitele on
kostjal võimalik VÕS § 171 lg 1 kohaselt tugineda ka faktoori kui uue võlausaldaja suhtes. Lisaks ei
nõua praeguses asjas faktooringuvõlgnik faktoorilt raha tagastamist.
Kuna ringkonnakohus ei pidanud kreeditarvete esitamist nõudeõigusest loobumiseks, ei ole
asjakohane hageja väide, et kreeditarved esitati pärast nõude loovutamist. Sõltumata nõude
loovutamise ja kreeditarvete väljastamise ajast, ei ole kostjal ostuhinna tasumise kohustust, sest
faktooringu klient ei ole nutitaskuid kostjale üle andnud.
Hageja väitis samuti, et kinnituskirja andmisega on kostja vastuväidetest loobunud. Kolleegium leiab,
et ka juhul kui kostja kinnituskirjad olid käsitatavad deklaratiivse võlatunnistusena, ei saa sellest
vähemalt eelduslikult järeldada, et võlgnik oleks loobunud aluskohustuse puudumise vastuväitest.


                                                    II
14. Alternatiivselt on hageja nõudnud kostjalt õigusvastaselt tekitatud kahju hüvitamist VÕS § 1043,
§ 1045 lg 1 p-de 7 ja 8 ning VÕS § 6, § 76 lg 2 ning TsÜS § 138 lg-te 1 ja 2 alusel.
Hageja heidab kostjale ette kinnituskirja allkirjastamist, milles kostja kinnitas, et tal on müüjale arve
tasumise kohustus, arvele ei ole väljastatud kreeditarvet ning ta on kauba kätte saanud. Hageja leiab,
et see kostja tegu on õigusvastane, sest kostja ei olnud kaupa kätte saanud ning teadis, et tema
kinnituse alusel teeb hageja väljamakse senisele müügilepingujärgsele müüjale ehk faktooringu
kliendile. Hageja käsitluse kohaselt on kahju raha, mis ta faktooringulepingu alusel faktooringu
kliendile välja maksis ning mida ta ei ole tagasi saanud. Hageja tõi välja, et tekkinud kahju on
põhjuslikus seoses kostja teoga, sest kui kostja ei oleks ebaõigeid kinnitusi andnud, ei oleks hageja
faktooringu kliendile raha üle kandnud.
Maakohus märkis, et kuna ei ole tuvastatud kostja tegu, mis oleks kaasa toonud hagejale kahju
õigusvastase tekitamise, ei hinda kohus ka kahju olemasolu hagejal, põhjuslikku seost ja teo
õigusvastasust (maakohtu otsuse p 21). Sealjuures leidis maakohus, et hageja ei ole tõendanud väidet,
mille kohaselt kostja juhatuse liige ja faktooringu kliendi juhatuse liige on omavahel sõbrad
(maakohtu otsuse p 20.2). Ringkonnakohus märkis üldsõnaliselt, et deliktilise kahju hüvitamise
nõude rahuldamiseks puuduvad üldised eeldused. Samuti märkis ringkonnakohus, et hageja ei ole
esitanud asjaolusid, mis annaks aluse asuda seisukohale, et kostja teo (kinnituskirjade allkirjastamine)
tulemusena tekkis tal kahju kolmandale isikule (faktooringu klient) ülekannete tegemisega.
15. Kolleegium on varem korduvalt väljendanud seisukohta, et kahju õigusvastasest tekitamisest
tuleneval süül põhineva deliktilise vastutuse kohaldamiseks peab hageja üldjuhul tõendama kostja
teo, kahju, põhjusliku seose kostja teo ja kahju vahel ning teo õigusvastasuse. Kui hageja on
tõendanud, et kostja on põhjustanud õigusvastaselt kahju, siis vabaneb kostja vastutusest, kui ta
tõendab oma süü puudumise (Riigikohtu 1. juuni 2016. a otsus tsiviilasjas nr 3-2-1-38-16, p 11;
16. juuni 2016. a otsus tsiviilasjas nr 3-2-1-45-16, p 14).
Kostjale etteheidetav tegu on hageja väitel see, et kostja viis arvete ja kinnituskirja kinnitamisega
hageja eksitusse, kinnitades, et ta on kauba kätte saanud, ja sellele tuginedes tegi hageja
rahaülekanded faktooringu kliendile.
Teo õigusvastasuse tuletab hageja kahest alusest: kostja on rikkunud seadusest tulenevat kohustust
või käitunud tahtlikult heade kommete vastaselt (VÕS § 1045 lg 1 p-d 7 ja 8). Kolleegiumi arvates ei
ole maakohus kostja teo õigusvastasust hinnanud, ringkonnakohus on üldsõnalise seisukoha võtnud
üksnes põhjusliku seose kohta. Sellega on rikutud TsMS § 442 lg-t 8.
16. Hageja väitel on kostja tegu esmalt õigusvastane seadusest tuleneva kohustuse rikkumise tõttu
VÕS § 1045 lg 1 p 7 mõttes. Kui hageja tahab tõendada kahju tekitamise õigusvastasust sellega, et
kostja rikkus seaduses sätestatud kohustust, siis peab ta sellise rikkumise tõendama
(Riigikohtu 10. novembri 2010. a otsus tsiviilasjas nr 3-2-1-88-10, p 10; 1. juuni 2016. a otsus
tsiviilasjas nr 3-2-1-38-16, p 11; 16. juuni 2016. a otsus tsiviilasjas nr 3-2-1-45-16, p 14).
Hageja viitas kaitsenormidena, millest tulenevat kohustust on kostja rikkunud, hea usu põhimõttele
(VÕS § 6, § 76 lg 2; TsÜS § 138 lg-d 1 ja 2) ning leidis, et VÕS § 1045 lg 3 mõttes õigusvastasust
välistavaid asjaolusid ei ole, sest hea usu põhimõtte üks eesmärk on kaitsta hagejaga sarnaseid isikuid
sarnase kahju eest. Kolleegium leiab, et hea usu põhimõtet sätestavad õigusnormid ei ole VÕS § 1045
lg 1 p 7 tähenduses kaitsenormid ja hageja on selles osas eksinud.
Seega ei ole kolleegiumi hinnangul alust pidada kostjat kinnituskirja allkirjastamisega seadusest
tulenevat kohustust VÕS § 1045 lg 1 p 7 mõttes rikkunuks.
17. Teise alternatiivina väidab hageja, et kostja tegu on õigusvastane VÕS § 1045 lg 1 p 8 järgi, sest
kinnituskirjade allkirjastamisega on hageja tahtlikult heade kommete vastase käitumisega viinud
hageja eksitusse, kinnitades, et ta on kauba kätte saanud, ning hageja on sellele tuginedes teinud
rahaülekanded faktooringu kliendile.
Kostja käitumise õigusvastasuse tuvastamine VÕS § 1045 lg 1 p 8 alusel eeldab, et kostjale saab ette
heita tahtlikku heade kommete vastast käitumist. Kolleegium on varasemas praktikas leidnud, et
heade kommete vastane on siis, kui teo eesmärk oli teise isiku tahtlik kahjustamine, ning lisanud, et
VÕS § 1045 lg 1 p 8 kohaldamisel peab olema tõendatud, et kostjal oli algusest peale tahe hagejat
kahjustada (Riigikohtu 5. juuni 2013. a otsus tsiviilasjas nr 3-2-1-62-13, p 17; 15. aprilli 2015. a otsus
tsiviilasjas nr 3-2-1-18-15, p 10). Samas on kolleegium leidnud, et teo õigusvastasuse tuvastamiseks
VÕS § 1045 lg 1 p 8 järgi piisab, kui kostja mõistis oma käitumise õigusvastasust ja möönis, et see
võib hagejale kaasa tuua kahju (Riigikohtu 15. aprilli 2015. a otsus tsiviilasjas nr 3-2-1-18-15, p 10).
Kolleegium märgib, et iseenesest ei ole välistatud, et kauba kättesaamise kinnitamist olukorras, kus
isik ei ole tegelikkuses kaupa kätte saanud, võiks lugeda tahtlikult ebaõige informatsiooni andmise
tõttu heade kommete vastaseks, kui isik möönis, et sellest võib tekkida kinnituse saajal kahju.
Kuivõrd kohtud jätsid hindamata kostja tahtluse kinnituskirjade andmisel ja selle tagajärgede suhtes
ja riigikohtul puudub pädevus faktiliste asjaolude tuvastamiseks (TsMS § 688 lg 5), siis tuleb
ringkonnakohtu otsus kahju hävitamise nõude osas tähistada ja asi saata uueks läbivaatamiseks
samale ringkonnakohtule.


18. Ringkonnakohtu hinnangu kohta, et põhjuslikku seost ei ole, märgib kolleegium järgmist.
Ringkonnakohus leidis otsuse p-s 16, et kostja ei tekitanud iseenesest ainuüksi kinnituskirjade
kinnitamisega hagejale õigusvastaselt kahju. Ringkonnakohus lisas, et hageja ei ole esitanud
menetluse kestel selliseid asjaolusid, mis annaks aluse asuda seisukohale, et kostja teo
(kinnituskirjade allkirjastamine) tulemusena tegi ta kolmandale isikule (faktooringu klient)
ülekandeid ja selle tõttu tekkis talle kahju. Ringkonnakohus märkis, et hageja tegi rahaülekandeid
faktooringu kliendiga sõlmitud lepingu alusel.
Kolleegium on varasemas praktikas märkinud, et põhjusliku seose tuvastamisel tuleb kohaldada nn
conditio sine qua non põhimõtet. Selle põhimõtte kohaselt loetakse ajaliselt eelnev sündmus hilisema
sündmuse põhjuseks, kui ilma esimese sündmuseta poleks ajaliselt hilisemat sündmust toimunud. Kui
kahjulik tagajärg oleks ikkagi saabunud, pole isiku käitumine kahju põhjuseks (Riigikohtu 8. jaanuari
2013. a otsus tsiviilasjas nr 3-2-1-173-12, p 18; Riigikohtu 8. juuni 2016. a otsus tsiviilasjas nr 3-2-1-
42-16, p 19).
Käesolevas asjas tuleb seega anda hinnang sellele, kas hageja oleks rahaülekanded teinud ka siis, kui
kostja ei oleks hageja saadetud kirjale vastuseks kinnituskirjas kinnitanud, et ta on kauba kätte
saanud. Kui hagejale oleks kahju tekkinud ka juhul, kui kostja ei oleks kauba kättesaamist kinnitanud,
siis ei ole kinnituskirjade allkirjastamine ja kahju tekkimine põhjuslikus seoses.
Asja uuel läbivaatamisel peab ringkonnakohus analüüsima, kas hagejal on kostja vastu kahju
õigusvastasest tekitamisest tulenev nõue, arvestades käesoleva otsuse p-des 15-18 toodut.
19. Ülalmärgitud põhjendustel tuleb kassatsioonkaebus rahuldada osaliselt. Kuna asi saadetakse
ringkonnakohtule uueks läbivaatamiseks, jääb menetluskulude jaotus ja rahaline kindlaksmääramine
TsMS § 173 lg 3 teise lause ja § 174 lg 6 alusel ringkonnakohtu otsustada.
20. Kassatsioonkaebuse osalise rahuldamise tõttu tuleb TsMS § 149 lg 4 esimese lause alusel
kassatsioonikautsjon tagastada. TsMS § 149 lg 8 esimese lause järgi tuleb kassatsioonikautsjon
tagastada menetlusosalisele, kes selle tasus või kelle eest see tasuti.


Peeter Jerofejev, Henn Jõks, Jaak Luik

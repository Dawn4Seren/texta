                         KOHTUMÄÄRUS


Kohus                                         Tartu Halduskohus

Kohtunik                                      Raili Randlane

Määruse tegemise aeg ja koht                  14. oktoober 2016, Jõhvi

Kohtuasja number                              3-16-821

Kohtuasi                                      A.P. kaebus Viru Vangla 09.12.2015 käskkirja nr 6-
                                              3/1593 tühistamiseks, selle alusel kohaldatud
                                              karistuse, 28.03.2016 vastuse nr 6-16/5-4 ja
                                              tõlkimisest keeldumise õigusvastaseks tunnistamiseks
                                              ning 10 000 euro suuruse mittevaralise kahju
                                              hüvitamiseks

Menetlustoiming                               Kaebuse tagastamine




RESOLUTSIOON
1. Tagastada A.P. kaebus.
2. Saata määrus kaebajale vene keelde tõlgituna teadmiseks.

EDASIKAEBAMISE KORD
Määrust saab vaidlustada Tartu Ringkonnakohtus.
Määruskaebuse võib esitada Tartu Halduskohtu Jõhvi kohtumaja kaudu 15 päeva jooksul määruse
ärakirja kättesaamisest arvates.


ASJAOLUD, MENETLUSOSALISTE SEISUKOHAD JA TAOTLUSED

1. 09.12.2015 on Viru Vanglas koostatud käskkiri nr 6-3/1593, millega karistati kinnpeetav A.P.t
(edaspidi kaebaja) 12.11.2015 kell 13.35 ja 16.45 toime pandud kodukorra punkti 1.11.28 nõuete
süüliste rikkumiste eest noomitustega.
07.01.2016 koostatud vaie-kaebus-nõudes soovis kaebaja saada 10 000 euro suurust hüvitist kahju
eest, mis tekitati talle seetõttu, et 09.12.2015 käskkirja nr 6-3/159 ei tõlgitud talle vene keelde.
Kaebaja väitis, et käskkirja vaidlustamise võimalusest ilma jätmisega diskrimineeriti teda keele ja
rahvusliku vähemusse kuulumise pinnal, alandati tema inimväärikust ning tekitati 10 000 euro
suurune kahju. 28.03.2016 koostatud vastuses nr 6-16/5-4 leiti, et vangla tegevus pole olnud
õigusvastane ning jäeti kahjunõue rahuldamata.

2. 26.04.2016 koostatud kaebuses palus kaebaja, et Viru Vangla 09.12.2015 käskkiri nr 6-3/1593
tühistataks, loetaks selle alusel kohaldatud karistus, 28.03.2016 vastus nr 6-16/5-4 ja tõlkimisest
keeldumine õigusvastaseks ning makstaks välja 10 000 euro suurune hüvitis mittevaralise kahju
tekitamise eest. Ühtlasi esitas ta menetlusabi taotlused, milledes palus riigilõivu tasumisest
vabastamist, riigi kulul advokaadi võimaldamist ning vaidlustatud käskkirja ja vastustaja vastuse
riigi kulul vene keelde tõlkimiseks. Kaebuse lõppu lisas ta ka koopia saamise palve.
04.05.2016 kohtumäärusega jättis Tartu Halduskohus kõik kaebaja taotlused rahuldamata ning andis
talle 15 päeva pikkuse tähtaja 300 euro suuruse riigilõivu tasumiseks. Kaebaja vaidlustas määruse,
kuid 16.06.2016 jättis Tartu Ringkonnakohus tema määruskaebuse rahuldamata ja peale Riigikohtu
15.09.2016 määrust nr 3-7-1-3-555-16 Tartu Halduskohtu määrus jõustus. Kaebaja on jõustunud
kohtumääruse 28.09.2016 kätte saanud, kuid pole kuni käesoleva ajani riigilõivu ära tasunud.

KOHTU PÕHJENDUSED

3. HKMS § 120 lg 1 p-de 3, 8 ja lg 3 kohaselt peab kohus kaebuse saamisel kontrollima, kas see
vastab nõuetele, tegema kõrvaldatavate puuduste ilmnemisel määruse kaebuse käiguta jätmiseks
ning andma tähtaja puuduste kõrvaldamiseks. HKMS § 121 lg 1 p 2 kohaselt peab kohus kaebuse
määrusega tagastama, kui kaebaja pole kohtu määratud tähtaja jooksul puudusi kõrvaldanud ja need
takistavad asja läbivaatamist.
HKMS § 104 lg-s 1 on sätestatud, et kaebuse esitamisel halduskohtule tuleb tasuda riigilõiv seaduse
kohaselt. Kaebuses mitme nõude, sealhulgas alternatiivsete nõuete esitamisel tasutakse riigilõivu,
lähtudes nõudest, mille esitamisel on ette nähtud suurim riigilõiv. HKMS § 104 lg 2 annab kohtule
õiguse määrata tähtaeg riigilõivu tasumiseks ning näeb ette kaebuse tagastamise selle määratud
tähtpäevaks tasumata jätmise korral. RLS § 60 lg 2 kohaselt peab kahju hüvitamise nõudega
kaebuse halduskohtule esitamisel tasuma riigilõivu 3 protsendi ulatuses summast, mille
väljamõistmist taotletakse, kuid mitte alla 15 euro ja mitte üle 750 euro. HKMS § 39 lg 1 p 4
kohustab kaebusele lisama andmed riigilõivu tasumise kohta või esitama menetlusabi taotluse.

4. Kaebaja on küll esitanud menetlusabi taotluse, kuid kohus jättis selle rahuldamata ja vastav
kohtumäärus on jõustunud. Seega tekkis tal kohustus tasuda kaebuse nõudest tulenev 300 euro
suurune riigilõiv. Tema pole seda aga vaatamata kohtu poolt tagajärgede kohta antud hoiatusele
teinud.

5. Eeltoodud põhjusel ei vasta kaebus seaduses kehtestatud nõuetele. Kuna riigilõivu tasumata
jätmine on puudus, milline ei võimalda kaebust menetlusse võtta, peab Tartu Halduskohus selle
HKMS § 121 lg 1 p 2 kohaselt kaebajale tagastama.


/allkirjastatud digitaalselt/
Raili Randlane

                          KOHTUMÄÄRUS

 Kohus                              Tartu Ringkonnakohus

 Kohtukoosseis                      Viivi Tomson, Kai Kullerkupp, Üllar Roostoja

 Määruse tegemise aeg ja koht       10. november 2016, Tartu

 Tsiviilasja number                 2-14-63107

 Tsiviilasi                         H.J. avaldus testaatori tegeliku tahte selgitamiseks

 Vaidlustatud kohtulahend           Tartu Maakohtu 28. septembri 2016 määrus

 Kaebuse esitaja ja kaebuse liik    H.J. määruskaebus

 Kohtuistungi toimumise aeg         Kirjalik menetlus

 Menetlusosalised ja nende          Määruskaebuse esitaja (avaldaja): H.J. (ik: XXXXXXXXX),
                                    esindaja advokaat Katri Bagirov
 esindajad
                                    Vastustaja (puudutatud isik): M.L.S. (ik: XXXXXXXX),
                                    esindaja advokaat Birgit Sisask


RESOLUTSIOON
1. Tühistada Tartu Maakohtu 28. septembri 2016 määrus ja saata tsiviilasi maakohtule
uueks läbivaatamiseks eelmenetluse staadiumis.
2. Rahuldada H.J. määruskaebus osaliselt.

Edasikaebamise kord
Menetlusosalisel on õigus esitada määruskaebus Riigikohtule 15 päeva jooksul alates määruse
kättetoimetamisest.
Hagita menetluses võib menetlusosaline Riigikohtus menetlustoiminguid teha ning avaldusi ja
taotlusi esitada ise või advokaadi vahendusel.
Juhul, kui menetlusosaline taotleb menetlusabi, peab ta esitama tähtaja kestel määruskaebuse.
Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus mõistliku tähtaja pärast
menetlusabi taotluse lahendamist, kui nimetatud taotlus ei ole esitatud põhjendamatult või
tähtaja pikendamise eesmärgil.

ASJAOLUD
1. H.J. (avaldaja) esitas 29.12.2014 maakohtule avalduse testaatori tegeliku tahte selgitamiseks,
milles palus tuvastada, et 16.07.2014 surnud H.S. (S) tegelikuks tahteks 18.03.1993 koostatud
testamentidega nr 27 ja 28 oli tunnistada ühiselt tema kogu vara pärijateks tütar H.J. ja poeg
A.S., kusjuures annakuna oli „Asula“ majavaldus koos kõrvalhoonetega (praegusel ajal Asula
kinnistu, registriosa nr XXX, asukohaga XXX) mõeldud jätta avaldajale ning ½ „XXX“
majavaldusest A.S.le.
Avalduse kohaselt pöördus avaldaja pärast oma ema H.S. surma avaldusega pärimismenetluse
algatamiseks Tartu notar Andrus Ruuli poole, esitades H.S. 18.03.1993 koostatud testamendi,
milline on tõestatud samal kuupäeval XXX Vallavalitsuses vallasekretär M.K. poolt ja
registreeritud registris kande nr 27 all. Testamendi sisuks on: „kogu oma vara, mis mulle kuulub
minu surma päeval, ükskõik kus see asub või millest koosneb, sealhulgas minule omandiõiguse
alusel kuuluva majavalduse „Asula“ koos kõrvalhoonetega pärandan oma tütrele H.J.`le
tingimusel, et annab eluaegse elamispinna selles elamus E.J.`le“. Samuti esitas avaldaja notarile
samal kuupäeval XXX Vallavalitsuse vallasekretär M.K. tõestatud testamendi, milline kannab
registrinumbrit 28 ning mille sisu on järgmine: „kogu oma vara, mis mulle kuulub minu surma
päeval, ükskõik kus see asub või millest koosneb, sealhulgas minule kuuluva ½ mõttelise osa
XXX vallas XXX asuva elamu „XXX“ pärandan oma pojale A.S.`ile.“ Mõlemad testamendid
on koostatud ühel ja samal ajal. Juriidilisest teadmatusest ja ilmselt ka vallasekretäri eksimusest
tulenevalt ei väljendatud testaatori tahteavaldust ühes testamendis, vaid see vormistati testaatori
lihtinimlikult avaldatud soovi põhjal kahte erinevasse testamenti. Juhul kui testaator oleks
vahetult peale testamendi nr 27 koostamist oma otsust muutnud ja soovinud selle sisu tühistada,
oleks selline tahte muutus kindlasti kajastatud ka testamendis nr 28. Seega kehtivad mõlemad
testamendid ning testaatori tegelikuks tahteks oli pärandada kogu temale kuuluv vara
surmapäeval, ükskõik millest see ka ei koosneks, oma lastele – tütrele H.J.le ja poeg A.S.le,
kusjuures annakuna oli Asula elamu mõeldud jätta avaldajale ning ½ XXX elamust A.S.le.
XXX kinnistu teise ½ mõttelist osa päris testamendijärgse pärimisõiguse tunnistusega
20.07.2005 A.S. vend A.S.. Testamendis nr 28 märgitud ½ mõttelist osa XXX elamust müüs
H.S. A.S.le ja kandis müügist saadud tulu samal päeval A.S. arvele. Seega on testaatori tahe
testamendi nr 28 osas realiseeritud, kuid puudutatud isik soovib siiski kasutada testamendist
nr 28 tulenevat õigust. Notar on seisukohal, et notaril on alus tunnistada pärijaks M.L.S., kes
on pärijaks oma 24.02.2011 surnud isa A.S. asemel.
2. Puudutatud isik palus jätta avaldus läbi vaatamata, kuna avaldus ei ole läbivaadatav hagita
menetluse korras. Kui kohus leiab, et on alus avaldus läbi vaadata, lugeda H.S. tegelikuks
tahteks pärandada kogu oma vara poeg A.S.le. Avaldaja seisukohad on meelevaldsed ja ei
põhine tõenditel. Juhul kui testaator soovis vahetult pärast testamendi nr 27 koostamist selle
sisu tühistada, ei pidanud selline tahte muutus sisalduma testamendi tekstis (Eesti NSV
tsiviilkoodeksi (TsK) § 548, sarnaselt pärimisseaduse (PärS) § 88). Varem tehtud testament
kaotab hilisema testamendi või pärimislepinguga kehtivuse niivõrd, kuivõrd ta on hilisema
testamendi või pärimislepinguga vastuolus. Testamendiga nr 28 jätab testaator kogu oma vara
A.S.le, testamendiga nr 27 aga avaldajale, mistõttu ei ole võimalik testamente koos ja


                                                2
vastuoludeta tõlgendada. Meelevaldne on ka seisukoht, et Asula elamu ja ½ mõttelist osa XXX
elamust on käsitletavad annakutena. Testamendi sõnastus ei vasta annaku mõistele.

MAAKOHTU LAHEND
3. Tartu Maakohus jättis 28. septembri 2016 määrusega avalduse tuvastada, et 16. juulil 2014
surnud H.S. tegelikuks tahteks 18. märtsil 1993 koostatud testamentidega nr 27 ja 28 oli
tunnistada ühiselt tema kogu vara pärijateks tütar H.J. ja poeg A.S., kusjuures „Asula“
majavaldus koos kõrvalhoonetega (praegusel ajal Asula kinnistu, registriosa nr XXX,
asukohaga XXX) oli mõeldud jätta H.J.le ning ½ „XXX“ majavaldusest A.S.le, rahuldamata.
Menetluskulud jättis maakohus TsMS § 172 lg 1 alusel avaldaja kanda.
Määruse kohaselt palus puudutatud isik jätta avaldus läbi vaatamata või juhul, kui kohus leiab,
et on alus avalduse läbivaatamiseks, lugeda H.S. tegelikuks tahteks pärandada kogu oma vara
poeg A.S.le. Kohtuistungil puudutatud isik loobus oma menetluslikust seisukohast.
Testamendid on koostatud 1993. a, seega tuleb lähtuda tol ajal kehtinud TsK sätetest.
Kohus leidis, et testamendid on täielikult vastuolus ja seetõttu TsK § 548 lg 3 alusel tühistab
hiljem koostatud testament varem koostatud testamendi. Kuna mõlemad testamendid on
koostatud ühel päeval, saab hilisemaks lugeda seda testamenti, mis on hiljem registrisse kantud.
Nimetatud kahte testamenti ei ole võimalik täita, kuivõrd pärandaja on pärandanud kogu oma
vara kahele erinevale isikule. Nr 27 all registreeritud testamendi järgi pärandab H.S. kogu oma
vara, sealhulgas temale omandiõiguse alusel kuuluva majavalduse „Asula“ koos
kõrvalhoonetega, oma tütrele H.J.le. Nr 28 all registreeritud testamendi järgi pärandab H.S.
kogu oma vara, sealhulgas temale kuuluva ½ mõttelise osa elamust „XXX“, oma pojale A.S.le.
Selline sõnastus viitab selgelt, et eraldi („sealhulgas“) märgitud vara kuulub kogu päritava vara
hulka.
Avaldaja esitatud tõendite alusel ei ole võimalik tõlgendada testamente avalduses soovitud
viisil. Kviitung kahe testamendi eest tasumise kohta tõendab seda, et kui oli koostatud ja
registrisse kantud kaks testamenti, siis tuli ka kahe eest tasuda, kuid kviitung ei tõenda
testamentide sisu ega testamentide tegija tahet. Väljavõtted H.S. isiklikest märkmetest ei ole
käsitletavad tõenditena, kuna nendest ei ole aru saada, kelle märkmed need on. 20.07.2005
müügileping (esitatud ainult esileht) XXX majavalduse ½ mõttelise osa müügi kohta A.S.le ei
ole tõend, mis muudaks või tühistaks testamentide sisu. Kui nimetatud vara on müüdud enne
pärandaja surma, ei kuulu see enam pärandvara hulka. Tõendina esitatud omakäelise testamendi
kohta selgitas avaldaja, et sellel ei ole juriidilist tähendust. Nimetatud tõendi jättis kohus
tähelepanuta. Seega ei ole esitatud ühtegi usaldusväärset tõendit, millest võiks järeldada, et
pärandajal oli avalduses väidetud tahe. Avaldaja arvamus, et juriidilisest teadmatusest ja ilmselt
ka vallasekretäri eksimusest ei väljendatud testaatori tahteavaldust ühes testamendis, vaid see
vormistati testaatori lihtinimlikult avaldatud soovi põhjal kahte erinevasse testamenti, ei ole
tõendatud ühegi tõendiga. Ka avaldaja arvamus, et juhul kui testaator oleks vahetult peale
testamendi nr 27 koostamist soovinud selle sisu tühistada, oleks selline tahte muutus kajastatud
testamendis nr 28, ei ole tõendatud ühegi tõendiga. Avaldaja väide, et kuna pärandaja müüs
nr 28 all registreeritud testamendis märgitud vara ära, seega on ema tahe A.S. testamendi osas
realiseeritud, ei ole põhjendatud, kuna pärandaja pärandab testamendiga A.S.le kogu oma vara,
sealhulgas XXX elamu ½ mõttelise osa.



MÄÄRUSKAEBUSE ESITAJA TAOTLUS JA PÕHJENDUSED
4. H.J. esitas määruskaebuse, milles taotleb Tartu Maakohtu 28. septembri 2016 määruse
tühistamist ja uue määruse tegemist, millega avaldus rahuldada ning tuvastada, et


                                                3
16. juulil 2014 surnud H.S. tegelikuks tahteks 18. märtsil 1993 koostatud testamentidega nr 27
ja 28 oli tunnistada ühiselt tema kogu vara pärijateks tütar H.J. ja poeg A.S., kusjuures „Asula“
majavaldus koos kõrvalhoonetega (praegusel ajal Asula kinnistu, registriosa nr XXX,
asukohaga XXX) oli mõeldud jätta H.J.le ning ½ „XXX“ majavaldusest A.S.le.
Menetluskulud palub määruskaebuse esitaja jätta poolte endi kanda.
Määruskaebuse põhjenduste kohaselt:
1) on nii PärS kui TsK järgi oluline testaatori tegeliku tahte väljaselgitamine. Testamendid olid
koostatud valmistrükitud blanketile, mille p-s 1 oli eeltrükitud lause „kogu oma vara, mis mulle
kuulub minu surma päeval, ükskõik kus see asub või millest koosneb“. Testaatori tahe on kirjas
eeltrükitud lause järel ja testamendid ei ole vastuolus. Tegemist on kahe testamendiga, millel
on väljendatud testaatori sisult erinevad soovid – pärand tütrele H.J.le ja pärand pojale A.S.le.
Isegi kui lugeda testamendid vastuolus olevaks, siis TsK § 548 lg 3 kohaselt tühistab hiljem
koostatud testament varem koostatud testamendi selles osas, milles see on vastuolus, mitte
täielikult;
2) võib TsK § 548 lg 4 järgi testamendi tühistada testaatori poolt avalduse esitamise teel
notariaalkontorile. Võttes arvesse, et testamendid nr 27 ja 28 olid koostatud samal päeval, neile
oli peale märgitud vastavalt H ja A ning nende eest oli tasutud ühe arvega ja lisaks, et testaator
suri üle 20 aasta peale testamentide koostamist, siis on igati põhjendatud jõuda järeldusele, et
kui testaatori tahe oleks olnud teistsugune kui testamentides, siis oli tal piisavalt aega, et emb-
kumb testament tühistada või muuta. Seda testaator teinud ei ole;
3) on XXX Vallavalitsuse vallasekretär M.K. andnud kirjaliku selgituse, kuidas 1993. a
testamentide koostamine vallas toimus. Vallasekretäri selgituse kohaselt oli testaatori tahe
pärandada oma vara oma lastele ja vormistati pärandaja tahe kahele testamendi blanketile;
4) on testamendi nr 27 järgi Asula elamu jäetud avaldajale tingimusel, et ta annab elamus
eluaegse elamispinna E.J.le. E.J. oli pärandaja elukaaslane, kellega ta oli koos oma surmani. Ka
see asjaolu, et testament nr 28 ei puuduta E.J. elamisõigust, kinnitab, et testaatori tahe on
väljendatud mõlemas testamendis ühiselt. TsK § 543 lg-te 1 ja 2 kohaselt on testaatoril õigus
panna pärijale, kellele läheb üle elamu, kohustus võimaldada teisel kodanikul eluaegselt
kasutada seda elamut või selle elamu osa. Seega on testamendis nr 27 väljendatud tahte näol
tegemist annakuga;
5) esitati kohtule väljavõtted H.S. isiklikust päevikust, kus on kirjas, et ta läheb tegema
„testamente“. Lisaks on päevikus lause „nagunii H saab kõik endale peale mind“. Testaatori
päevikust on võimalik järeldada, et tema teadmise juures tuli mitmele lapsele pärandamiseks
koostada mitu testamenti. Puhtalt kohtu väite pinnalt, et ei olevat aru saada, kelle märkmetega
on tegemist, ei ole põhjendatud jätta tõend arvestamata. Asjas on võimalik läbi viia
käekirjaekspertiis, millist võimalust kohus avaldajale ei pakkunud;
6) ei ole oluline, kas testaatori tahe väljendati vormiliselt kahel testamendil seetõttu, et eksis
vallasekretär, tõlgendati valesti seadust või oli tegemist testaatori lihtinimliku sooviga.

VASTUSTAJA VASTUVÄITED
5. M.L.S. vaidleb määruskaebusele vastu ning taotleb selle rahuldamata ja menetluskulude
määruskaebuse esitaja kanda jätmist.
Vastuväidete kohaselt:
1) on põhjendatud kohtu järeldus, et testamente nr 27 ja 28 ei ole võimalik koos vastuoludeta
tõlgendada, kuna ühe testamendiga pärandab testaator kogu oma vara ühele isikule ja järgneva
testamendiga teisele isikule, ning tulenevalt TsK § 548 lg-st 3 on kehtiv testament nr 28.
Nõustuda ei saa määruskaebuse seisukohaga, et testaatori tahtena on käsitletav vaid eeltrükitud



                                                4
teksti järel olev tekst. Esiteks ei ole määruskaebuse esitaja seda tõendanud ja teiseks, olukorras,
kus pärandaja on oma allkirjaga mõlemad testamendid kinnitanud, ei ole alust arvata, et
testamentide eeltrükitud osa tema tahtele ei vasta;
2) on põhjendamata määruskaebuse seisukoht, justkui testaator, juhul kui ta tahtnuks testamenti
nr 27 tühistada, oleks teinud TsK § 548 lg 4 kohase avalduse notariaalkontorile. Testaator sai
testamendi tühistamise osas sama hästi juhinduda TsK § 548 lg-st 3;
3) on määruskaebuse viited annakule tagajärjetud. Ka annakute jaatamine viib olukorrani, kus
kogu vara pärijaks on eri isikud, sealhulgas on testamendi nr 27 väidetavalt annakuna käsitletav
Asula majavaldus arvatav testamendi nr 28 „kogu oma vara“ hulka;
4) ei oma M.K. kirjalik selgitus sisulist tõenduslikku kaalu, kuna kirjeldab objektiivselt
testamentidest nähtuvat. Ühtlasi vaidleb vastustaja M.K. selgituse kasutamisele vastu
formaalsel põhjusel: tegu on tunnistaja ütlusega ja TsMS näeb tunnistaja ülekuulamise ette
üldreeglina istungil; M.K. selgitus 23 aasta taguste sündmuste kohta ei ole kontrollitav;
5) ei saa nõustuda testaatori tahte tõlgendamisel tuginemisega E.J.le ülalpidamise andmisele.
Kui E.J. oleks olnud pärandaja ülalpidamisel, oleks ta kvalifitseerunud sundosale;
6) leidis kohus õigesti, et esitatud päeviku väljavõtete puhul ei ole aru saada, kelle päevikuga
on tegu. Kui ka tegu oleks pärandaja päeviku väljavõtetega, ei kinnita määruskaebuse viited
väljavõtetele testamentide nr 27 ja 28 koos tõlgendamise võimalust.

RINGKONNAKOHTU PÕHJENDUSED
6. Ringkonnakohus leiab, et maakohtu vaidlustatud määrus tuleb TsMS § 657 lg 1 p 3 alusel
tühistada ning tsiviilasi saata maakohtule uueks läbivaatamiseks eelmenetluse staadiumis.
Määruskaebus tuleb osaliselt rahuldada.
7. H.J. esitas maakohtule avalduse, milles palus tuvastada, et 16.07.2014 surnud H.S. tegelikuks
tahteks 18.03.1993 koostatud testamentidega nr 27 ja nr 28 oli tunnistada ühiselt tema kogu
vara pärijateks tütar H.J. ning poeg A.S., kusjuures annakuna oli „Asula“ majavaldus koos
kõrvalhoonetega (käesoleval ajal Asula kinnistu registriosa nr XXX asukohaga XXX küla XXX
vald) mõeldud jätta avaldaja H.J.le ning ½ „XXX“ majavaldusest annakuna A.S.le.
Avalduses on H.J. viidanud nõude alusena TsMS § 475 lg-le 2.
TsMS § 475 lg 2 kohaselt vaatab kohus hagita menetluses läbi ka teisi asju, mis seadusega on
antud kohtu pädevusse ja mida ei saa läbi vaadata hagimenetluses.
Avaldusest ei nähtu ja maakohus ei ole vaidlustatud määruses viidanud seadusele, millest
nähtuks, et hagita menetluses on võimalik läbi vaadata ja tuvastada testamendis väljendatud
testaatori tegelikku tahet. Nimetatud asjaolule on põhjendatult tuginenud ka M.L.S. vastuses
avaldusele (tl 52-53).
Kuivõrd seadust kohaldab kohus (TsMS § 438 lg 1), siis ei olnud maakohtule siduv M.L.S.
seisukoht kohtuistungil, millest nähtuvalt ta palus jätta tähelepanuta vastuses esitatud
menetluslik vastuväide.
Avalduse põhjendustest võib järeldada, et H.J. soovis oma ema H.S. poolt 18.03.1993
koostatud testamentide tõlgendamist ehk testaatori tegelikku tahte väljaselgitamist ning sellest
tulenevalt tuvastada, et tema ema H.S. tegelik tahe oli tunnistada oma vara pärijateks tütar H.J.
ja poeg A.S..
Tegemist on tuvastushagiga TsMS § 368 lg 1 tähenduses ning sellist nõuet ei saa menetleda
hagita menetluses.
Ringkonnakohus leiab, et maakohtu poolt H.J. nõude menetlemine hagita menetluse sätete järgi
on oluline menetlusnormide rikkumine ning see võis kaasa tuua ebaõige kohtulahendi.



                                                5
Riigikohus on 13.04.2011 otsuses tsiviilasjas nr 3-2-1-11-11 asunud seisukohale, et juhtudel,
kus maakohus on olulisel määral rikkunud eelmenetluses selgitamiskohustust (TsMS § 328
lg 2, § 329 lg 3, § 351 lg 2 ja § 392 lg 1 p-d 1-4), on põhjendatud asja saatmine TsMS § 657 lg
1 p 3 järgi uueks arutamiseks eelmenetluse staadiumist.
Asja uuel läbivaatamisel peab maakohus selgitama esmalt välja H.J. nõude ning kui H.J. jääb
avalduses märgitud nõude juurde, selgitama, et sellist nõuet on võimalik menetleda
hagimenetluses. Kui H.J. esitatud avaldus on puudustega (ei vasta vorminõuetele, on tasumata
riigilõiv või esineb mõni muu puudus), tuleb maakohtul anda puuduste kõrvaldamiseks tähtaeg
ja jätta avaldus seniks käiguta. Ühtlasi tuleb maakohtul H.J.le selgitada TsMS § 5 ja § 230 sisu,
st asjaolu, et hagi menetletakse poolte esitatud asjaolude ja taotluste alusel, lähtudes nõudest.
Pärast H.J. poolt puuduste kõrvaldamist peab maakohus andma kostjale võimaluse esitada
omapoolne seisukoht hageja tõenditele ning vajadusel omapoolsed tõendid.
8. Ringkonnakohus märgib, et PärS § 181 lg 2 kohaselt enne 2009. aasta 1. jaanuari tehtud
testamendi teksti tõlgendamiseks kohaldatakse PärS §-de 28-34 sätteid.
Vastavalt PärS §-le 180 pärimisele kohaldatakse pärandi avanemise ajal kehtinud seadust, kui
käesoleva seaduse rakendussätetest ei tulene teisiti.
9. Menetluskulude jaotuse ja rahalise suuruse määrab kindlaks maakohus asja uuel
läbivaatamisel.



  /allkirjastatud digitaalselt/    /allkirjastatud digitaalselt/   /allkirjastatud digitaalselt/
         Viivi Tomson                    Kai Kullerkupp                   Üllar Roostoja




                                                6

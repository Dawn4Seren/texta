                         KOHTUMÄÄRUS
Kohus                             Tallinna Halduskohus
Kohtunik                          Kristina Maimann
Määruse tegemise aeg ja koht      7.november 2016, Tallinn
Haldusasja number                 3-16-1951
Haldusasi                         R. N., R. H., E. A. ja A. V. kaebus Kohila Vallavolikogu
                                  30.08.2016 otsuse nr 44 tühistamiseks
Menetlustoiming                   Kaebuse tagastamine
RESOLUTSIOON                      Tagastada kaebus.
Edasikaebamise kord ja            Määruse peale võib esitada määruskaebuse Tallinna
selgitused                        Ringkonnakohtule Tallinna Halduskohtu kaudu 15 päeva
                                  jooksul määruse kättesaamisest arvates.


 ASJAOLUD JA MENETLUSE KÄIK
 1. Kohila Vallavolikogu 30. augusti 2016 otsusega nr 44 „Detailplaneeringu algatamine,
 lähteseisukohtade kinnitamine, keskkonnamõju strateegilise hindamise algatamata jätmine ja
 halduskoostöö lepingu sõlmimine“ algatati Kohila vallas, Masti külas, Pähklimetsa tn 4
 detailplaneeringu koostamine.

 2. 29.09.2016 esitasid Masti küla elanikud R. N., R. H., E. A. ja A. V. kaebuse Kohila Vallavolikogu
 30.08.2016 otsuse nr 44 tühistamiseks.

 KOHTU SEISUKOHT

 3. Kaebajad leiavad, et vaidlustatud otsus ei saa mingil juhul viia õiguspärasuse detailplaneeringu
 kehtestamiseni ning seetõttu on kaebuse esitamine juba enne lõpliku haldusakti andmist
 põhjendatud.

 4. Kohus leiab, et kaebajatel puudub käesolevas asjas kaebeõigus ning kaebus tuleb tervikuna
 tagastada.
 Kaebajate hinnangul riivab vaidlustatud otsus nende õigusi, kuna nende „kinnistud piirnevad
 planeeritava Pähklimetsa tn 4 kinnistuga“. Seega saab järeldada, et tegemist on subjektiivsete
 õiguste rikkumisega seotud kaebusega. Isegi kui eeldada, et kaebajad soovisid esitada kaebuse ka
 avalikes huvides, ei oleks see praegusel juhul lubatav, kuna populaarkaebust saaks esitada üksnes
 detailplaneeringu kehtestamise otsuse vaidlustamiseks (planeerimisseaduse § 141).

 5. Vaidlust ei ole selles, et kaebuses viidatud otsuse näol oli tegemist detailplaneeringu
 algatamisega. Kohtupraktikas on korduvalt selgitatud, et planeeringu algatamise näol on tegemist
 planeerimismenetluse esimese menetlustoimingu ja etapiga ning selles staadiumis ei ole võimalik
 otsustada, kas üldse ning milline planeering kehtestatakse.
6. Kaebajad on iseenesest õigesti märkinud, et enne lõpliku haldusakti andmist on kaebust võimalik
esitada juhul, kui menetlustoiming rikub kaebaja õigusi sõltumata menetluse lõpptulemusest
(HKMS § 45 lg 3). Viidatud normi kohaselt peab õigusvastasus tooma vältimatult kaasa kaebaja
õigusi rikkuva haldusakti andmise. Seega õigusrikkumine peab olema oluline ja ilmne.

Kohtu hinnangul võiks menetlustoimingu vaidlustamine käesoleva vaidluse puhul kõne alla tulla
juhul, kui vastustaja oleks tõepoolest jätnud rohevõrgustikust tulenevad piirangud täielikult
tähelepanuta või kohustusliku keskkonnamõjude strateegilise hindamise (KSH) algatamata.
Praegusel juhul see aga nii ei ole. Järgnevalt põhjendab kohus seisukohta eraldi nii KSH algatamata
jätmise kui detailplaneeringu algatamise osas.

KSH algatamata jätmine
7. Keskkonnamõjude strateegilise hindamise algatamata jätmise otsust on erinevalt
detailplaneeringu algatamata jätmise otsusest käsitatud menetlustoiminguna. Riigikohus on
selgitanud, et juhtudel kus haldusorganil on detailplaneeringu menetlemisel kaalutlusruum
kavandatava tegevuse eeldatava keskkonnamõju olulisuse osas ei ole KSH algatamata jätmine
halduskohtus vaidlustatav lõplikust haldusaktist eraldi (vt nt Riigikohtu halduskolleegiumi 17.11.
2011 otsust nr 3-3-1-64-11 ja 21.11.2011 otsust nr 3-3-1-48-11).
Kaebajad on (kaebuse p-s 16, tl 3) viidanud küll asjaolule, et kui planeeringuga kavandatakse
keskkonnamõju hindamise ja keskkonnajuhtimissüsteemi seaduse (KeHJS) § 6 lg-s 1 loetletud
olulise keskkonnamõjuga tegevusi, on KSH algatamata jätmise vaidlustamine lubatav. Samas ei ole
kaebajad välja toonud, millist olulist keskkonnamõju nad kaebuses silmas on pidanud või millele
tuginedes on nad järeldanud, et käesoleval juhul puudus vastustajal kaalutlusruum keskkonnamõju
olulisuse või strateegilise hindamise vajalikkuse osas.
Kohtule ei nähtu, et planeeringuga kavandataks KeHJS § 6 lg-s 1 loetletud olulise
keskkonnamõjuga tegevusi. Vaidlust ei ole selles, et tegemist on üldplaneeringut muutva
detailplaneeringuga. PlanS § 142 lg 2 kohaselt kohaldatakse üldplaneeringut muutva DP
menetlemisele ÜP koostamisele ettenähtud menetlust. Siiski ei tähenda see, et sellel juhul oleks
sarnaselt üldplaneeringu menetlusele KSH kohustuslik, kuna planeerimisseaduses sisalduv erisäte
(PlanS § 142 lg 6) sätestab vaid eelhinnangu andmise ning keskkonnamõju strateegilise hindamise
kaalumise kohustuse.
Ka Riigikohus on 17.11.2011 määruses nr 3-3-1-64-11 selgitanud, et kui detailplaneeringuga
kavandatakse muuta kehtivat üldplaneeringut, on haldusorganil kaalutlusruum selle osas, kas KSH
algatamine on vajalik või mitte. PlanS § 142 lg-s 6 sätestatu näol ei ole otse seadusel põhineva ning
haldusorganile kaalutlusruumi mitte jätva kohustusega KSH läbi viia. Kuivõrd PlanS § 142 lg-st 6
nähtub selgelt, et tegemist on kaalutlusotsusega, ei ole KSH algatamata jätmine käsitatav ilmse
menetlusveana.
Vastustaja on käesoleval juhul kaalunud, kas planeeringuga kaasneb oluline keskkonnamõju või
mitte ning leidnud, et KSH vajalik ei ole. Tulenevalt sellest, et praegusel juhul ei tulene KSH
läbiviimise kohustus otse seadusest, vaid see eeldab haldusorgani eelhinnangut („tuleb anda
eelhinnang ja kaaluda“ - PlanS § 142 lg 6), ei ole KSH algatamata jätmise näol tegemist ilmse
menetlusveaga.
Kohus rõhutab, et haldusorgani otsustust KSH vajalikkuse üle saab vaidlustada koos
detailplaneeringu kehtestamise otsusega ning halduskohus saab kaebuse lahendamisel hinnata KSH
tegemata jätmise õiguspärasust.
8. Eeltoodust nähtuvalt ei saa keskkonnamõjude strateegilise hindamise (KSH) algatamata jätmist
ilmselgelt põhjendamatuks pidada ning ennatlik kaebus ei ole seetõttu lubatav.


                                                                                          2(4)
Detailplaneeringu algatamine
9. Kohtu hinnangul ei nähtu käesoleval juhul selliseid olulisi menetlusvigu, mis viitaksid sellele, et
menetluse tulemusena antav lõplik haldusakt oleks igal juhul õigusvastane. Kohus on seisukohal, et
praegusel juhul ei ole enne planeeringu järgnevate etappide läbimist ja kehtestamist võimalik
hinnata, kas menetluslikud otsused toovad kaasa vale lõppotsuse. Kuivõrd detailplaneeringu
menetlemisel on kohalikul omavalitsusel lai kaalutlusruum ning praegusel juhul pole põhjust pidada
planeeringu algatamist ilmselgelt õigusvastaseks, ei ole kaebeõiguse laiendavaks tõlgendamiseks
alust.

10. Detailplaneeringu algatamise otsuse vaidlustamise võimalikkust võiks jaatada juhul, kui oleks
ilmne, et see on vastuolus näiteks Rapla maakonna teemaplaneeringuga (rohevõrgustikku
puudutavas osas).
Kaebusele lisatud Rapla maavanema 28.06.2016 kirjast nr 12-2/16/1012-2 (tl 11) võiks järeldada, et
vastustaja on jätnud tõepoolest tähelepanuta, et planeeritav ala asub nn rohelise võrgustiku koridoris
ning algatanud planeeringu, mis oleks ilmses vastuolus Rapla Maakonna teemaplaneeringuga
„Asustust ja maakasutust suunavad keskkonnatingimused“. Samas on kaebaja jätnud täpsustamata
ning kaebusele lisamata Rapla maavanema 30.06.2016 kirja nr 12-2/16/1128-2 (leitav arvutivõrgus:
http://da.kohila.ee/dp/DP%202016/002%2016%20Masti%20P%C4HKLIMETSA/DOKUMENDID
/Vastus%20petitsioonile%20Rapla%20Maavalitsus%2030.06.16.pdf),              millest   nähtuvalt    on
maavanem tunnistanud, et viitas ekslikult asjaolule, justkui asuks Masti küla maakondlikus
rohealas. Vastavalt teemaplaneeringule on Kohila vald rohekoridoride paiknemist üldplaneeringuga
täpsustanud      ning    üldplaneeringu     lisaks    olevalt      kaardilt   (leitav   arvutivõrgus:
http://da.kohila.ee/dp/%DCLDPLAANI_MATERJALID/JOONISED/piirangud%2007t.pdf) nähtub
selgelt, et Masti küla ning seega ka vaidlusalune kinnistu rohevõrgustiku alasse ei kuulu. Seega ei
ole kaebuses nimetatud etteheited selles osas asjakohased.

11. Nimetatut arvestades ning kaebuses väljatoodut silmas pidades ei nähtu, et käesoleval juhul
oleks tegemist menetlustoiminguga, mis iseseisvalt ja lõpptulemusest sõltumatult kaebaja õigusi
rikuks. Iseenesest ei ole välistatud, et detailplaneeringu algatamise korraldus on teatud puudustega
või ebapiisavalt motiveeritud, kuid käesoleva vaidluse asjaoludest ei nähtu, et tegemist oleks
puudustega, mis annaksid (praegusel juhul) kaebajatele õiguse menetlustoimingut vaidlustada.
Kohus nõustub kaebajaga küll selles, et detailplaneeringutega üldplaneeringute muutmisest tuleks
üldjuhul hoiduda, kuid sellest ei saa järeldada, et kohaliku omavalitsuse selline tegevus iga kord
ilmselgelt põhjendamatu oleks.
Tulenevalt sellest, et kohtu hinnangul ei ole menetlustoimingute vaidlustamine enne lõpliku
haldusakti (detailplaneeringu kehtestamise otsuse) andmist käesoleval juhul lubatav ja kaebajatel
puudub seega kaebeõigus, tuleb kaebus HKMS § 121 lg 1 p-le 1 tuginedes tagastada.
Kohus selgitab, et kuigi kaebus oli praegusel juhul ennatlik, ei ole kohtu hinnangul välistatud, et
mõned kaebuses esitatud seisukohad oleksid asjakohased võimaliku detailplaneeringu kehtestamise
otsuse vaidlustamisel.

12. Täiendavalt juhib kohus tähelepanu asjaolule, et A. V. puuduks erinevalt teistest kaebajatest
kaebeõigus ka põhjusel, et tema kinnistu ei piirne vahetult planeeritava alaga. Kinnistusraamatust
(ning ka kaebusele lisatud kaardilt, tl 8) nähtub, et R. N.le ning R. H.le kuuluvad kinnistud
külgnevad Pähklimetsa tn 4 kinnistuga ning E. A.le kuuluv kinnistu asub teiselpool kitsast teemaad.
Seega on põhimõtteliselt võimalik, et Pähklimetsa tn 4 detailplaneeringu menetlus nende õigusi
puudutab. Kuivõrd A. V.le kuuluvad kinnistud vaidlusaluse kinnistuga ei piirne, ei saa
detailplaneeringu menetlus tema subjektiivseid õigusi rikkuda või vähemalt ei nähtu tema õiguste
rikkumine kaebusest. Seega tuleks A. V. kaebus ka HKMS § 121 lg 2 p-i 1 alusel tagastada.



                                                                                           3(4)
13. HKMS § 43 lg 2 kohaselt ei võta kaebuse tagastamine ja läbi vaatamata jätmine õigust
pöörduda uuesti kohtusse. Kaebuse tagastamisel või läbi vaatamata jätmisel loetakse, et kaebus ei
ole kohtu menetluses olnud.

HKMS § 104 lg 5 p 2 sätestab, et tasutud riigilõiv tagastatakse, kui kohus tagastab kaebuse selle
esitajale, välja arvatud juhul, kui see toimub sama seadustiku § 121 lõike 2 alusel. Kuna kaebus
tagastatakse HKMS § 121 lg 2 p-i 2 alusel, siis tasutud riigilõivu ei tagastata.


(allkirjastatud digitaalselt)
Kristina Maimann
kohtunik




                                                                                       4(4)

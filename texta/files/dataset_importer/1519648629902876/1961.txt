                                                                                   4-16-7753




                            KOHTUOTSUS
                                EESTI VABARIIGI NIMEL


Kohus                               Harju Maakohus

Otsuse tegemise aeg ja koht         25. november 2016 Tallinn, Liivalaia kohtumaja

Väärteoasja number                  4-16-7753 (2315,16,008643)

Kohtunik                            Külli Iisop

Väärteoasi                          Ilja XXXX kaebus Politsei- ja Piirivalveameti Põhja
                                    prefektuuri 07.10.2016 otsusele väärteoasjas nr
                                    2315,16,008643

Menetlusalune isik                  I l j a XXXX - isikukood: XXXX; elukoht: XXXX

Kohtuväline menetleja               Politsei- ja Piirivalveameti Põhja prefektuuri Ida-Harju
                                    politseijaoskond (asukoht: P. Pinna 4, Tallinn)

Asja läbivaatamine                  Kirjalik menetlus

RESOLUTSIOON
Tühistada Põhja prefektuuri 07.10.2016 otsus väärteoasjas nr 2315,16,008643 ning
lõpetada Ilja XXXX suhtes KarS § 218 lg 1 järgi alustatud väärteomenetlus VTMS § 29
lg 1 p 1 alusel, s.o väärteotunnuste puudumise tõttu.

Edasikaebamise kord
Väärteomenetluse seadustiku (VTMS) §-de 155 ja 156 alusel on menetlusaluse isiku advokaadist
kaitsjal, kohtuvälisel menetlejal või tema advokaadist esindajal õigus esitada kassatsioonikaebus
Riigikohtule 30 päeva jooksul arvates kohtuotsuse kättesaamisest, teatades kassatsiooni
esitamisest maakohtule 7 päeva jooksul samast päevast arvates.

Asjaolud
1. 07.10.2016 otsusega väärteoasjas nr 2315,16,008643 määras PPA Põhja prefektuuri Ida-Harju
politseijaoskonna väärteomenetleja Ilja XXXXle karistuseks karistusseadustiku (KarS) § 218 lg
1 järgi rahatrahvi 49 trahviühikut, s.o 196 eurot.
Otsuse kohaselt kahjustas Ilja XXXX 10.07.2016 kella 14.30 ajal Majaka põik 7 maja juures
tahtlikult sõiduautot VW Touran registreerimisnumbriga XXXX, lüües jalaga autot ja hüpates
auto katuse peal, mille tagajärjel tekkisid sõidukile värvikahjustused, pannes sellega toime
varavastase süüteo väheväärtusliku asja vastu, mille väärtus ei ületa 20 miinimumpäevamäära.
Sellise tegevusega eiras I. XXXX KarS § 203 lg 1 nõudeid.
2. Ilja XXXX palus kohtule esitatud kaebuses kohtuvälise menetleja otsus tühistada ja
väärteomenetlus lõpetada. Kokkuvõtlikult leitakse kaebuses, et kohtuväline menetleja on
tõendeid kogunud puudulikult ja tõde on välja selgitamata. Lisaks on kohtuväline menetleja
rikkunud ise KrMS ja VTMS nõudeid. Kaebaja ei nõustu tema suhtes tehtud otsusega, sest see ei
vasta KarS § 218 lg 1 ja KarS § 203 lg 1 süüteokoosseisule ning puuduvad tõendid, et tema oleks
tekitanud kahjustused XXXXsõiduautole.

3. Kohtuväline menetleja oma vastuses kaebusele nõustus asja läbivaatamisega kirjalikus
menetluses. Menetleja leidis, et väärteomenetluses ei ole tõendatud menetlusaluse isiku poolt
süüteo toimepanemise subjektiivne külg, mis eeldab vähemalt kaudset tahtlust. Kuivõrd kogutud
tõendid ei võimalda tekkinud kahtlusi kõrvaldada, tuleb kõik kahtlused tõlgendada kaebaja
kasuks ja väärteomenetlus lõpetada.

Kohtumääruse põhjendused
4. Riigikohus on korduvalt rõhutanud, et olukorras, kus kohtuvälise menetleja esindaja loobub
menetlusalusele isikule talle süüksarvatud tegusid ette heitmast, tuleb väärteomenetlus,
juhindudes VTMS §-st 2 ja KrMS §-st 301, menetlust jätkamata lõpetada (vt Riigikohtu
kriminaalkolleegiumi 29.01.2008 otsus asjas nr 3-1-1-94-07, p 8; 24.09.2014 otsus asjas nr 3-1-
1-38-14, p 6 ning 02.02.2016 otsus asjas nr 3-1-1-21-16, p 7).

5. Käesolevas väärteoasjas heideti menetlusalusele isikule ette seda, et ta rikkus KarS § 203 lg 1
nõudeid ja pani sellega toime väärteo KarS § 218 lg 1 järgi. Kohtumenetluses taotleb kohtuväline
menetleja väärteoasja menetluse lõpetamist menetlusaluse isiku teos väärteotunnuste puudumise
tõttu. Sellest taotlusest nähtub ühemõtteliselt, et väärteomenetluse käigus on kohtuväline
menetleja loobunud menetlusalusele isikule süüksarvatud tegu talle ette heitmast, mistõttu
tühistab kohus Põhja prefektuuri Ida-Harju politseijaoskonna 07.10.2016 otsuse ja lõpetab
väärteomenetluse I. XXXX teos VTMS § 29 lg 1 p 1 alusel.

Menetlusnormid, millest kohus lähtub otsuse tegemisel, on VTMS §-d 2, 132 p 3, 133, 134.



Külli Iisop
Kohtunik

/allkirjastatud digitaalselt/




                                              2

                             KOHTUOTSUS
                                 EESTI VABARIIGI NIMEL

   Kohus                               Tartu Maakohus
   Kohtunik                            Vahur-Peeter Liin
   Otsuse avalikult                    11. mai 2016. a, Tartu kohtumaja
   teatavakstegemise aeg ja koht
   Tsiviilasja number                  2-15-7297
   Hagi ese                            Karli     Peelbaumi    hagi  Eesti Vabariigi
                                       (Justiitsministeeriumi kaudu) vastu kahju
                                       hüvitamiseks
   Tsiviilasja hind                    500 eurot
   Menetlusosalised ja nende           Hageja: Karli Peelbaum;            isikukood   XXXX;
   esindajad                           viibimiskoht XXXX.
                                       Kostja: Eesti Vabariik (Justiitsministeeriumi
                                       kaudu); asukoht Tõnismägi 5a, Tallinn 15191,
                                       Harjumaa.
   Menetlus                            kirjalik menetlus
   RESOLUTSIOON
1. Jätta rahuldamata Karli Peelbaumi hagi Eesti Vabariigi (Justiitsministeeriumi
   kaudu) vastu kahju hüvitamiseks
2. Jätta menetluskulud Karli Peelbaumi kanda.
3. Mõista Karli Peelbaumilt riigituludesse välja riigilõiv 100 (ükssada) eurot. Nõude
   tasumisega viivitamise korral tuleb tasuda menetluskulude tasumiseks kohustava
   lahendi jõustumisest alates kuni täitmiseni viivist võlaõigusseaduse § 113 lõike 1 teises
   lauses ettenähtud ulatuses.
4. Toimetada otsus kätte menetlusosalistele.
5. Saata otsus pärast jõustumist valdkonna eest vastutava ministri käskkirjaga
   määratud asutusele.


   Edasikaebamise kord ja tähtaeg
   Otsuse peale võib esitada Tartu Ringkonnakohtule apellatsioonkaebuse 30 päeva jooksul
   alates otsuse kättetoimetamisest, kuid mitte hiljem kui viie kuu möödumisel otsuse
   avalikult teatavakstegemisest. Kui apellant soovib asja arutamist kohtuistungil, peab ta
   seda apellatsioonkaebuses märkima. Vastasel juhul loetakse, et ta on nõus asja
   lahendamisega kirjalikus menetluses.
   Selgitus menetlusabi taotlejale
   Juhul, kui menetlusosaline taotleb menetlusabi, peab ta esitama tähtaja kestel
   apellatsioonkaebuse. Kaebuse põhjendamiseks või riigilõivu tasumiseks või kaebuses
   esineva sellise puuduse kõrvaldamiseks, mis on seotud menetlusabi taotlemisega, annab
   kohus mõistliku tähtaja pärast menetlusabi taotluse lahendamist, kui nimetatud taotlus ei
   ole esitatud põhjendamatult või tähtaja pikendamise eesmärgil. See ei välista
   menetlustähtaja ennistamist.
   ASJAOLUD
1. Karli Peelbaum (hageja) esitas Tartu Maakohtule hagi Eesti Vabariigi
   (Justiitsministeeriumi kaudu) (kostja) vastu mittevaralise kahju 500 eurot hüvitamiseks.
   Hagiavalduse kohaselt väljastati hagejale 20. märtsil 2013 Tallina vanglas tõend, mille
   kohaselt võis hageja omada kartseris madratsit. Tõend kehtis kuni 20. maini 2013. Hageja
   palus tõendi pikendamist. Tartu Vangla meditsiiniosakond vastas, et hagejal ei ole
   näidustust. Hagejale ei tehtud 10. maist 2013 kuni 20. maini 2013 uuringuid ega
   võimaldatud arsti vastuvõttu. Arsti vastuvõtule pääses hageja alles 5. juunil 2013. a.
   Hagejale väideti arsti vastuvõtul, et hagejale ei ole tõendit väljastatud ning et nad teevad
   omad otsustused ise. Hageja viibis alates 10. maist 2013 Tartu vangla kartseris 20 ööpäeva.
   Hageja pidi sel hetkel piinlema seljavaludega. Tegemist oli ebainimliku kohtlemisega.
   Hageja soovib sellest tulenevalt mittevaralise kahju 500 eurot hüvitamist.
2. Kostja vaidleb hagile vastu ja palub jätta selle rahuldamata. Kostja leiab, et hagejal ei ole
   diagnoositud haigust, mille puhul on lamamisrežiim näidustatud. Hagejat on perioodil 28.
   jaanuar 2013 kuni 20. mai 2013 lisaks üld- ja perearstile konsulteerinud ka neuroloog ja
   taastusravi arst. Hagejale teostati röntgenoloogiline uuring lülisambast. Objektiivsete
   andmete alusel oli tegemist vähese skolioküfoosi ja algavate degeneratiivsete
   muudatusetega. Neuroloogilist ärajäämanähte ega radikulaarset leidu ei kirjeldata. Hageja
   lülisamba kõveruse tõttu on seljalihaspinge jaotunud ebaühtlaselt, mis tingib
   valusündroomi ja seljalihaste ebaühtlase toonuse. Neuroloogi pandud diagnoosi kohaselt
   on hagejal nimmevalu (M54.4). Diagnoositud haiguse ravimeetodiks on aktiivne
   võimlemine ning valu korral valu vaigistavate ravimite, plaastrite või kreemide
   kasutamine. Lamamist ei ole ette nähtud, kuna see ei võta valu ära ega vähenda seda.
   Kuivõrd hagejal diagnoositud haiguse puhul ei ole lamamisrežiim näidustatud, siis seda
   hagejale ka Tartu Vangla kartserisse paigutamisel ei võimaldatud. Kuna lamamine ei võta
   valu ära ega leevenda seda, siis puudub seose lamamisvõimaluse puudumise ja seljavalu
   kannatamise vahel. Asjaolu, et hagejal oli ebamugav lamamisvõimaluseta kartseris olla, ei
   tähenda, et kostja oleks hagejat alandavalt kohelnud.
   KOHTU SEISUKOHT
3. Hageja on esitanud kostja vastu hagi mittevaralise kahju hüvitamiseks. Kohus selgitab, et
   maakohtu pädevuses ei ole hinnata haldusorgani käitumist avalik-õiguslikus suhtes. Seega
   piirdub praeguse menetluse ese üksnes hagejale võimaliku tervishoiuteenuse osutamise või
   osutamata jätmisega tekitatud kahju hüvitamise nõudega.
4. Tervishoiuteenuse osutamise lepinguga kohustub VÕS § 758 lg 1 järgi üks isik
   (tervishoiuteenuse osutaja) osutama oma kutsetegevuses teisele isikule (patsient)
   tervishoiuteenust, eelkõige vaatama patsiendi arstiteaduse reeglite järgi tema tervise
   huvides läbi, nõustama ja ravima patsienti või pakkuma patsiendile sünnitusabi, samuti
   teavitama patsienti tema tervisest ja ravi käigust ning tulemustest. Tervishoiuteenuse
   osutamine hõlmab ka patsiendi hooldamist tervishoiuteenuse osutamise raames, samuti
   muud tervishoiuteenuse osutamisega otseselt seotud tegevust. Tervishoiuteenus on
   tervishoiuteenuste korraldamise seaduse § 2 lg 1 järgi tervishoiutöötaja tegevus haiguse,
   vigastuse või mürgituse ennetamiseks, diagnoosimiseks ja ravimiseks eesmärgiga


   2/4
   leevendada inimese vaevusi, hoida ära tema tervise seisundi halvenemist või haiguse
   ägenemist ning taastada tervist. Seejuures peab osutatud tervishoiuteenus vastama VÕS §
   762 järgi vähemalt arstiteaduse üldisele tasemele teenuse osutamise ajal ja seda tuleb
   osutada tervishoiuteenuse osutajalt tavaliselt oodatava hoolega ning vajadusel peab
   tervishoiuteenuse osutaja saatma patsiendi eriarsti juurde või kaasama eriarsti.
   Tervishoiuteenuse osutaja vastutab VÕS § 770 lg 1 järgi mh diagnoosi- ja ravivigade eest.
   Tervishoiuteenuse osutamise lepingust tuleneva kohustuse rikkumiseks saab seega pidada
   seda, kui tervishoiuteenuse osutaja on jätnud haiguse diagnoosimata ja/või valinud vale
   ravimeetodi, kuigi haiguse diagnoosimine ning õige ravimeetod olid arstiteaduse üldist
   taset arvestades ja tavalist hoolsust järgides võimalikud.
5. Eeltoodust tulenevalt ei ole kostja otsustus, kas anda olemasoleva arstitõendi alusel
   hagejale kartserisse madrats või mitte, tervishoiuteenuse osutamise lepinguga hõlmatud.
   Tegemist on avalik-õigusliku kinnipeetava ja kinnipidamisasutuse vahelise suhtega, mille
   raames toimunud tegevuste õiguspärasusele on pädev hinnangut andma halduskohus.
   Seega ei ole praeguse asja raames asjassepuutuvad hageja väited selle kohta, et kostja jättis
   talle madratsi väljastamata.
6. Kohus kontrollib seega, kas kostja on rikkunud hagejaga sõlmitud tervishoiuteenuse
   osutamise lepingut. Hoolimata kohtu küsimusest, ei ole hageja selgelt täpsustanud, milles
   täpselt seisneb tema arvates kostja kohustuse rikkumine, sh kas hageja heidab kostjale ette
   seljavaeguste diagnoosimata jätmist või õige ravimeetodi kohaldamata jätmist või mõne
   muu kohustuse rikkumist. Kohus leiab, et hageja esitatud menetlusdokumentidest saab
   järeldada kahte etteheidet. Esiteks heidab hageja kostjale ette, et talle ei võimaldatud
   kohest arsti vastuvõttu. Teiseks heidab hageja kostjale ette, et talle ei määratud raviks
   ööpäevaringset lamamisvõimaluse olemasolu.
7. Kuivõrd hageja väidetud kahju seisneb valude kannatamises tulenevalt madratsi
   puudumisest, kontrollib kohus esmalt, kas kostja oleks pidanud tervishoiuteenuse
   osutamise raames määrama raviks ööpäevaringset lamamisvõimaluse olemasolu. Kui
   hageja tervislik seisund sellist ravimeetodit ei nõudnud, ei ole tähtis ka asjaolu, kas
   hagejale oleks pidanud varem võimaldama arsti vastuvõttu, kuna varasem arsti vastuvõtt ei
   oleks toonud kaasa teistsugust ravi. Kohus leiab, et hageja ei ole tõendanud, et tema
   tervislik seisund oleks tinginud vajaduse kohaldada tema             raviks ööpäevaringset
   lamamisvõimaluse olemasolu. Hagejal on diagnoositud nimmevalu ja lülivaheketta nihe.
   Hageja ei ole esitanud kohtule ühtegi tõendit, mis viitaksid sellise diagnoosi puhul
   lamamisvõimaluse vajadusele. Ainuüksi asjaolust, et üks arst on hagejale vastava tõendi
   andnud, selle tõendamiseks ei piisa. Hageja meditsiinilise kaardi väljavõttest (tl 47) nähtub
   ka erinevate ravimite ja võimlemisharjutuste kohaldamine. Seejuures nähtub, et hageja on
   saanud 14. mail 2013 oma kaebuse peale valuvaigistavat ravimit. Seega ei ole tuvastatud,
   et kostja oleks rikkunud tervishoiuteenuse osutamise lepingut, mistõttu ei ole täidetud
   lepingurikkumisel põhineva kahju hüvitamise nõude esitamise eeldused.
8. Hageja 14. märtsi 2016. a menetlusdokumendist võib järeldada, et hageja väitis, et talle on
   tekkinud tervisekahjustus. Kohus kontrollib seega, ka hagejal võimaliku kahju
   õigusvastase tekitamise sätete, so VÕS § 1043 jj, alusel kahju hüvitamise nõude
   olemasolu. Kohus leiab, et ka deliktiõigusejärgi ei ole hageja tõendanud kahju hüvitamise
   nõude eelduste olemasolu. Kohtu hinnangul ei ole tõendatud hageja väide, et tal tekkis
   kostja tegevuse tõttu tervisekahjustus. Hageja meditsiinilise kaardi väljavõttest (tl 47)
   nähtub, et hagejal olid seljavalud juba pärast autoõnnetust, mis toimus 2011. a mais, st
   kaks aastat enne hagis viidatud sündmusi. Kohtul ei ole põhjust pidada hagejal
   diagnoositud lülivaheketta nihet hiljem tekkinuks. Hageja ei ole esitanud mingeid tõendeid



                                                                                            3/4
   selle kohta, et tegemist oleks mingi uue tervisekahjustusega. Seega ei ole täidetud VÕS §
   1045 lg 1 p-s 2 toodud eeldus.
9. Eeltoodust tulenevalt ei ole hageja tõendanud ei lepingulise ega lepinguvälise kahju
   hüvitamise nõude eelduseks olevaid asjaolusid, mistõttu tuleb hagi jätta rahuldamata.
10. Kohus leiab, et TsMS § 162 lg 1 kohaselt tuleb menetluskulud jätta hagi rahuldamata
    jätmise tõttu hageja kanda. Kuivõrd kostja ei ole menetluskulude nimekirja esitanud ja asja
    materjalidest ei nähtu, et kostjal oleks menetluskulusid tekkinud, jätab kohus
    menetluskulude suuruse kindlaks määramata.
11. Hageja on saanud 8. juuni 2015. a määrusega menetlusabi, millega ta on vabastatud
    riigilõivu tasumisest 100 euro ulatuses. Kuna hagi jääb rahuldamata, tuleb hagejalt
    tasumata riigilõiv TsMS § 190 lg 4 esimese lause alusel riigituludesse välja mõista. TsMS
    § 179 lg 5 kohaselt tuleb raha tasuda 15 päeva jooksul otsuse jõustumisest.


   /allkirjastatud digitaalselt/
   Vahur-Peeter Liin
   Kohtunik




   4/4

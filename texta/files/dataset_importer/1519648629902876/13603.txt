                       KOHTUMÄÄRUS
 Kohus                               Tallinna Ringkonnakohus
 Kohtukoosseis                       Eesistuja Villem Lapimaa, liikmed Oliver Kask ja Ruth
                                     Plaks
 Määruse tegemise aeg ja koht        03.06.2016, Tallinn
 Haldusasja number                   3-16-681
 Haldusasi                           GD kaebus keskkonnaministri 07.03.2016 käskkirja nr
                                     1-2/16/213 tühistamiseks ning kahju hüvitamiseks
 Menetlusosalised ja nende           Kaebuse esitaja – GD
 esindajad                           Vastustaja – keskkonnaminister
 Vaidlustatud kohtulahend            Tallinna Halduskohtu 18.04.2016 määrus
 Menetluse alus ringkonnakohtus      GD määruskaebus
 Asja läbivaatamine                  Kirjalik menetlus

RESOLUTSIOON
Jätta GD määruskaebus rahuldamata ja Tallinna Halduskohtu 18.04.2016 määrus
haldusasjas nr 3-16-681 muutmata.

EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 155 lg 5 ning § 235 lg-d 1 ja 3).


ASJAOLUD JA MENETLUSE KÄIK
1. Keskkonnaministri 09.01.2015 käskkirja nr 29 ja 27.08.2015 käskkirja nr 761 alusel viis
Maa-amet 10.02.2016 läbi avaliku elektroonilise enampakkumise, kus mh müüdi kinnisasi
Jõgeva maakonnas, Pajusi vallas, Pajusi külas, Uuepõllu, suurusega 0,83 ha, sihtotstarbega
maatulundusmaa, katastrinumbriga 57301:002:0326. Kõrgeima pakkumise tegijaks (võitjaks)
osutus KD, kõrgeima pakkumise hinnaks 1300 eurot. Paremuselt teiseks pakkujaks osutus
kaebaja GD ja tema pakkumine oli 1270 eurot. Enampakkumise tulemused tegi Maa-amet
10.02.2016 teatavaks kohe pärast enampakkumise võitja selgumist kõigile pakkujatele, tehes
elektroonilise enampakkumise koondprotokolli osalejatele kättesaadavaks enampakkumise
läbiviimise aadressil üldkasutatavas andmesidevõrgus.
2. Keskkonnaminister kinnitas 07.03.2016 käskkirjaga nr 1-2/16/213 avaliku
elektroonilise enampakkumise tulemused ning mh otsustas, et Uuepõllu kinnisasja omandamise
õigus on enampakkumisel kõrgeima pakkumise teinud KD-il, kellega sõlmitakse müügi- ja
asjaõigusleping 6 nädala jooksul enampakkumise tulemuste kinnitamise käskkirja andmisest
arvates.
                                                                                       3-16-681

3. GD esitas 07.04.2016 Tallinna Halduskohtule kaebuse keskkonnaministri 07.03.2016
käskkirja nr 1-2/16/213 tühistamiseks ja avalik-õiguslikus suhtes tekitatud kahju hüvitamiseks.
Kaebuse põhjenduste kohaselt ei tagatud avalikul elektroonilisel enampakkumisel kaebaja
põhiseaduslikku         õigust         võrdsele        kohtlemisele         ja       veebilehel
http://www.maaamet.ee/maaoksjon/info.php?ostueesoigus avaldatud info oli väär. Kaebaja kui
võõrandatud Uuepõllu kinnisasjaga piirneva kinnisasja omanik pidi omama ostueesõigust.
Uuepõllu kinnisasjal õiguslikul alusel kasutajat ei olnud. Metsaomanikke eelistades
diskrimineeritakse põlluharijaid, kes saaksid piirnevat maad enda poolt kasutatava maaga liita
ja seda igal aastal sama sihtotstarbega ühtse pindalana kasutada. Keskkonnaamet võrdsustab
oma veebilehel põlluharijad ja metsaomanikud ega riku Eesti Vabariigi põhiseadust (PS).
Riigivaraseaduses (RVS) selline säte puudub. Seega rikub RVS PS § 12 ja on selles osas
õigustühine. Ka oksjonil osalejatele anti selles osas väärinfot ja kõik oksjoni tulemused on
kehtetud. Kaebaja põhjendatud huvi antud asja lahendamisel on RVS viimine kooskõlla PS-ga
ning kaebajale tekitatud kahju hüvitamine kokkuleppemenetluse teel.
4. Tallinna    Halduskohus       tagastas  18.04.2016      määrusega            GD      kaebuse
halduskohtumenetluse seadustiku (HKMS) § 121 lg 2 p 2 alusel.
Kuna ei võõrandatav Uuepõllu kinnistu ega sellega piirnev kaebajale kuuluv Uuetalu kinnistu
ei sisalda metsamaa kõlvikut, siis puudus kaebajal RVS § 66 lg-st 6 tulenev ostueesõigus
Uuepõllu kinnistu omandamiseks. Nii võõrandatav Uuepõllu kinnistu kui ka piirnev Uuetalu
kinnistu sisaldavad haritava maa kõlvikut, kuid kaebaja selgituse kohaselt ei olnud
võõrandataval Uuepõllu kinnistul õiguslikul alusel kasutajat (sh ei kasutanud tema Uuepõllu
kinnistut õiguslikul alusel), seega puudus kaebajal ka RVS § 66 lg-st 7 tulenev ostueesõigus
vaidlusaluse kinnistu omandamiseks. Eeltoodust tulenevalt ei olnud kaebajal subjektiivset
õigust Uuepõllu kinnistu omandamiseks eelistatud korras, seega ei saa keskkonnaministri
07.03.2016 käskkiri tema subjektiivseid õigusi rikkuda. Nii RVS § 66 lg-st 6 kui ka lg-st 7
tuleneb, et eelisostuõiguse kasutaja peab kirjalikult teavitama oma sellise õiguse kasutamise
soovist enampakkumise korraldajat 5 tööpäeva jooksul enampakkumise tulemuste teatavaks
tegemisest arvates. Kaebusest ei nähtu, et kaebaja oleks seda teinud, seega on kaebaja igal juhul
minetanud õiguse kasutada ostueesõigust.
Maa-ameti veebilehel olev teave tsiteerib RVS § 66 lg-d 6 ja 7 ning sisaldab lisaks järgmist
informatsiooni: „Kui riigi poolt müüdava maatulundusmaa sihtotstarbega kinnisasja suhtes
soovivad oma eelisõigust samaaegselt kasutada nii piirneva kinnisasja omanik kui õiguslikul
alusel kasutaja (sh enam kui poolt müüdavast maast ajutise kasutuse lepingu alusel kasutanud
isik), siis eelistatakse maad õiguslikul alusel kasutavat isikut.“ Tegemist on RVS § 66 lg 7
kolmanda lause ebatäpse tsiteeringuga. Kohus selgitab kaebajale, et nimetatud info on osaliselt
eksitav, jättes mulje, nagu oleks eelisostuõigust võimalik kasutada igal piirinaabril.
Subjektiivsed õigused tulevad seadusest, mitte riigiasutuse veebilehel olevast teabest. RVS §
66 lg-d 6 ja 7 ei anna maatulundusmaa võõrandamisel igale piirinaabrile eelisostuõigust. Maa-
ameti veebilehel olevat teavet tuleb lugeda tervikuna, mitte lähtuda vaid ühest lõigust
eraldiseisvalt ülejäänud teabest. Kuna veebilehel on enne eelnimetatud informatsiooni viidatud
RVS § 66 lg-test 6 ja 7 tulenevale, siis oleks kaebaja pidanud mõistma, et piirinaabrina on
silmas peetud metsamaa kõlvikut sisaldava kinnistu omanikku metsamaa kõlvikut sisaldava
kinnistu võõrandamisel. Kaebaja ei ole seejuures selgitanud, kuidas kahjustas Maa-ameti
veebilehel olev väär informatsioon tema õigusi. Kaebaja ei ole seda informatsiooni usaldades
eelisostuõiguse kasutamise avaldust esitanud ega selle tõttu mingeid täiendavaid kulusid
kandnud.
Kohus ei nõustu kaebaja seisukohaga, et teda on koheldud põhjendamatult ebavõrdselt
võrreldes metsamaa kõlvikut sisaldavate kinnistute omanikega. Ilmselgelt on metsamaa

                                                                                            2(4)
                                                                                       3-16-681

kõlvikut sisaldavate kinnistute omanikele nähtud eelisostuõigus naaberkinnistu omandamiseks
ette metsa terviklikkuse tagamise eesmärgil. Erinevalt põllumaast ei saa metsa eksisteerida
väikestel üksikutel eraldatud maalappidel. Sellistel väikestel maalappidel ei saaks tagada
metsloomade (eriti suuremate metsloomade) elupaikade säilimist. Põllumaid on võimalik
rajada ka väikestele ja/või üksteisest eraldatud maalappidele. See, et kaebaja eelistaks rajada
oma põldu üksteise kõrval asuvatele kinnistutele, ei prevaleeri riigi huvi ees saada võõrandatava
kinnistu eest kõrgeimat hinda ega teiste pakkujate huvi ees osaleda ja omandada
enampakkumisel kinnistu võrdselt teiste pakkujatega. Enampakkumisel võitjaks mitteosutunud
piirinaabril on võimalik asuda läbirääkimistesse enampakkumise võitnud isikuga ja teha talle
kinnistu eest oma hinnapakkumine. Kohus ei näe kaebaja põhiseaduslikkuse järelevalve
menetlusel eduväljavaateid.
5. GD esitas 09.05.2016 määruskaebuse halduskohtu 18.04.2016 määruse peale.
Halduskohus jättis määruskaebuse rahuldamata ning edastas selle lahendamiseks Tallinna
Ringkonnakohtule.


MENETLUSOSALISTE SEISUKOHAD RINGKONNAKOHTUS
6. GD leiab määruskaebuses, et kohus isegi ei kaalunud võimalust, et kaebaja loobub
tühistamisnõudest, kui saavutatakse kokkulepe hüvitise nõude osas. Seadus diskrimineerib
põllumajandusega tegelevaid maaomanikke metsandusega tegelevate maaomanike ees ning
seetõttu kaebaja ei saanudki esitada ostueesõiguse teostamise avaldust. Metsaomanikele
ostueesõiguse andmine pole põhjendatud, kuna metsalanke saab edukalt eraldi majandada.
Samas on liigendatud põllu harimine palju tülikam kui lankideks jaotatud metsa majandamine.
Valeinfot Maa-ameti veebilehel pole siiani eemaldatud. Valeinfo puudumise korral läinuks
enampakkumine teisiti.
7. Keskkonnaminister palub jätta määruskaebus rahuldamata. Seadusandja eesmärgid RVS
§ 66 lg-te 6 ja 7 eesmärkide kohta on kirjas seaduseelnõude seletuskirjades ning need on
põhiseadusega kooskõlas. Kaevatava käskkirja andmisel on järgitud seaduse nõudeid. Maa-
ameti veebilehel ei ole avaldatud eksitavat infot. Kaebaja pole selgitanud, milles seisneb temale
tekitatud kahju.


RINGKONNAKOHTU PÕHJENDUSED
8. Vastuseks vastustaja avaldatud kahtlusele määruskaebuse tähtaegsuse küsimuses märgib
ringkonnakohus, et 09.05.2016 esitatud määruskaebus on tähtaegne, kuna kaebaja sai
vaidlustatud halduskohtu määruse kätte 24.04.2016.
9. Halduskohtu 18.04.2016 määrus on seaduslik ja põhjendatud ning määruskaebuse väited ei
anna alust määruse tühistamiseks.
10. Sarnaselt halduskohtule ei näe ringkonnakohus eduväljavaateid väitel, et RVS § 66 lg 6 on
põhiseadusega vastuolus põhjusel, et seadus eelistab põhjendamatult metsamaa kõlvikut
sisaldava kinnisasja omanikku maatulundusmaa sihtotstarbega, kuid metsamaa kõlvikut
mittesisaldava kinnisasja omanikule. Esiteks ei sisalda praegusel juhul ei võõrandatav kinnisasi
ega kaebaja kinnisasi metsamaa kõlvikut ning maatükki ei võõrandata isikule, kes omas
ostueesõigust, mistõttu on RVS § 66 lg 6 üldse asjasse puutumatu. Kui saada kaebaja väidetest
aru selliselt, et tema arvates pidanuks seadusandja kehtestama RVS § 66 lg-le 6 analoogilise
regulatsiooni ka põllumajandussaaduste tootmiseks kasutatava maatulundusmaa sihtotstarbega
kinnisasjade kohta, siis säärase regulatsiooni kehtestamise nõudeõigust põhiseadusest ei tulene.
Põhiseadus ei kaitse õigust omandada naabruses asuvat võõrast kinnisasja, sh riigi kinnisasja.

                                                                                            3(4)
                                                                                      3-16-681

RVS § 66 lg 6 on kehtestatud mitte põhiõiguste kaitseks, vaid metsaressursi majandamise
efektiivsemaks muutmiseks.


 /allkirjastatud digitaalselt/   /allkirjastatud digitaalselt/   /allkirjastatud digitaalselt/
         Oliver Kask                   Villem Lapimaa                     Ruth Plaks




                                                                                           4(4)

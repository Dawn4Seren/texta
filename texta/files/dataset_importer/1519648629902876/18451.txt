                                             RIIGIKOHUS
                                    KRIMINAALKOLLEEGIUM


                                           KOHTUMÄÄRUS


 Kohtuasja number                       3-1-1-108-15
 Määruse kuupäev                        13. aprill 2016
 Kohtukoosseis                          Eesistuja Hannes Kiris, liikmed Eerik Kergandberg, Lea Kivi,
                                        Saale Laos, Peeter Roosma
 Kohtuasi                               Kriminaalasi V. Š. süüdistuses KarS § 121 lg 1 järgi
 Vaidlustatud kohtulahend               Tartu Ringkonnakohtu 4. augusti 2015. a määrus
                                        kriminaalasjas nr 1-15-2777
 Kaebuse esitaja ja kaebuse liik        V. Š. kaitsja vandeadvokaadi abi Birgit Sisask, määruskaebus
 Teised määruskaebemenetluse            Lõuna Ringkonnaprokuratuur, ringkonnaprokurör Toomas
 pooled                                 Liiva
 Asja läbivaatamise kuupäev ja          16. märts 2016, kirjalik menetlus
 viis

RESOLUTSIOON

1. Muuta Tartu Ringkonnakohtu 4. augusti 2015. a määruse põhiosa, jättes sellest välja V. Š.
poolt õigusvastase teo toimepanemise kohta esitatud põhistused koosseisueksimust ja teo
kõrvaltagajärge puudutavas osas.
2. Jätta kaitsja määruskaebus rahuldamata.
3. Määrata OÜ-le Advokaadibüroo Valge & Uiga makstava riigi õigusabi tasu suuruseks V. Š-le
määruskaebemenetluses osutatud riigi õigusabi eest 120 (ükssada kakskümmend) eurot,
sealhulgas käibemaks 20 (kakskümmend) eurot.
4. Mõista eelmises punktis nimetatud menetluskulu katteks V. Š-lt Eesti Vabariigi kasuks välja
120 (ükssada kakskümmend) eurot.


ASJAOLUD JA MENETLUSE KÄIK
1. Tartu Maakohtu 11. juuni 2015. a määrusega lõpetati kriminaalmenetluse seadustiku (KrMS) § 199
lg 1 p 1 alusel V. Š. suhtes kriminaalmenetlus ja talle kohaldati karistusseadustiku (KarS) § 86 lg 1
alusel psühhiaatrilist sundravi. Menetluskulud summas 1374 eurot jäeti KrMS § 183 alusel riigi
kanda.
1.1. Maakohtu lahendis loeti tõendatuks V. Š. poolt toimepandud tegu. Tartu psühhiaatriakliiniku
patsient V. Š. võttis 21. jaanuaril 2015 kliinikumis laualt metallist lusika, murdis selle pooleks ja
tõmbas xxxxxxxxxxxxx A-l lusika terava otsaga üle kaela, tekitades sel moel kannatanule valu ning
marrastused. See tegu vastab objektiivse koosseisu poolest KarS § 121 tunnustele.
1.2. Vaidlus tekkis subjektiivse koosseisu tasandil. Nimelt esitas V. Š. kaitseväite, et ta lõi lusikaga
seetõttu, et tema arvates oli kannatanu kaelal uss ja ta soovis seda tappa.
1.3. Subjektiivse koosseisu juurde asudes käsitles maakohus esmalt koosseisueksimust, nentides, et
küsimus on tegelikult V. Š. tahtluses. Seejärel märgiti maakohtu määruses, et psühhiaatrilise sundravi
kohaldamise menetluses tuleb subjektiivse koosseisu tunnused selgitada välja ulatuses, mis on isiku
vaimset seisundit arvestades võimalik.
1.4. Järgnevalt kirjeldati maakohtu määruses aga V. Š. enda arusaamast lähtuvat tegu ehk siis "ussi
tapmist kannatanu kaelal" ja nenditi 3. veebruari 2015. a ambulatoorse kohtupsühhiaatriaekspertiisi
aktis sisalduvale eksperdiarvamusele tuginevalt, et kannatanu kaelal ussi nägemisel oli tegemist
alkohoolse geneesiga psühhootilisest häirest tingitud tajuhäirega. Maakohus leidis, et sellise häire
tõttu ei olnud V. Š. võimeline aru saama, et rünnates kannatanu kaelal ussi, kahjustab ta sellega
kannatanut. Eksperdi arvamusele tuginevalt ei olnud V. Š. 21. jaanuaril 2015 kõnealuse teo
toimepanemise ajal võimeline aru saama oma tegude keelatusest, iseloomust ja tähendusest ega oma
käitumist vastavalt sellele arusaamisele juhtima. "Seega on subjektiivne koosseis täitmata V. Š.
vaimsest tervisest tulenevatel põhjustel," märgitakse määruses. Maakohus lisas, et eelnevast
tulenevalt puuduvad koosseisueksimuse tunnused, sest koosseisueksimus saaks kõne alla tulla vaid
süüdiva isiku puhul.
1.5. Nentides järgnevalt õigusvastasust välistavate asjaolude puudumist, asus maakohus kohtuotsuse
IV allosas taas analüüsima süüküsimust ja sundravi kohaldamise vajalikkust. Kohus nentis veel kord
V. Š. süüdimatusseisundit teo toimepanemise ajal ja põhjendas sundravi kohaldamise vajalikkust.
2. Tartu Maakohtu 11. juuni 2015. a määruse peale esitas määruskaebuse V. Š. kaitsja
vandeadvokaadi abi Birgit Sisask. Määruskaebuses leiti, et kuivõrd V. Š. ei rünnanud enese
ettekujutuses kannatanut, vaid ussi tema kaelal, tegutses ta tahtlust välistavas koosseisueksimuses.
Seega pidi maakohus lõpetama kriminaalmenetluse KrMS § 199 lg 1 p 1 alusel kuriteokoosseisu
puudumise tõttu. Kuna sundravi kohaldamine eeldab koosseisupärase ja õigusvastase teo tuvastamist,
ei oleks subjektiivse koosseisu puudumise tõttu saanud sundravi kohaldada. Määruskaebuses ei
nõustutud ka isiku jätkuva ohtlikkusega, sest puuduvad seda kinnitavad tõendid ning maakohtu
järeldus on üldsõnaline ja oletuslik.
3. Tartu Ringkonnakohtu 4. augusti 2015. a määrusega jäeti kaitsja määruskaebus rahuldamata ja
maakohtu määrus muutmata. Ringkonnakohus nõustus maakohtu järeldusega, kuid muutis osaliselt
maakohtu põhjendusi.
3.1. Ringkonnakohus nõustus kaitsjaga selles, et maakohtu põhjendused koosseisueksimuse
käsitlemisel ja subjektiivse koosseisu tuvastamisel on vastuolulised. Maakohus leidis kõigepealt, et
V. Š. ei olnud talle süüksarvatud teo toimepanemisel võimeline aru saama oma tegude keelatusest ega
oma käitumist juhtima (ehk siis sisuliselt, et oli süüdimatusseisundis) ning tegi sellest otsese järelduse
subjektiivse koosseisu, aga ka koosseisueksimuse puudumise kohta. Maakohus on käsitlenud läbisegi
subjektiivset koosseisu ja süüd ning teinud sellise analüüsi põhjal eksliku järelduse
koosseisueksimuse kohta. Ringkonnakohus nõustus kaitsjaga ka selles, et olles tuvastanud V. Š.
käitumises subjektiivse koosseisu puudumise, oleks tulnud kriminaalmenetlus lõpetada, mitte aga
kohaldada psühhiaatrilist sundravi.
3.2. Ringkonnakohtu hinnangul tuleb lahendada küsimus, kas V. Š. on toime pannud õigusvastase teo.
Ühelt poolt märgib ringkonnakohus, et eeskätt kannatanu ütlustele tuginevalt soovis V. Š. tekitada
talle kehavigastusi, kui lausus teda murtud lusika terava otsaga rünnates: "Ma lõikan sul kõri läbi!".
Kuid seejärel märgib ringkonnakohus, et kannatanu ütlused ei lükka ümber V. Š. väidet, mille
kohaselt ei rünnanud ta mitte kannatanut, vaid ussi viimase kaelal. Ringkonnakohtu arvates on siin
tegemist sõna-sõna-vastu-olukorraga, kus kõrvaldamata kahtlused tuleb tõlgendada V. Š. kasuks.
Vaatamata sellisele järeldusele on ringkonnakohtu edasises käsitluses tehtud järeldus V. Š. käitumises
subjektiivse koosseisu olemasolu kohta vähemalt kaudse tahtluse vormis. Nimelt luges
ringkonnakohus tuvastatuks, et ehkki enda ettekujutuse kohaselt ründas V. Š. ussi, oli ta teadlik ussi
paiknemisest xx kaelal ja järelikult pidi ta lusika terava otsaga ussi rünnates möönma ka xx
vigastamise võimalikkust. Teisisõnu oli ringkonnakohtu arvates kannatanule tervisekahjustuse
tekitamine V. Š. teo kõrvaltagajärg, mille suhtes oli tal vähemalt kaudne tahtlus. Teadlikkus ka xx
kohalolekust ussi ründamisel välistab koosseisueksimuse.
3.3. Ringkonnakohus nõustus maakohtuga, et V. Š. on jätkuvalt ohtlik endale ja ühiskonnale ning
tema suhtes tuleb kohaldada sundravi. Sundravi kohaldamise vajadus tuleneb V. Š. haigusloost, temal
diagnoositud psühhootilisest häirest ja toimepandud õigusvastasest teost. V. Š. on ka varem
avaldanud vägivaldseid mõtteid ja soovinud naabri kirvega ära tappa ning võtnud tööle kaasa noa.
Ringkonnakohus leidis, et paralleelselt kriminaalmenetlusega kohaldatud tahtest olenematu ravi
lõpetamine V. Š. suhtes ei tähenda, et tema ohtlikkus oleks ära langenud ja puudub vajadus tema
suhtes sundravi kohaldamiseks. Seejuures viitas ringkonnakohus asjaolule, et tahtest olenematu ravi
kohaldamise lõpetamise aluseks oli psühhiaatri arvamus, millest nähtuvalt oli V. Š. sedavõrd
tervenenud, et temaga sõlmiti ravileping. Samas ei nähtu psühhiaatri arvamusest muid asjaolusid, mis
kirjeldaksid isiku terviseseisundit ja ravisoostumust tahtest olenematu ravi lõpetamise ajal. Kuigi ka
varem on statsionaarsel ravil viibides V. Š. seisund stabiliseerunud, on tema ravisoostumus ja
haiguskriitika jäänud jätkuvalt küsitavaks.
3.4. Ühtlasi asus ringkonnakohus seisukohale, et kaitsja poolt taotletud riigi õigusabi põhjendatud
suurus on 144 eurot (sh käibemaks) ning tulenevalt asjaolust, et kohus tegi KrMS § 187 lg-s 2
nimetatud lahendi, jäeti see kulu V. Š. kanda.


MENETLUS RIIGIKOHTUS
4. Tartu Ringkonnakohtu 4. augusti 2015. a määruse peale esitas määruskaebuse V. Š. kaitsja
B. Sisask, kes taotleb maakohtu määruse tühistamist ja V. Š. suhtes kriminaalmenetluse lõpetamist
või alternatiivselt kriminaalasja saatmist maakohtule uueks arutamiseks. Ringkonnakohtu määruse
kohta kaebuse resolutsioonis ettepanekud puuduvad. Määruskaebuse esitaja seisukohad on
kokkuvõtvalt järgmised.
4.1. Ringkonnakohus on ebaõigesti kohaldanud materiaalõigust, leides, et V. Š. poolt kannatanule
tervisekahjustuse põhjustamine oli tema teo kõrvaltagajärg, mille osas oli tal vähemalt kaudne tahtlus.
4.2. Olles tuvastanud sisuliselt maakohtu poolt KrMS § 339 lg 1 p-s 8 sätestatud
kriminaalmenetlusõiguse olulise rikkumise, oleks ringkonnakohus pidanud maakohtu määruse
tühistama ja saatma kriminaalasja maakohtule uueks arutamiseks, mitte aga hakkama maakohtu
põhjendusi muutma. Kirjeldatud olukorras maakohtu põhjendusi muutes rikkus ringkonnakohus
oluliselt menetlusõigust KrMS § 339 lg 2 mõttes.
4.3. Ringkonnakohus on jätnud hindamata V. Š. ohtlikkuse puudumist kinnitavad kaitsja väited ja on
sellega rikkunud oluliselt menetlusõigust KrMS § 338 p 1 ja § 339 lg 2 mõttes. 2015. aasta veebruari
alguses koostatud ekspertiisiakti alusel ei saanud maakohus teha 2015. aasta juunis järeldust, et V. Š.
on ohtlik. Et V. Š. allub ravile ega pole enam ohtlik, ilmneb ka sellest, et tsiviilasjas
lõpetati 2015. aasta märtsis tahtest olenematu ravi kohaldamine V. Š. suhtes. Ringkonnakohtuga ei
saa nõustuda, et ravi kohaldamise lõpetamine tsiviilasjas ei võimalda jaatada isiku ohtlikkuse
äralangemist ega välista seetõttu sundravi kohaldamist. Psühhiaatrilise abi seaduse § 11 lg 1 ei erista
hindamiskriteeriume sõltuvalt menetluse liigist. Seega alluvad tahtest olenematu ravi või sundravi
kohaldamise vajalikkuse hindamine samadele kriteeriumitele ja puudub mõistlik põhjendus, miks
peaks neid sõltuvalt menetluse liigist erinevalt sisustama. Ringkonnakohus ei saanud tugineda
ekspertiisiaktile osas, milles viidatakse V. Š. poolt vägivaldsete mõtete avaldamisele.
4.4. Menetluskulud tulnuks ka ringkonnakohtus jätta KrMS § 183 alusel riigi kanda. Praegusel juhul
on isikult menetluskulusid välja mõistes oluliselt rikutud menetlusõigust KrMS § 339 lg 2 järgi.
4.5. Psühhiaatrilise sundravi asjades KrMS § 390 lg 5 kolmandas lauses sisalduv piirang tuleks
tunnistada põhiseadusega vastuolus olevaks.
5. Riigikohtu kriminaalkolleegium arutas kriminaalasja 11. novembril 2015 kolmeliikmelises
koosseisus ja otsustas anda asja põhimõttelist laadi eriarvamuste tekkimise tõttu arutamiseks
kriminaalkolleegiumi kogu koosseisule.


KOLLEEGIUMI SEISUKOHT
6. Kolleegium käsitleb kõigepealt V. Š. teo subjektiivset külge (I), võtab siis seisukoha KarS § 86
mõningate tõlgendamisprobleemide kohta (II), analüüsib seejärel V. Š. ohtlikkust (III), peatub
ringkonnakohtus kantud menetluskulude temaatikal (IV), lahendab kaitsja taotluse tunnistada
KrMS § 390 lg 5 kolmas lause põhiseadusevastaseks (V), võtab menetluse tulemuse kokku (VI) ja
teeb viimaks otsustuse Riigikohtu menetluses kantud õigusabi kulude kohta (VII).
                                                     I
7. Maa- ja ringkonnakohtu määruses on õigesti ja põhjendatult loetud tõendatuks, et V. Š.
toimepandud teo väline pilt ehk objektiivne koosseis vastab KarS § 121 tunnustele. Maakohtu
edasine mõttekäik subjektiivse koosseisu tuvastamisel, nii nagu märkis ka ringkonnakohus, on aga
raskesti jälgitav. Kuid nagu nähtub edasi käesoleva määruse põhjenduste II osast, on see tõenäoliselt
tingitud üldisemast ebaselgusest KarS § 86 tekstis.
8. Loogiline on, et ka psühhiaatrilise sundravi kohaldamise erimenetluses lähtutakse subjektiivset
koosseisu tuvastada püüdes varem tuvastatud objektiivsest koosseisust. Käesoleva kohtuasja puhul on
maakohus subjektiivse koosseisu juurde asudes aga käsitlenud esmalt hoopis kaitsja tõstatatud
võimaliku koosseisueksimuse küsimust. Kaitsja koosseisueksimuse väide ei lähtu aga sellest teost,
mille objektiivse koosseisu maakohus enne tuvastas (KarS § 121 tunnustele vastav tegu). Nimelt ei
väitnud kaitsja määruskaebuses, et V. Š. ei teadnud mingit KarS §-s 121 sätestatud kehalise
väärkohtlemise koosseisu asjaolu. Kaitsja jättis enda argumentatsioonis objektiivse koosseisu pärase
teo kõrvale, käsitades V. Š. teona "xx kaelal ussi tapmist", ja tegi sellest järelduse, et kuna V. Š. tappis
ussi, siis oli tegemist kehalise väärkohtlemise suhtes koosseisueksimusega. Kolleegiumi hinnangul on
maakohus lasknud end kaitsjal eksitada küsimuses, millist tegu tuleb analüüsida ja kuidas saab selles
erimenetluses üldse tekkida koosseisueksimuse küsimus.
9. Põhimõtteliselt tuleb nõustuda kaitsjaga, et kui psühhiaatrilise sundravi kohaldamise erimenetluses
jääb selgelt ja ühemõtteliselt tuvastamata subjektiivne koosseis põhjusel, mis ei seostu isiku
haigusliku seisundiga, siis ei saa KarS §-s 86 sätestatu kohaselt sundravi kohaldada. Samas ei ole
kolleegium nõus sellega, et käesolevas asjas on maakohus eeltoodud põhimõtte vastu eksinud. Tõsi,
maakohtu seisukoht V. Š. käitumise karistusõiguslikul analüüsimisel pärast objektiivse koosseisu
tuvastamist ja eelkõige subjektiivse koosseisu tuvastamisel, ei ole piisavalt selgelt jälgitav. Kuid
samas on selge, et maakohus on subjektiivse koosseisu täitmise raskused sidunud üheselt V. Š.
vaimsest tervisest tulenevate põhjustega. Õige ei ole kaitsja seisukoht, et maakohus on oluliselt
rikkunud kriminaalmenetlusõigust KrMS § 339 lg 1 p 8 mõttes. Siinjuures osutab kolleegium veel
kord probleemidele seoses KarS § 86 sõnastusega (millel peatutakse põhjenduste II osas). Maakohus
luges põhjendatult ja olemasolevatele tõenditele (eeskätt kannatanu ütlustele) tuginedes vajalikus
ulatuses tuvastatuks ka subjektiivse koosseisu, s.o V. Š. tahtluse tekitada kannatanule
tervisekahjustusi, kui ta lausus teda rünnates: "Ma lõikan sul kõri läbi!". Sellest oleks kolleegiumi
hinnangul piisanud, et kaaluda sundravi kohaldamise vajalikkust.
10. Siiski leidis ringkonnakohus, et V. Š. väited mitte kannatanu, vaid ussi ründamise kohta tuleb
tõlgendada V. Š. kasuks. Sellest hoolimata jaatas teise astme kohus V. Š. vähemalt kaudset tahtlust
xxxxxxxxxxxxxx tervisekahjustuse tekitamise ehk oma teo kõrvaltagajärje osas, sest V. Š. möönis
oma kaelal ussi kandnud kannatanu vigastamise võimalikkust. Seetõttu oli ringkonnakohtu hinnangul
välistatud ka koosseisueksimus.
11. Kolleegiumi arvates ei ole siiski alust ilmselgelt vaimsest seisundist lähtuvatele ütlustele omistada
sellist tõenduslikku tähendust, mis võimaldaks konstrueerida nende ütluste osalusel nn sõna-sõna-
vastu-olukorda. Kuna kõnealuse õigusvastase teo puhul on ringkonnakohus enne juba lugenud
subjektiivse koosseisu tuvastatuks, siis tuleb käesoleva määruse eelmises punktis kajastatud
põhjendused jätta V. Š. õigusvastase teo toimepanemise põhjendustest välja.
                                                     II
12. Obiter dictum-korras peab nentima, et selle kohtuasja lahendamisel ilmnenud probleemid
tõukuvad olulisel määral mõningasest ebaselgusest KarS § 86 kohaldamisel. Tuleb nõustuda
õiguskirjanduses (vt Kriminaalmenetluse seadustik. Kommenteeritud väljaanne. Koostajad
E. Kergandberg ja P. Pikamäe. Tallinn: Juura 2012, § 394, p 2) märgituga, et selle erimenetluse
loogika eeldab kõigepealt süüdimatusseisundi kui deliktistruktuuri kolmanda taseme asjaolu
(õigemini selle asjaolu puudumise) tuvastamist.
13. Kuigi KarS §-s 86 sätestatud psühhiaatriline sundravi on üks KarS 7. peatüki nn muudest
karistusõiguslikest mõjutusvahenditest, on kõnealune mõjutusvahend teistest oluliselt erinev. Nii
konfiskeerimiste (KarS §-d 83–85), alaealisele kohaldatavate mõjutusvahendite (KarS § 87) kui ka
karistusjärgse käitumiskontrolli (KarS § 871) kohaldamise kohustuslikuks eelduseks on alati
karistusõiguse mõttes koosseisupärase, õigusvastase ja süülise teo, s.o kuriteo täismahus tuvastatus.
Samasuguse kohustusliku eelduse olemasolust, kuigi teatud eripäraga ja vahendatult, saab rääkida ka
laiendatud konfiskeerimise ja kolmandalt isikult konfiskeerimise puhul.
14. Psühhiaatrilise sundravi kohaldamise kohustuslik eeldus ei ole aga isiku poolt kuriteo
toimepanemise tuvastatus.
14.1. Vastupidiselt tavapärasele kriminaalmenetlusele tingibki selle karistusõigusliku meetme
kohaldamise isiku süüdimatusseisund teo toimepanemise ajal ja seega siis ka kuriteo tuvastamise
võimatus.

14.2. KarS § 86 lg-s 1 sisalduva teise alternatiivi järgi võidakse psühhiaatrilist sundravi kohaldada ka
isikule, kellel karistuse kandmise ajal ilmnevad karistuse kandmise jätkamist välistavad vaimuhaigus,
nõdrameelsus või muu raske psüühikahäire KarS § 34 p 5 mõttes. Nendel juhtudel on isiku
psüühikaseisund selline, millest lähtudes ei oleks tavaolukorras võimalik rääkida temast kui kuriteo
toimepanijast.

14.3. KarS § 86 lg 1 sisaldab ka kolmandat alternatiivset psühhiaatrilise sundravi kohaldamise
võimalust: kui isikul on eeluurimise või kohtus asja arutamise ajal tuvastatud vaimuhaigus,
nõdrameelsus või muu raske psüühikahäire KarS § 34 mõttes, mis ei võimalda kindlaks teha tema
vaimset seisundit õigusvastase teo toimepanemise ajal. Kuigi seda KarS § 86 tekstis otsesõnu ei
märgita, saab kolleegiumi arvates kolmandat alternatiivi süstemaatiliselt mõista vaid selliselt, et kui
kriminaalasja menetlemise ajal ilmnevad loetletud psüühilised probleemid, mis ei võimalda tuvastada
isiku vaimset seisundit (süüdivust) õigusvastase teo toimepanemise ajal, tuleb eeldada (presumeerida)
tema süüdimatusseisundit kõnealusel ajal.

15. Kooskõlas eelmärgituga puudub kolleegiumi arvates alus väiteks, et eranditult kõigi KarS-
i 7. peatükis sisalduvate karistusõiguslike mõjutusvahendite kohaldamise eelduseks on
koosseisupärase ja õigusvastase teo tuvastatus ühesuguse karistusõigusliku standardi alusel. Tuleb
asuda seisukohale, et psühhiaatrilise sundravi kohaldamise eeldusi tuvastades ei saa subjektiivse
koosseisu selgitamisel lähtuda tavajuhtudele omastest nõuetest.
16. Teisalt ei tähenda KarS §-s 86 sisalduv nõue tuvastada psühhiaatrilise sundravi kohaldamise
eeldusena õigusvastane tegu seda, et kõnealuses erimenetluses saab ja tuleb piirduda vaid objektiivse
koosseisu tuvastamisega, jättes subjektiivse koosseisu igasuguse tähelepanuta.
16.1. Kõigepealt tuleb silmas pidada, et kui teo subjektiivne koosseis pole täidetud põhjusel, mis ei
ole seotud isiku haigusliku seisundiga, siis ei saa KarS § 86 kohaldada.
16.2. Kuid ulatuses, milles see on üksikjuhtumil konkreetse vaimuseisundi eripära arvestades
võimalik, tuleb teo subjektiivse koosseisu tuvastamisel lähtuda ka isikut tema enda sõnade kohaselt
motiveerinud ettekujutustest. See võib olla vajalik siis, kui isikut tema sõnade kohaselt motiveerinud
ettekujutust saab kvalifitseerida nn loomulikuks tahteks või loomulikuks teosooviks. Üldjuhul
puudub alus rääkida näiteks ettevaatamatust süütamisest siis, kui isik ise kinnitab sellise teo
tahtlikkust. Samas on just selles erimenetluses sagedamini põhjust jätta subjektiivse koosseisu
hindamisel ja eeskätt tahtluse tuvastamisel arvestamata isiku enda selgitused teda ajendanud
motiivide kohta, kui need on ilmselges vastuolus objektiivse teopildiga (objektiivse koosseisuga).
                                                  III
17. Kaitsja on leidnud ka seda, et V. Š. pole enam ohtlik, mistõttu ei saa tema suhtes psühhiaatrilist
sundravi kohaldada. Kolleegium sellise hinnanguga ei nõustu.
18. Kõigepealt heidab kaebaja maakohtule ette, et kohus tugines üle nelja kuu vanusele
ekspertiisiaktile ning see akt ei andnud adekvaatset infot V. Š. terviseseisundi kohta kohtumääruse
tegemise ajal.
19. Riigikohus on leidnud, et mitmete psühhiaatrilise sundravi kohaldamise jaoks vajalike asjaolude
kindlakstegemiseks on tarvis rakendada mitteõiguslikke eriteadmisi (ekspertiis), kuid hinnangu isiku
ohtlikkusele ja sellest tulenevale psühhiaatrilise sundravi kohaldamise vajadusele annab kohus
(Riigikohtu kriminaalkolleegiumi 19. detsembri 2012. a määrus asjas nr 3-1-1-121-12, p 10).
Kolleegium märgib siinkohal, et Euroopa inimõiguste konventsiooni art 5 lg 1 punkti e kohaselt
peavad vaimse häirega isiku seaduslikuks kinnipidamiseks olema täidetud kolm miinimumtingimust.
Esiteks, asjaomase isiku vaimne häire peab olema usaldusväärselt tõendatud. Teiseks, vaimne häire
peab olema sellist laadi või sellise raskusastmega, mis nõuab sundravi. Kolmandaks, sundravi kestuse
pikendamine sõltub vaimse tervise häire püsivusest (Euroopa Inimõiguste Kohtu (EIK) 17. jaanuari
2012. a. otsus asjas Stanev vs. Bulgaaria, p 145, koos edasiste viidetega). Tõendatud peab olema
vaimse häire olemasolu sel ajal, kui isik paigutatakse sundravi tegevasse asutusse (EIK 22. jaanuari
2013. a otsus asjas Mihailovs vs. Läti, p 147). Samas on paratamatu, et ekspertiisiakti ja seda akti
käsitleva kohtulahendi tegemise vahele jääb mingi aeg; mõne kuuni ulatuvat perioodi ekspertiisi
tegemise ja kohtu hinnangu vahel on EIK pidanud konkreetses asjas aktsepteeritavaks (EIK
17. septembri 2013. a otsus vastuvõetavuse kohta asjas Juncal vs. Ühendkuningriik, p-d 4 ja 29).
Seega ei saa iseenesest heita kohtule ette, et ta tugineb varem tehtud ekspertiisile. Siiski tuleb silmas
pidada, et kohus peab KrMS § 61 lg 2 kohaselt tuginema mitte üksnes ekspertiisiaktile, vaid kõigile
asjakohastele tõenditele. Kolleegiumi hinnangul ei ole välistatud psühhiaatrilise sundravi
kohaldamata jätmine näiteks siis, kui ekspertiisiaktis on isiku ohtlikkust õigusvastasest teost lähtuvalt
küll tunnistatud, kuid ekspertiisi tegemisest möödunud pikema ajavahemiku jooksul on isik käitunud
õiguskuulekalt ja puuduvad andmed ka selle kohta, et teda oleks varem saanud endale või teistele
ohtlikuks pidada.
20. Maa- ja ringkonnakohus on korrektselt tuvastanud, et V. Š. puhul tuleb tema ohtlikkust
ühiskonnale jaatada. Ehkki ekspertiisiakt V. Š. suhtes koostati 3. veebruaril 2015, kuulas maakohus
üle ka ekspertiisi teinud eksperdi, kelle arvamuse kohaselt peab V. Š. ravi kestma vähemalt aasta (tl
92). Samuti tuleb arvestada, et V. Š. viibis 2014. aasta teisel poolel ja 2015. aasta alguses korduvalt
psühhiaatriakliinikus statsionaarsel ravil. Ka on jätkuvalt alust arvata, et ta võib panna toime
isikuvastaseid ründeid. Ekspertiisiakti kirjeldavast osast (millele saab alates 1. septembrist 2011
KrMS § 63 lg 1 kohaselt tugineda) nähtub, et V. Š. on plaaninud tappa oma korteris oleva kirvega
naabri ja läinud tööle noaga, sest kolleegid tundusid talle pahatahtlikud. V. Š. ohtlikkusele viitab
seegi, et ta ei saa aru oma haiguse tõsidusest (st tema haiguskriitika on puudulik).
21. Eeltoodud järeldust ei muuda ka kaitsja osutatud asjaolu, et tsiviilkohus lõpetas V. Š. tahtest
olenematu ravi. Esiteks ei lange psühhiaatrilise abi seaduse § 11 järgse tahtest olenematu vältimatu
psühhiaatrilise abi kohaldamise eeldused tsiviilkohtumenetluse seadustiku 54. peatüki alusel täpselt
kokku KarS § 83 järgse psühhiaatrilise sundravi kohaldamise tingimustega. Kriminaalkolleegium on
leidnud, et mõningad erisused on tuletatavad mh sellest, et psühhiaatrilise abi seaduse regulatsioonist
lähtuvalt võib isiku tahtest olenematu psühhiaatrilise abi kohaldamise menetluse alustada ka siis, kui
isik pole veel jõudnud teiste isikute elu või tervist kahjustaval viisil käituda (Riigikohtu
kriminaalkolleegiumi määrus asjas nr 3-1-1-121-12, p 12.2). Teiseks aga on menetlejad lähtunud
praegu teistsugusest tõendikogumist võrreldes sellega, millele rajas 20. märtsi 2015. a tahtest
olenematu ravi kohaldamise lõpetamise määruse Tartu Maakohus. Näiteks on kohtud hinnanud
käesolevas kriminaalasjas ka 3. veebruari 2015. a ekspertiisiakti.
                                                 IV
22. Määruskaebuses vaidlustati muu hulgas ka ringkonnakohtu otsustust jätta KrMS § 187 lg-st 2
lähtuvalt menetluskulud V. Š. kanda. Riigikohus on varem määruskaebemenetluse kulusid
psühhiaatrilise sundravi kohaldamise asjas käsitlenud kriminaalasjas nr 3-1-1-80-15
tehtud 11. novembri 2015. a määruses. Selles määruses leidis kriminaalkolleegium, et kui
menetlusosaline vaidlustab kriminaalmenetluse lõpetamise määruse määruskaebe korras, tuleb
edasises menetluses võtta aluseks määruskaebemenetluse sätted, sh menetluskulude osas.
Süüdimatult isikult menetluskulude väljamõistmise osas menetlusseadus erisusi ette ei näe.
Ringkonnakohus on seega jätnud õigustatult KrMS § 187 lg 2 esimese lause alusel kaitsjatasu
summas 144 eurot V. Š. kanda.
                                                    V
23. Määruskaebuses leiti sedagi, et KrMS § 390 lg 5 kolmas lause on vastuolus põhiseaduse § 15 lg-
ga 1 ja § 24 lg-ga 5, kuna see piirab ebaproportsionaalselt isiku kohtusse pöördumise õigust.
Kolleegium selgitab, et põhiseaduslikkuse järelevalve kohtumenetluses kontrollitakse sellise sätte
põhiseaduspärasust, mis on konkreetse kohtuasja lahendamisel asjasse puutuv (põhiseaduslikkuse
järelevalve kohtumenetluse seaduse § 14 lg 2). Asjasse puutuv on säte, mis on kohtuasja
lahendamisel otsustava tähtsusega ning mille põhiseadusvastasuse ja kehtetuse korral peaks kohus
otsustama teisiti kui selle põhiseaduspärasuse korral (vt nt Riigikohtu üldkogu 6. jaanuari 2015. a
otsus asjas nr 3-4-1-18-14, p 44). Praeguses asjas vastas V. Š. kaitsja esitatud määruskaebus
KrMS § 390 lõike 5 kolmandas lauses sätestatud tingimustele ja Riigikohus võttis määruskaebuse
menetlusse. Seega ei mõjuta KrMS § 390 lg 5 kolmanda lause väidetav põhiseadusvastasus
käesolevas asjas tehtavat lahendit ning see säte ei ole praegusel juhul põhiseaduslikkuse järelevalve
kohtumenetluse seaduse tähenduses asjasse puutuv. Seetõttu jätab kolleegium läbi vaatamata kaitsja
taotluse tunnistada psühhiaatrilise sundravi asjades KrMS § 390 lg 5 kolmandas lauses sisalduv
piirang põhiseadusvastaseks.
                                                  VI
24. Lähtudes eeltoodust, saab kriminaalmenetluse lõpetamist KrMS § 199 lg 1 p 1 alusel ja V. Š.
suhtes KarS § 86 lg 1 alusel sundravi kohaldamist pidada lõppjäreldusena õigeks. Võttes arvesse
vaidlustatud kohtumääruses ilmnenud ekslikke järeldusi, muudab Riigikohtu kriminaalkolleegium
KrMS § 390 lg-st 1 ning § 361 lg 1 p-st 3 juhindudes ringkonnakohtu määruse põhiosa, jättes
ringkonnakohtu määrusest välja V. Š. poolt õigusvastase teo toimepanemise kohta esitatud põhistused
koosseisueksimust ja teo kõrvaltagajärge puudutavas osas. Muus osas tuleb ringkonnakohtu määrus
jätta muutmata ja määruskaebus rahuldamata.
                                                  VII
25. V. Š. kaitsja on esitanud taotluse riigi õigusabi tasu kindlaksmääramiseks summas 120 eurot, sh
käibemaks 20 eurot. Taotluse kohaselt on kriminaalasja materjaliga tutvumiseks ja määruskaebuse
koostamiseks kulutatud aega 5 pooltundi. Kriminaalkolleegiumi hinnangul on taotlus põhjendatud ja
see tuleb riigi õigusabi seaduse § 21 lg 3, § 23 lg 1 ning § 22 lg 6 ja Eesti Advokatuuri juhatuse
15. detsembri 2009. a otsuse "Riigi õigusabi osutamise eest makstava tasu arvestamise alused,
maksmise kord ja tasumäärad ning riigi õigusabi osutamisega kaasnevate kulude hüvitamise ulatus ja
kord" punktide 2, 23 ja 24 alusel rahuldada. KrMS § 187 lg-st 2 ja § 175 lg 1 p-st 4 lähtudes tuleb
eespool nimetatud menetluskulu välja mõista V. Š-lt.

(allkirjastatud digitaalselt)

                                  KOHTUOTSUS
                                    EESTI VABARIIGI NIMEL
     Kohus                           Tartu Maakohus
     Kohtunik                        Zakaria Nemsitsveridze
     Otsuse tegemise aeg ja koht     17. juuni 2016.a,Tartu kohtumaja
     Tsiviilasja number              2-15-13846
     Tsiviilasi                      Remo Holsmeri hagi AS-i Postimees vastu ebaõigete
                                     faktiväidete ümberlükkamiseks ja kahju hüvitamiseks
     Tsiviilasja hind                7000 eurot
     Menetlusosalised ja nende Hageja: Remo Holsmer (isikukood XXX, elukoht XXX);
     esindajad                 esindajad      vandeadvokaat       Karin   Madisson
                               (karin.madisson@sorainen.com) ja advokaat Maria
                               Pihlak (maria.pihlak@sorainen.com)
                               Kostja: AS Postimees (registrikood 10472757, asukoht
                               Gildi 1 Tartu); esindaja vandeadvokaat Rene Varul
                               (rene@advokaadid.ee)
                                     Kirjalik menetlus
     RESOLUTSIOON
     1.   Jätta rahuldamata Remo Holsmeri hagi AS-i Postimees vastu ebaõigete
          faktiväidete ümberlükkamise ja kahju hüvitamise nõudes.
     2.   Menetluskulud jätta Remo Holsmeri kanda.
     3.   Välja mõista Remo Holsmerilt AS-i Postimees kasuks menetluskuluna 2640 eurot.
     4.   Toimetada otsus kätte menetlusosalistele.
     Edasikaebamise kord ja tähtaeg
     Otsuse peale võib esitada apellatsioonkaebuse Tartu Ringkonnakohtule 30 päeva jooksul
     alates otsuse kättetoimetamisest, kuid mitte hiljem kui viie kuu möödumisel esimese astme
     kohtu otsuse avalikult teatavakstegemisest. Kui apellant soovib asja arutamist kohtuistungil,
     peab ta seda apellatsioonkaebuses märkima. Vastasel juhul loetakse, et ta on nõus asja
     lahendamisega kirjalikus menetluses.
     Apellatsioonitähtaja järgimiseks peab menetlusabi taotleja esitama tähtaja kestel ka
     apellatsioonkaebuse. Kaebuse põhjendamiseks või riigilõivu tasumiseks või kaebuses esineva
     sellise puuduse kõrvaldamiseks, mis on seotud menetlusabi taotlemisega, annab kohus
     mõistliku tähtaja pärast menetlusabi andmise taotluse lahendamist, kui nimetatud taotlus ei
     olnud esitatud põhjendamatult või tähtaja pikendamise eesmärgil.

ASJAOLUD JA HAGEJA NÕUE (tlk 2-10 kd I, 76-80 kd I, tlk 1-8 kd II)
1.     Hageja kuulub Eesti Reformierakonda ja on Riigikogu liige alates 2011. aastast, samuti on
       hageja AS-i Tallinna Sadam nõukogu esimees. 3.09.2015 ilmus ajalehes Postimees artikkel:
„Väide: poliitikud soovisid Leedolt miljoneid“ (I artikkel). Nimetatud artikkel sisaldas kahte
faktiväidet, mis sisaldasid ebaõigeid andmeid:
-   „Kui praamiliinide saatus oli veel lahtine, käisid Saaremaal kaks Reformierakonna
    „tipptegijat“, Tallinna Sadama nõukogu esimees Remo Holsmer ja nõukogu liige Kalev
    Lillo. Hiljem kohtuti ka Tallinnas, kuid jutt oli väidetavalt sama: paluti toetada parteid
    või pakuti võimalust hankida partner.“
-   „Kas sina hakkad minu partneriks?“ küsinud Leedo. „Ka mina saan kasulik olla,“
    kõlanud vastus. Põhihuvi seisnes erakonna rahaga toetamises. Summa olnud
    seitsmekohaline“.
Väide kolmepoolsest kohtumisest Saaremaal ei vasta tõele. Samuti ei vasta tõele väide, et
Remo Holsmer ja Kalev Lillo on palunud Vjatšeslav Leedol Reformierakonda
seitsmekohalise summaga toetada. Remo Holsmer ja Kalev Lillo kohtusid Vjatšeslav
Leedoga 2014. aasta kevadel Saaremaal seoses Reformierakonna riigikogu fraktsiooni
väljasõiduga. Tegemist oli avalikult planeeritud korralise külaskäiguga, kus osales mitmeid
inimesi nii Reformierakonnast kui ka Saaremaa Laevakompanii poolelt. Ajakirjanik ei ole
sellesse aga süvenenud ja on lugejatele jätnud mulje, justkui oleks kohtumisel osalenud vaid
hageja, Kalev Lillo ja Vjatšeslav Leedo. Ka see, et artikli alla on jäetud hulgaliselt
negatiivseid kommentaare, näitab, et avalikkusele on jäetud mulje altkäemaksu küsimisest,
nt on kirjutatud: „Jutt jumala õige, sest kambanõmm Lillo küsis ja mina ainult noogutas“.
Samuti on lugejad asunud 04.09.2015 artikli alusel seisukohale: „Kui ise küsimas ei käi ega
siis kilekoti täit kokku ei saa“; „Mul on hea meel, et reformimaffia kuriteod ja korruptsioon
tiritakse lõpuks ometi päevavalgele“; „No vot siis Remo Holsmer...käisid Saaremaal Leedot
moosimas, nüüd on skeem läbi hammustatud. Sinu küsitud raha oleks läinud
reformierakonna kassasse.“; „Sileda näoga Holsmer kysib altkäemaksu.; „küll sa oled
küsinud ja kuidas veel oled!!!!!“.
Lisaks on artiklit kajastanud teised meediakanalid, kus on vaidlusalust artiklit tõlgendatud
selliselt, et hageja on küsinud Vjatšeslav Leedolt altkäemaksu. Näiteks 04.09.2015 kell
18:30 eetris olnud Aktuaalses Kaameras avaldati: „Lehe väitel olla Reformierakondlased
Remo Holsmer ja Kalev Lillo aasta algul, saartevahelise praamiliikluse ümberkorraldamise
aegu, küsinud altkäemaksu.“ Eesti Päevaleht avaldas 12.09.2015 artikli „Leedo
altkäemaksust: poisid pole puhtad“, kus intervjueerija küsib otse hageja ning altkäemaksu
kohta: „Kas Postimehe räägitud jutt, et reformierakondlane Remo Holsmer küsis teilt
altkäemaksu, vastab siis tõele?“.
Hageja ei ole kordagi palunud erakonnale mingisugustki toetust Vjatšeslav Leedolt. Sellise
väite avaldamine on hagejat eriti kahjustav, kuivõrd AS Tallinna Sadam on olnud meedia
kõrgendatud huviorbiidis. Hageja kui AS-i Tallinna Sadam nõukogu esimehe ülesandeks on
olnud äriühingu maine parandamine ja avalikkuse ees usalduse tagasivõitmine. Hageja on
avalikult mõistnud korruptsiooni rängalt hukka. Kõige selgemini väljendub raha küsimine
järgmistes artiklis avaldatud lausetes: „sadama nõukogusse kuuluvad reformierakondlased
käisid kohtumas ärimees Vjatšeslav Leedoga, kellelt väidetavalt kütiti liinikonkursiga seoses
raha“, „paluti toetada parteid või pakuti võimalust hankida partner“, „Põhihuvi seisnes
erakonna rahaga toetamises. Summa olnud seitsmekohaline“. AS-i Tallinna Sadam
nõukogusse kuulusid reformierakondlastena hageja ja Kalev Lillo. Kostja on pärast
4.09.2015 artikli ilmumist pöördunud ka prokuratuuri küsimusega, kas prokuratuur kavatseb
algatada ajakirjanduses avaldatu alusel kriminaalmenetluse. 5.09.2015 artikli alusel on selge,
                                                                                            2
     et kostja pidas silmas kriminaalmenetluse alustamist just hageja osas. Selliselt on kostja
     jätnud mulje, justkui hageja oleks reformierakonnale toetust küsinud. Mõistlikule lugejale
     jääb mulje, justkui oleks hageja raha küsinud, artikli juures on illustreeriv hageja pilt.
2.   4.09.2015 avaldas Postimees võrguväljaandes ja 5.09.2015 paberkandjal arvamusloo
     „Lipsustatud sahkerdaja“ (II artikkel), kus kirjutati: “Nii kirus rivaalitseva poliitiku
     jultumust üks kahest Saaremaal laevaärimees Vjatšeslav Leedolt äsja toetust küsimas käinud
     Reformierakonna poliitikust erakonnakaaslasele. Nüüd, /.../ mängib ta meest, kes oli puu
     otsas, kui pauk käis“. Sõnapaaridega “üks kahest” ja “äsja toetust küsimas käinud
     Reformierakonna poliitikust erakonnakaaslane” on ühemõtteliselt viidatud kostja
     03.09.2015 ja 04.09.2015 avaldatud I artiklile, kus on nimeliselt mainitud Remo Holsmeri
     ja Kalev Lillot. Asjaolu, et hinnangu “Nüüd mängib ta meest, kes oli puu otsas, kui pauk
     käis” subjektiks on Remo Holsmer kinnitab see, et artikli teises ja kolmandas lõigus
     räägitakse juba nimeliselt just hagejast.
3.   II artikli teises lõigus on kostja samuti esitanud hinnangu, et hageja puhul on tegemist
     isikuga, keda ei saa usaldada. Selliselt on kostja avaldanud: “Meil pole Leedoga olnud
     “kohtumistki”, vastas Tallinna Sadama tagasi astuva nõukogu esimees ja Reformierakonna
     poliitik Remo Holsmer ajakirjaniku küsimusele, kas ta on ärimehega kohtunud. Mõni lause
     hiljem võttis ta kohtumise omaks. No ei ole veenev”. Nimetatud lausetest järeldab mõistlik
     lugeja, et Remo Holsmer eitas kategooriliselt Vjatšeslav Leedoga kohtumist seni kuni talle
     selgitati, et ajakirjanikul on kohtumist kinnitavad tõendid. Seda kinnitab muuhulgas
     väljavõte lugeja netikommentaarist, kus lugeja on Postimehe I artiklit meenutades
     kirjutanud: „Kuidas see ikka oli, Postimehe esimese küsimise peale väitis Holsmer, et TEMA
     POLE LEEDOGA KOHTUNUD. Kui tõendid ette näidati, siis meenus küll, et oli kohtumine
     jah“. Järelikult on kostja jätnud hagejast mulje kui ebaausast poliitikust, kes püüab esialgu
     probleemi vältimiseks valetada ja alles tõendite esitamisel on valmis oma seisukohti
     muutma.
4.   II artikli seitsmendas lõigus on kostja avaldanud: “Samal ajal olid meie toimetuse telefonid
     punased Rõivase erakonnakaaslaste kõnedest. Neil oli mure, “kas Postimehel on midagi ka
     nende erakonna kohta”. Üks helistajaist oli poliitik Remo Holsmer, kes nüüd avalikult õlgu
     kehitab.” Väitega, et Remo Holsmer “kehitab avalikult õlgu”, on kostja andnud hinnangu,
     et Remo Holsmer on asunud teadlikult eitama asjaolu, et ta on Postimehe poole
     teabenõudega pöördunud. Seejuures ei ole kostja täpsustanud, millist asjaolu hageja eitab.
     Esitatud on üldine hinnang, millest järeldub, et hageja puhul on tegemist poliitikuga, kes
     enda tegevuse ja käitumise eest vastutust võtta ei soovi.
5.   Lisaks eeltoodule kinnitab hageja osas negatiivse väärtushinnangu avaldamist II artikli
     pealkiri “Lipsustatud sahkerdaja”. Eesti keele seletava sõnaraamatu järgi tähendab termin
     “sahkerdama”: ebaausalt, sageli seadusetult äritsema, hangeldama, spekuleerima vms.
     Arvestades, et termin “sahkerdama” tähendab muuhulgas ebaseaduslikku või ebaeetilist
     tegutsemist, on sellel Eesti kultuuriruumis negatiivne toon ja eesmärk. Poliitikute tegevus
     on avalikkuse kõrgendatud tähelepanu all. Hageja sahkerdajaks nimetamine mõjutab
     oluliselt valijate suhtumist hagejasse, sest selliselt luuakse temast kujund kui ebaausast ja
     ebaeetilisest poliitikust.
6.   Artiklite I ja II avaldamisega teotas AS Postimees hageja au ja väärikust ning tekitanud
     hagejale kahju. Hageja nõuab hageja kohta avaldatud valede faktiväidete ümberlükkamist

                                                                                                3
     väidete ebaõigeks tunnistamise kaudu avaldatuna ajalehe Postimees võrguväljaandes ja
     paberkandjal. Hageja soovib, et ajalehe Postimees võrguväljaandes asuks valeväiteid
     ümberlükkav artikkel võrguväljaande esilehel kestusega vähemalt kolm tööpäeva ja
     paberväljaande neljandal või viiendal leheküljel vähemalt ¼ ulatuses lehekülje suurusest
     ning seejuures ei tohi leheküljel olla avaldatud reklaamteksti suuremas ulatuses kui 1/6
     lehekülje mahust. Seejuures tuleb valeväiteid ümberlükkav tekst avaldada valgel taustal ilma
     avaldaja või kolmandate isikute poolse toimetamise ning kommentaarideta. Samuti palub
     hageja, et kohus mõistaks kostjalt välja mittevaralise kahju hüvitise õiglase ja mõistliku
     summa ulatuses kohtu äranägemisel.
KOSTJA VASTUVÄITED (tlk 68-71 kd I, tlk 25-32 kd II)
7.   Kostja on seisukohal, et ei ole avaldanud väidet kolmepoolsest kohtumisest. Artikkel räägib
     sellest, et enne praamihanke läbiviimist käisid Saaremaal Kalev Lillo ja hageja. Jääb
     arusaamatuks, kuidas väide kohtumisest saab hageja isiklikke õigusi riivata, kui hageja ise
     ja ka Vjatšeslav Leedo on kinnitanud kohtumist nii Saaremaal kui ka Tallinnas. Avaldatud
     väide ei ole vale faktiväide, mida saaks või peaks ümber lükkama. Ka ei ole kostja avaldanud
     väidet, et kust hageja on Vjatšeslav Leedol palunud toetada Reformierakonda
     seitsmekohalise summaga. Artikkel on selles osas umbisikuline, artikkel tõstatab pigem
     kahtlusi. Kostja on ühe allikana kasutanud Vjatšeslav Leedo ütlusi, kes on kinnitanud
     kohtumisi ja ka ettepanekute tegemist. Artikkel räägib Reformierakonna poliitikutest, kes on
     avaldanud soovi oma erakonna toetamiseks. Ei räägita konkreetselt Remo Holsmerist.
     Altkäemaksu küsimist ei ole artiklis välja toodud. Ka hageja enda esitatud semiootikute
     arvamuse kohaselt ei väida esimene artikkel tõsikindlalt, et Remo Holsmer on Vjatšeslav
     Leedolt raha küsinud, mistõttu on see väide tuletatud kontekstist (koos Aktuaalse kaamera
     uudistega, teise artikli ja Internetis avaldatud kommentaaridega). See, kuidas väidet tajub
     semiootik ja tavaline ning mõistlik lugeja, on erinev.
8.   Hageja on omistamas kostjale hinnanguid, mida tegelikult artiklis „Lipsustatud sahkerdaja“
     ei ole. Artiklis kirjeldatule on hageja ise põhjuse andnud, andes vastuolulisi selgitusi
     Vjatšeslav Leedoga kohtumise kohta. Samuti on hageja jätnud lähemalt selgitamata kõned
     toimetusse seoses Tallinna Sadama rahastamisskandaaliga. Antud teema osas esines
     kõrgendatud avalik huvi.
9.   Hageja on avaliku elu tegelane, kes peaks paremini taluma enda käitumise kohta tehtavat
     kriitikat. Hageja pidi AS-i Tallinna Sadam nõukogu esimehena, Riigikogu liikmena,
     rahanduskomisjoni esimehena arvestama, et tema tegevus ei pruugi kõigile meeldida ning
     seetõttu tabab tema tegevust kriitika. Hagejale on antud enne artiklite ilmumist võimalus
     omapoolsete selgituste andmiseks. Kostja on andmeid kontrollinud enne avaldamist ega ole
     kasutanud ebasündsaid väljendeid. Hageja ei ole tõendanud enda õiguste olulist kahjustamist
     ja rikkumise erilist raskust, mistõttu tuleb hagi jätta rahuldamata.
KOHTUISTUNGID (tlk 173 kd I, 191 kd I, tlk 197-205 kd I)
10. 18.02.2016 toimunud eelistungil selgitas hageja esindaja, et hageja jääb esitatud hagi juurde.
    Hageja on noorpoliitik, kes soovib karjääri jätkata. Hagejast ebaausa ja ebaeetilise isiku
    mulje jätmine on lubamatu, kui hageja nii käitunud ei ole. Spetsialistide arvamusega soovib
    hageja tõendada, kuidas inimesed artiklitest aru said. Sõna „sahkerdaja“ on hagejat solvav.
    Kostja esindaja selgitas, et artikkel on pigem kujund poliitikust Toompeal.

                                                                                                4
11. 7.04.2016 toimunud eelistungil jäid pooled varasemate seisukohtade juurde. Hageja esindaja
    märkis, et hagejale ei ole pakutud kompromissi, mida annaks kaaluda. Läbi kohtumenetluse
    on hagejal võimalik enda mainet parandada. Kohus rahuldas kostja taotluse ajakirjanike
    Tuuli Koch ja Risto Berendson tunnistajatena ülekuulamiseks asjaolude osas, mis
    puudutavad kohtumisi Vjatšeslav Leedoga ja hagejaga asja arutamist enne artikli avaldamist.
    Samuti rahuldas kohus kostja taotluse Vjatšeslav Leedo tunnistajana ärakuulamiseks ning
    hageja taotluse Remo Holsmeri vande all ülekuulamiseks.
12. 16.05.2016 toimunud kohtuistungil kuulas kohus ära tunnistajad ning vande all hageja.
13. Remo Holsmer selgitas, et pärast artiklite ilmumist pidi ta selgitama nii kodustele kui ka
    võõrastele, et ta ei ole altkäemaksu küsinud. Kohtumisi Vjatšeslav Leedoga ei ole hageja
    kunagi eitanud. Tuuli Koch helistas 3.09.2015 õhtul ja ütles, et selline artikkel on ilmumas,
    küsis kommentaari. Hageja palus küsimusi kirjalikult, telefonivestluses ei selgunud hiljem
    trükitud väited. Hageja on Vjatšeslav Leedoga kohtunud kahel korral. Rahaküsimist ei olnud
    kummalgi juhul. Kohtumistel arutati praamiliikluse edasisi aspekte - kas reisijate veo hind
    muutub, kui palju liigub autosid Saaremaa ja mandri vahel. Tuuli Koch ütles
    telefonivestluses, et tal on allikad, kes väidavad, et Remo Holsmer ja veel keegi on küsinud
    altkäemaksu. Remo Holsmer küsis, mis väide see on ning sellest Tuuli Koch tegigi järelduse,
    et Remo Holsmer eitab kohtumist Vjatšeslav Leedoga. Enne artikli ilmumist sai Remo
    Holsmer vastused ajakirjanikule edastatud. Seda, millistele allikatele artiklis tugineti, Remo
    Holsmer ei tea. Sõna „altkäemaks“ artiklites ei kasutatud.
14. Tunnistaja Vjatšeslav Leedo selgitas, et tunneb hagejat, on temaga 3-4 korda kohtunud, nii
    Saaremaal kui ka Tallinnas. Kõige pikem kohtumine oli Saaremaal, kui tutvustati
    parvlaevaliikluse põhimõtteid. Kohtumisel oli 6-7 inimest. Räägiti arenguetappidest,
    perspektiividest. Kõik osalejad olid võrdselt aktiivsed. Kohtumistel erakondadega on alati
    juttu toetamisest, tutvustatakse oma maailmavaadet ja soovitakse seda edasi viia. Kunagi
    väga ammu on laevakompanii ka toetanud erakonda. Praegu on põhimõte, et kuniks on
    koostöö riigiga, ei toeta erakondasid. Mingit konkreetset summat ei ole jutuks olnud. Toetuse
    teema tuli jutuks hiljem, kui juba käis uue liinihanke konkursi ettevalmistamine. Raha
    küsimine tuli Allan Kiililt. See jutt oli pärast hagejaga Saaremaal kohtumist. Tunnistaja ei
    mäleta, et oleks olnud selline kohtumine, kus oleks osalenud tema, Allan Kiil ja hageja.
    Ajakirjandus küsis tunnistajalt seisukohta pärast artikli ilmumist. Tunnistaja selgitas, et on
    selgelt välja öelnud, et Remo Holsmer ei ole temalt raha küsinud, kuid ega nad „puhtad
    poisid“ ka ei ole. Ka Kalev Lillo ei ole otse tunnistajalt raha küsinud.
15. Tunnistaja Risto Berendson selgitas, et info justkui oleks parvlaeva lepingu saamise eest
    Vjatšeslav Leedole seatud tingimusi, tuli Vjatšeslav Leedoga seotud inimeste ringist. Üks
    Reformierakonna juhtkonda kuuluv inimene ütles, et kui oli fraktsiooni väljasõit
    Saaremaale, siis seal kuuldavasti olevat olnud kohtumine Remo Holsmeri ja Kalev Lilloga.
    Sama isik rääkis, et ta oli jutuajamise juures, kus räägiti raha liikumisest. Artiklit kirjutades
    oli Risto Berendson veendunud, et Remo Holsmer osales mingil moel altkäemaksu
    küsimises. Artikkel ei tugine vaid ühele allikale vaid Reformierakonna juhtiva liikme jutule
    ja nelja ettevõtlusega seotud eraisiku avaldatule, kes rääkisid, et nemad olid kuulnud, mis
    seal toimus. Pealkirjaga „Lipsustatud sahkerdaja“ peaks poliitik hakkama saama ega tohiks
    solvuda.



                                                                                                   5
16. Tunnistaja Tuuli Koch selgitas, et aastate jooksul on välja kujunenud allikad, kelle nimesid
    ajakirjaniku eetika avaldada ei luba. Sinna kuuluvad poliitikud ja ettevõtjad. Artikkel on
    pigem kirjeldus suhtlusest poliitikute ja ärimeeste vahel. Kui Remo Holsmer soovis küsimusi
    kirjalikult, siis ta need ka sai. Vastu sai ajakirjanik aga juriidilise teksti, mis ei olnud
    ajakirjanikule abiks. Kalev Lillo eiras kirju ja sms-e, milles temalt selgitusi küsiti.
    Ajakirjanduses on alati kiire, kui artikli ilmumist edasi lükata, võivad konkurendid selle enne
    avaldada. See, et Remo Holsmer on öelnud, et tegemist on ebaõigete faktiväidetega, on ka
    artiklis kirjas. „Lipsustatud sahkerdaja“ on väljend ega saa olla solvav.
17. Kostja esindaja selgitas, et esitatud faktiväited on õiged. Läbi kommentaaride ei saa anda
    artikli sisu tõlgendada. Hageja selgitas, et artiklis väideti, et ta on küsinud altkäemaksu.
    Tegemist on väga tõsise süüdistusega. Hiljem lisati hinnang hagejale kui sahkerdajale,
    korrumpeerunud inimesele. Artiklis on valeväiteid, mis kahjustavad hageja mainet. Pooled
    avaldasid, et on nõus asja arutamise jätkamisega kirjalikus menetluses.
18. Hageja esitas 25.06.2016 menetluskulude nimekirja, paludes kindlaks määrata
    menetluskulud summas 20 988,09 eurot (käibemaksuga). Kostja esitas 16.06.2016
    seisukoha hageja menetluskulude osas ja märkis, et kulud on ülepaisutatud ning asja mahtu
    ja keerukust arvestades ebaproportsionaalsed.
19. Kostja esitas menetluskulude nimekirja 26.05.2016, paludes kindlaks määrata
    menetluskulud summas 2640 eurot (käibemaksuta). Hageja kostja menetluskulude osas
    seisukohta ei esitanud.
KOHTU SEISUKOHT
20. Käesoleval juhul on hageja esitanud nõude ebaõigete faktiväidete ümberlükkamiseks ja
    mittevaralise kahju tekitamise eest hüvitise väljamõistmiseks kohtu õiglasel äranägemisel.
    Kostja vaidleb hageja nõudele täies ulatuses vastu. Kostja on seisukohal, et kostja ei ole
    hageja kohta esitanud ebaõigeid faktiväiteid ega ebakohaseid väärtushinnanguid.
21. TsMS § 5 lg 1 kohaselt menetletakse hagi poolte esitatud asjaolude ja taotluste alusel,
    lähtuvalt nõudest; § 436 lg 2 kohaselt kohus rajab otsuse üksnes asjas esitatud ja kogutud
    tõenditele; lg 4 kohaselt ei või kohus otsust tehes tugineda asjaolule, mida ei ole menetluses
    arutatud.
22. Võlaõigusseaduse (VÕS) § 1043 kohaselt peab teisele isikule (kannatanu) õigusvastaselt
    kahju tekitanud isik (kahju tekitaja) kahju hüvitama, kui ta on kahju tekitamises süüdi või
    vastutab kahju tekitamise eest vastavalt seadusele.
23. VÕS § 1047 lg 1 sätestab, et isiklike õiguste rikkumine või isiku majandus- või
    kutsetegevusse sekkumine isiku või tema tegevuse kohta ebaõigete andmete avaldamise või
    faktilist laadi andmete mittetäieliku või eksitava avaldamisega on õigusvastane, kui avaldaja
    ei tõenda, et ta ei teadnud avaldamisel andmete ebaõigsusest või mittetäielikkusest ega
    pidanudki sellest teadma. Sama paragrahvi teise lõike kohaselt loetakse teise isiku au teotava
    või teisele isikule majanduslikult kahjuliku asjaolu avaldamine õigusvastaseks, kui avaldaja
    ei tõenda, et avaldatud asjaolu vastab tegelikkusele. Hoolimata eeltoodust, ei loeta andmete
    või asjaolu avaldamist õigusvastaseks, kui avaldajal või isikul, kellele asjaolu avaldati, oli
    avaldamise suhtes õigustatud huvi ning avaldaja kontrollis andmeid või asjaolu
    põhjalikkusega, mis vastab võimaliku rikkumise raskusele (VÕS § 1047 lg 3).

                                                                                                 6
24. VÕS § 1046 lõigete 1 ja 2 kohaselt on isiku au teotamine, muu hulgas ebakohase
    väärtushinnanguga, isiku nime või kujutise õigustamatu kasutamine, eraelu puutumatuse või
    muu isikliku õiguse rikkumine õigusvastane, kui seadusega ei ole sätestatud teisiti.
    Õigusvastasuse tuvastamisel tuleb arvestada rikkumise liiki, põhjust ja ajendit, samuti suhet
    rikkumisega taotletud eesmärgi ja rikkumise raskuse vahel. Isikliku õiguse rikkumine ei ole
    õigusvastane, kui rikkumine on õigustatud, arvestades muid seadusega kaitstud hüvesid ja
    kolmandate isikute või avalikkuse huve. Õigusvastasuse tuvastamisel tuleb sellisel juhul
    lähtuda erinevate kaitstud hüvede ja huvide võrdlevast hindamisest (VÕS § 1045 lg 2).
25. Poolte vahel puudub vaidlus selles, et 3.09.2015 ilmus ajalehes Postimees artikkel: „Väide:
    poliitikud soovisid Leedolt miljoneid“ (I artikkel). Nimetatud artiklis kirjutati:
    -   „Kui praamiliinide saatus oli veel lahtine, käisid Saaremaal kaks Reformierakonna
        „tipptegijat“, Tallinna Sadama nõukogu esimees Remo Holsmer ja nõukogu liige Kalev
        Lillo. Hiljem kohtuti ka Tallinnas, kuid jutt oli väidetavalt sama: paluti toetada parteid
        või pakuti võimalust hankida partner.“
    -   „Kas sina hakkad minu partneriks?“ küsinud Leedo. „ Ka mina saan kasulik olla,“
        kõlanud vastus. Põhihuvi seisnes erakonna rahaga toetamises. Summa olnud
        seitsmekohaline“.
26. Samuti ei ole poolte vahel vaidlust selles, et 4.09.2015 avaldas postimees võrguväljaandes
    ja 5.09.2015 paberkandjal arvamusloo „Lipsustatud sahkerdaja“ (II artikkel), kus kirjutati:
    “Nii kirus rivaalitseva poliitiku jultumust üks kahest Saaremaal laevaärimees Vjatšeslav
    Leedolt äsja toetust küsimas käinud Reformierakonna poliitikust erakonnakaaslasele. Nüüd,
    /.../ mängib ta meest, kes oli puu otsas, kui pauk käis“.
27. Hageja hinnangul on kostja esitanud I artiklis hageja suhtes ebaõigeid faktiväiteid ning II
    artiklis ebakohaseid väärtushinnanguid. Hageja ei ole kunagi küsinud altkäemaksu
    Vjatšeslav Leedolt. II artikliga on kostja jätnud hagejast mulje kui ebaausast poliitikust.
    Selliselt on kostja hageja au ja väärikust teotanud ning tekitanud hagejale kahju.
28. Riigikohus on lahendis nr 3-2-1-166-12 p-s 12 asunud seisukohale, et kui avaldaja on
    väljendatud arvamust isiku kohta andmeid sisaldavate lausetega, tuleb seda lugeda
    faktiväiteks VÕS § 1047 mõttes. Sellised väited on põhimõtteliselt kontrollitavad, nende
    tõelevastavus on kohtumenetluses tõendatav. Kui isiku mainet kahjustavate andmete
    avaldaja ei tõenda nende vastavust tegelikkusele, on isiku kohta väidetu vale ja kohus saab
    kohustada kostjat mainet kahjustavad andmed ümber lükkama. Seega saab hageja nõuda
    ebaõigete faktiväidete ümberlükkamist juhul, kui kostja on tema kohta väljendanud arvamust
    ebaõigeid andmeid sisaldavate lausetega.
    20.1. Hageja poolt viidatud esimene väide „Kui praamiliinide saatus oli veel lahtine, käisid
    Saaremaal kaks Reformierakonna „tipptegijat“, Tallinna Sadama nõukogu esimees Remo
    Holsmer ja nõukogu liige Kalev Lillo. Hiljem kohtuti ka Tallinnas, kuid jutt oli väidetavalt
    sama: paluti toetada parteid või pakuti võimalust hankida partner.“ ei sisalda kohtu
    hinnangul sellist väidet, mis puudutaks hagejat selliselt, nagu hageja on hagiavalduses esile
    toonud. Vaidlust ei ole selles, et Vjatšeslav Leedo ja hageja on mitmeid kordi kohtunud, seda
    nii Saaremaal kui ka Tallinnas. Hageja ise ja tunnistaja Leedo on kohtus kinnitanud
    kohtumiste toimumist. Formaalloogiliselt võib kolmepoolne kohtumine sisalduda kolme- ja
    enamaliikmelises inimgrupis. Seega on väide selles osas õige. Väites ei ole viiteid sellele,
    et Remo Holsmer oleks küsinud altkäemaksu või toetust Reformierakonnale. Väide nimetab
                                                                                                7
    kahte poliitikut. Artiklis kirjutatakse väidetavast toetuse küsimisest või partnerluse
    pakkumisest. Seda, kas see ka tegelikult nii oli, ei selgu. Tunnistaja Vjatšeslav Leedo on
    selgitanud, et Remo Holsmerilt tema selliseid pakkumisi saanud ei ole. Esitatud väide on
    olemuselt oletuslikku laadi ja umbisikuline. Hagejat on nimetatud tema ametipositsiooni ja
    parteilise kuuluvuse järgi. Kuna esitatud väide ei sisalda selget ja konkreetset infot selle
    kohta, et hageja oleks raha või toetust küsinud, on kohus seisukohal, et hagejal ei ole
    võimalik nõuda selles väites avaldatud info ümberlükkamist või ebakohaseks tunnistamist.
    20.2. Teine väide „Kas sina hakkad minu partneriks?“ küsinud Leedo. „ Ka mina saan
    kasulik olla,“ kõlanud vastus. Põhihuvi seisnes erakonna rahaga toetamises. Summa olnud
    seitsmekohaline.“ ei tee samuti viidet hagejale. Väide on umbisikuline ja ei sisalda hageja
    nime, ametit ega esita ühtegi väidet või hinnangut hageja kohta. Kuna tunnistaja Vjatšeslav
    Leedo on avaldanud, et temalt on raha küsitud ja toetusest on olnud igal erakonnaga
    kohtumisel juttu, on väide kohtu hinnangul tõene ning puudub alus selle ümberlükkamiseks.
    Täiendavalt märgib kohus, et kostja on andnud hagejale võimaluse esitada omapoolne
    kommentaar artiklile ja esitanud konkreetsed küsimused, millele hageja vastanud ei ole.
    Samuti ei ole hageja eitanud ega ka selgitanud seda, mis asjaoludel on tema helistanud
    Postimehe toimetusse ja küsinud, kas toimetusele on erakonna kohta midagi teada. Seega on
    hageja ise kohtu hinnangul andnud põhjust ajakirjanduses tema tegevuse osas kahtluste
    avaldamiseks. Kohus märgib, et hagejale antud suhteliselt lühike aeg omapoolsete
    seisukohtade esitamiseks ajakirjanikule võib olla seletatav ajakirjandusliku töö operatiivse
    iseloomuga. Samuti märgib kohus, et hageja on kirjeldatud kohtumistel esinenud erinevates
    positsioonides – AS Tallinna Sadam nõukogu liikmena, Riigikogu liikmena,
    Reformierakonna liikmena. Erinevate rollide samaaegsest täitmisest tulenev vastuolu
    kohtumistel tunnistajaga on loonud eeldused kostja poolt avaldatud artiklite ilmumiseks.
29. Hageja hinnangul näitab asjaolu, et artiklile järgneb hulgaliselt negatiivseid kommentaare,
    seda, et avalikkusele on jäetud mulje altkäemaksu küsimisest. Lisaks on artiklit kajastanud
    teised meediakanalid, mis on samuti tõlgendanud vaidlusalust artiklit selliselt, et hageja on
    küsinud Vjatšeslav Leedolt altkäemaksu. Kohus hageja sellise käsitlusega ei nõustu. Selle
    eest, mil moel teised meediakanalid või artikli lugejad-kommenteerijad artikli sisu
    tõlgendavad, ei saa vastutada kostja. Lisaks märgib kohus, et hageja poolt nimetatud teised
    meediaväljaanded ei ole esitanud tõsikindlaid väiteid selle kohta, et Remo Holsmer on
    altkäemaksu küsinud. Küsilausega on intervjuus üksnes tõstatud küsimus varem avaldatud
    ja väidetavalt aset leidnud rahaküsimise kohta. Küsimuse vormis esitatud lause ei saa
    sisaldada faktiväidet. Lisaks ei ole kostja artiklites kasutatud sõna altkäemaks, hageja
    tõlgendus selles osas on meelevaldne.
30. Ajalehes Postimees ilmunud arvamusloos „Lipsustatud sahkerdaja“ (II artikkel) kirjutati:
    “Nii kirus rivaalitseva poliitiku jultumust üks kahest Saaremaal laevaärimees Vjatšeslav
    Leedolt äsja toetust küsimas käinud Reformierakonna poliitikust erakonnakaaslasele. Nüüd,
    /.../ mängib ta meest, kes oli puu otsas, kui pauk käis“. Hageja hinnangul jätab väljend
    „lipsustatud sahkerdaja“ temast mulje kui ebaausast poliitikust ning see mõjutab tema
    valijate suhtumist temasse. Kohus nõustub hagejaga, et sõnal „sahkerdama“ on iseenesest
    eesti keeles pigem negatiivne varjund ning artikli pealkiri sisaldab teatud väärtushinnangut.
    Seda kinnitab ka kohtule esitatud semiootiline ekspertarvamus. Samas aga ei sisalda II
    artikkel ühtegi viidet hageja isikule. Artikli seostamiseks konkreetselt hageja isikuga peab
    tavalugeja olema piisavalt informeeritud ning tegema teatud ulatuses üldisusi. Kohus leiab,

                                                                                               8
    et ei ole mõistlik eeldada, et tavalugeja teeb oma artikli analüüsi mahus ja ulatuses, mida on
    teinud eksperdid arvamuse koostamisel. Kostja ei saa kanda vastustust lugejate mõtete eest.
    Arvamusloo juures olev pilt on illustreeriv ning sellel ei ole kujutatud hagejat, nagu hageja
    hagiavalduses väitnud on. Sõnal „lipsustatud“ ei ole aga eesti keeles negatiivse kuvandiga
    tähendust.
31. Samuti on artiklis II avaldatud: “Nii kirus rivaalitseva poliitiku jultumust üks kahest
    Saaremaal laevaärimees Vjatšeslav Leedolt äsja toetust küsimas käinud Reformierakonna
    poliitikust erakonnakaaslasele. Nüüd, /.../ mängib ta meest, kes oli puu otsas, kui pauk käis“.
    Hageja leiab, et sõnapaaridega “üks kahest” ja “äsja toetust küsimas käinud
    Reformierakonna poliitikust erakonnakaaslane” on ühemõtteliselt viidatud I artiklile, kus on
    nimeliselt mainitud Remo Holsmeri ja Kalev Lillot. Asjaolu, et hinnangu “Nüüd mängib ta
    meest, kes oli puu otsas, kui pauk käis” subjektiks on Remo Holsmer kinnitab see, et artikli
    teises ja kolmandas lõigus räägitakse juba nimeliselt just hagejast. Laused, millele hageja on
    viidanud, ei sisalda selgesõnaliselt hageja nime. Küll aga võib koostoimes I artikliga olla
    mõistlikule lugejale arusaadav, keda artiklis mõeldakse. Vaidlust ei ole, et
    reformierakondlased on Saaremaal Vjatšeslav Leedoga kohtumas käinud, seega on väide
    selles osas õige. Ka on tõele vastavaks osutunud väide, et Vjatšeslav Leedolt on
    Reformierakond toetust küsinud, erakonna toetamise teema on kõnes olnud igal erakonnaga
    kohtumisel. Seega on ka see väide tõele vastav ning alust sellise väite ümberlükkamiseks ei
    ole. Küll aga nõustub kohus hagejaga selles, et artiklis on kirjeldatud üldsuse jaoks ebaausalt
    tegutsevate poliitikute tegevust. Selliselt on kostja teinud kaudse viite ka hagejale ning on
    tema kohta avaldanud väärtushinnangu.
32. Tulenevalt eeltoodust on kohus seisukohal, et kostja ei ole esitanud hageja suhtes ebaõigeid
    faktiväiteid. VÕS § 1047 alusel saab nõuda üksnes ebaõigete faktiväidete ümberlükkamist,
    seega tuleb jätta rahuldamata hageja nõue kohustada kostjat ebaõigete faktiväidete
    ümberlükkamiseks.
33. Lisaks ebaõigete faktiväidete ümberlükkamiseks kohustamise nõudele on hageja esitanud ka
    mittevaralise kahju hüvitamise nõude, kuivõrd kostja on esitanud hageja suhtes ebakohaseid
    väärtushinnanguid. Riigikohus on lahendi nr 3-2-1-80-13 p-s 35 asunud seisukohale, et
    mittevaralise kahju rahalise hüvitamise kohustuse tekkimine VÕS § 1045 lg 1 p 4 alusel
    isiku kohta andmete avaldamisel eeldab mh seda, et avaldatud faktiväide on hageja au teotav
    (õigusvastane) ja au teotavate andmete avaldamine on õigusvastane. Seega tuleb kohtul
    kindlaks teha, kas kostja tegevus on olnud õigusvastane.
34. Kohus on eelnevalt tuvastanud, et kostja on esitanud hageja kohta väärtushinnangu, kui on
    artiklite I ja II koostoimes nimetatud hagejat sahkerdajaks. Kohus nõustub hagejaga, et
    esitatud väärtushinnang on negatiivse varjundiga. Mõistliku isiku arusaamise kohaselt
    väljend „lipsustatud sahkerdaja“ on halvustava tähendusega jätab isikust, kelle kohta seda
    väljendit kasutatakse, ebaausa ja omakasu eesmärgil seadusetult käituva isiku mulje.
35. Kostja tegevuse õigusvastasuse hindamisel tuleb kohtul lisaks kostja väljendatud
    hinnangutele analüüsida ka asjaolusid, millest lähtuvalt kostja vastava hinnangu on andnud.
    Kohus leiab, et kostja on esitatud väärtushinnangu avaldanud seoses hageja kui poliitiku
    tegevusega. Riigikohus on lahendi nr 3-2-1-161-05 p-s 15 leidnud, et teatud isikud peavad
    arvestama võimalusega, et nende tegevust võidakse kritiseerida ka põhjendamatult ning
    tulenevalt VÕS § 1046 lõike 1 teisest lausest ei pruugi tema kohta ebaõigete faktiväidete

                                                                                                 9
    ja/või ebakohaste väärtushinnangute avaldamisega tehtud kriitika olla õigusvastane.
    Riigikohus on lahendis nr 3-2-1-123-97 lugenud ministri selliseks avaliku elu tegelaseks,
    kelle suhtes on õigustatud üldsuse kõrgendatud huvi. Kohtu hinnangul on samasugune
    üldsuse kõrgendatud huvi õigustatud ka kostja kui aktiivselt tegutseva poliitiku ja AS-i
    Tallinna Sadam nõukogu esimehe isiku ja tema poliitilise ning ametialase tegevuse vastu.
    Kohus on seisukohal, et hageja pidi lähtuvalt oma positsioonist ühiskonnas arvestama, et
    kõigile ei pruugi tema tegevus meeldida ning teda tabab sellest tulenevalt mitmekülgne
    kriitika. Kohus leiab, et see, et inimesed peavad poliitikuid ebaausateks ja omakasu
    eesmärgil sahkerdajateks, ei ole ebatavaline. Samuti ei saa pidada ebatavaliseks seda, et
    aktiivselt tegutseval poliitikul tuleb enda kohtumisi, otsuseid ja väljaütlemisi põhjalikumalt
    kommenteerida. Isikliku arvamuse avaldamine on demokraatlikus ühiskonnas lubatud ning
    aktiivselt poliitikaga tegelevad isikud peavad oma ühiskondlikust positsioonist tulenevalt
    arvestama suurema kriitikaga kui tavainimesed. Samuti saab pidada VÕS § 1046 lg 2 mõttes
    avalikele huvidele vastavaks kritiseerimise võimaldamist. Seega on kohus seisukohal, et
    hageja pidi tema suhtes avaldatud kriitikat taluma ka siis, kui see ei olnud tema enda
    hinnangul põhjendatud.
36. Lähtuvalt eeltoodust on kohus seisukohal, et kostja tegevus ei olnud õigusvastane, mistõttu
    ei ole mittevaralise kahju hüvitamise eeldused täidetud ning hagejal ei ole alust nõuda
    mittevaralise kahju hüvitamist. Kuna kohus on leidnud ka, et hagejal ei ole õigust nõuda
    esitatud väidete ümberlükkamist, tuleb esitatud hagi jätta rahuldamata.
Menetluskulude jaotus ja kindlaksmääramine
37. TsMS § 173 lg 1 kohaselt märgib asja menetlenud kohus menetluskulude jaotuse
    menetlusosaliste vahel kohtuotsuses. TsMS § 162 lg-st 1 lähtuvalt kannab menetluskulud
    pool, kelle kahjuks otsus tehti. Kuna kohus jätab hagi rahuldamata, tuleb menetluskulud jätta
    hageja kanda.
38. TsMS § 174 lg 2 kohaselt määrab maakohus menetluskulude rahalise suuruse kindlaks
    kohtuotsuses või menetlust lõpetavas määruses, kui menetluskulude kindlaksmääramine ei
    takista kohtuotsuse või menetlust lõpetava määruse tegemist. TsMS § 138 lg 1 kohaselt on
    menetluskulud menetlusosaliste kohtukulud ja kohtuvälised kulud. TsMS § 144 p 1 kohaselt
    on kohtuvälised kulud menetlusosaliste esindajate ja nõustajate kulud.
39. Kostja on palunud kindlaks määrata menetluskulud summas 2640 eurot (käibemaksuta).
    Menetluskulude nimekirjale lisatud dokumentide kohaselt on kostja esindaja osutanud
    kostjale õigusabi kokku 24 tundi, tunnihinnaga 110 eurot (käibemaksuta).
40. Kohus on seisukohal, et kostja esindaja töötundide maht on olnud vajalik ja põhjendatud.
    Kostja esindaja on koostanud ja kohtule esitanud vastuse hagiavaldusele, osalenud
    kohtuistungitel, esitanud taotluse tunnistajate ärakuulamiseks ja lõplikud seisukohad
    kirjalikus menetluses. Kostja esindajal on tulnud tutvuda hageja esitatud materjalidega ning
    kujundada seisukoht. Menetlus on kestnud enam kui pool aastat, hageja on esitanud mitmeid
    menetlusdokumente, mille osas on kostjal tulnud vastus esitada. Arvestades eeltoodut leiab
    kohus, et kostja esindaja ajakulu 24 tundi on olnud vajalik ja põhjendatud.
41. Riigikohtu praktika kohaselt (RKTKo 3-2-1-115-13 p 25) tuleb lisaks esindaja ajakulu
    põhjendatuse ja vajalikkuse hindamisele hinnata ka ühe tööühiku (s.o tunnitasu)
    põhjendatust ja vajalikkust. Kohus leiab, et kostja esindaja kvalifikatsiooni arvestades on

                                                                                               10
    tema töötunnihind 110 eurot (ilma käibemaksuta) mõistlik ning jääb turuhinna piiridesse.
    Kostja esindaja nõuab menetluskulude väljamõistmist ilma käibemaksuta, kuivõrd on
    käibemaksukohustuslane. Seega tuleb kostja menetluskulud kindlaks määrata käibemaksuta
    (TsMS § 174 lg 10).
42. Eeltoodust tulenevalt rahuldab kohus kostja taotluse menetluskulude kindlaksmääramiseks.
    Hagejal tuleb hüvitada kostja menetluskulud summas 2640 eurot.


/allkirjastatud digitaalselt/

Zakaria Nemsitsveridze
Kohtunik




                                                                                         11

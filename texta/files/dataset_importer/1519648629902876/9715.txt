                          KOHTUMÄÄRUS
Kohus                            Viru Maakohus
Määruse tegemise aeg ja koht 9. augustil 2013 Jõhvi kohtumajas

Kriminaalasja number             4-16-5632

Kohtunik                         Larissa Prokopenko kirjalikus menetluses
Taotluse sisu                    Mattis Sulumets´a taotlus täitemenetluse ajatamiseks täiteasjas
                                 nr 095/2014/2261
                                 Mattis Sulumets, isikukood 39206112227,
Taotluse esitaja
                                 elukoht xxx
RESOLUTSIOON                     Juhindudes VTMS § 212 lg 1, TMS § 45 kohtunik

                                         M Ä Ä R A S:

Jätta Mattis Sulumets’a taotlus täitemenetluse ajatamiseks täiteasjas nr 095/2014/2261
rahuldamata.

Kohtumäärus edastada Mattis Sulumets´ale, kohtutäitur Kristel Maalman´ile.

Edasikaebamise kord
Määruse peale võib esitada Viru Maakohtule määruskaebuse 15 päeva jooksul alates päevast mil
isik sai vaidlustatavast määrusest teada või teada saama pidi

ASJAOLUD JA PÕHJENDUSED

Politsei- ja Piirivalveameti Ida prefektuuri 16.05.2013 otsusega väärteoasjas nr 2440,13,002832,
Mattis Sulumetsale on LS § 224 lg 2, § 203 ja § 242 lg 1 alusel määratud rahatrahv 660 eurot.
Otsus oli edastatud sundtäitmisele ning kohtutäitur Kristel Maalman algatas täiteasjas nr
095/2014/2261 täitemenetluse. Rahatrahvi nõude jääk on 660 eurot.

Mattis Sulumets esitas kohtule avalduse, milles palub ajatada täitemenetluse soovides tasuda võla
graafiku alusel.

Kohtunik, tutvunud esitatud avaldusega ja elektrooniliselt peetava täitetoimiku materjalidega
ning asja materjalidega asub seisukohale, et Mattis Sulumetsa avaldus täitemenetluse ajatamiseks
täiteasjas nr 095/2014/2261 tuleb jätta rahuldamata.

VTMS § 212 lg 1 kohaselt kohtuvälise menetleja lahendi või kohtulahendi täitmisel ilmnevad
kahtlused ja ebaselgused lahendab lahendi teinud kohus või kohtuväline menetleja või lahendit
või kohtulahendit täitmisele pööranud kohtuväline menetleja või maakohtu kohtunik oma
määrusega menetlusosalisi kohtusse kutsumata kirjalikus menetluses.

                                                                                               1
Täitemenetluse seadustiku §-s 45 sätestatu kohaselt võib kohus võlgniku avalduse alusel
täitemenetluse peatada või täitmist pikendada või ajatada, kui menetluse jätkamine on võlgniku
suhtes ebaõiglane. Seejuures tuleb arvestada sissenõudja huvisid ning muid asjaolusid, muu
hulgas võlgniku perekondlikku ja majanduslikku olukorda

Elektrooniliselt peetava täitetoimiku andmete väljatrükist nähtuvalt on täiteasjas nr
095/2014/2261 täitmisel Politsei- ja Piirivalveameti Ida prefektuuri 16.05.2013 otsus väärteoasjas
nr 2440,13,002832, Mattis Sulumetsalt rahatrahvi 660 euro nõudes. Nõue on täies ulatuses
tasumata. Täitemenetlust on alustatud 12.12.2014. Nõude liik on kohtuvälise menetleja otsus.
Lisaks on täiteasjas täitmisel kohtutäituri tasu summas 168,60 eurot ja menetluse algatamise tasu
19,16 eurot, mis on osaliselt tasutud.

Kohus on seisukohal, et üksnes isiku soov tasuda rahatrahv graafiku alusel ei tähenda, et
täitemenetluse läbiviimine oleks isiku suhtes ebaõiglane. Avaldaja on ise enda käitumisega
tekitanud olukorra, kus talle määratud rahatrahv on saadetud täitmisele, ning kohus ei pea
võimalikuks põhjendamata avalduse alusel täitemenetlust peatada. Täitemenetluse ajatamise
põhjendatuse üle otsustades tuleb arvestada ka sissenõudja huvisid ning käesoleval juhul ei nähtu
avaldusest selliseid asjaolusid, mis kaaluksid üles sissenõudja huvid. Mattis Sulumetsa avaldus
on paljasõnaline ega pole kinnitatud ühegi tõendiga, millest ilmneks vajadus täitemenetluse
ajatamiseks. Rahatrahv on määratud 2013 aastal ning käesoleva ajani isik pole asunud seda
tasuma.

Kohus ei tuvastanud asjaolusid, mis annaksid alust järeldada, et vaidlusaluse täiteasja täitmine
avaldaja suhtes oleks tulenevalt tema perekondlikust või majanduslikust olukorrast ebaõiglane
arvestades ka sissenõudjate huvi. Kohus märgib, et avaldaja peab põhistada, miks avaldaja suhtes
oleks ebaõiglane olukord, kus avaldaja jätkab võlakohustuse täitmist tema suhtes algatatud
täiteasjas.

Eeltoodust tulenevalt kohus leiab, et Mattis Sulumetsa avaldus täitemenetluse ajatamiseks tuleb
jätta rahuldamata.

/allkirjastatud digitaalselt/
Larissa Prokopenko
Kohtunik




                                                                                                  2

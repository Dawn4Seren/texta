                                  KOHTUMÄÄRUS
  Kohus                                     Tallinna Halduskohus

  Kohtunik                                  Karin Kalmiste

  Määruse tegemise aeg ja koht              2.03.2016, Tallinn

  Haldusasja number                         3-16-238

  Haldusasi                                 Ü.-A.A.i kaebus kohtutäituri otsuse tühistamiseks ja
                                            kohtutäituri kohustamiseks raha summas 250 eurot
                                            tagastamiseks
  Menetlustoiming                           Kaebuse tagastamine

  Resolutsioon                                 1. Tagastada Ü.-A.A.i kaebus.
                                               2. Toimetada määrus kaebajale kätte.
  Edasikaebamise kord                       Määruse peale võib esitada määruskaebuse Tallinna
                                            Ringkonnakohtule Tallinna Halduskohtu kaudu 15 päeva
                                            jooksul arvates määruse kättesaamisest.

1. Ü.-A.A. võeti töötuna arvele Eesti Töötukassa 1.02.2016 otsusega nr TA12-0104809 (tl 44). Ü.-A.A.
osales perioodil 6.11.2012-5.12.2012 halduslepingu nr 7-6.7/1219801 alusel tõstukijuhi koolitusel E-
Katedraal Koolituskeskus OÜ-s. Alates 15.10.2012 asus ta tööle ettevõttes Tallegg OÜ. 21.12.2012
Töötukassa otsusega nr TA12-0165248 lõpetati Ü.-A.A.i töötuna arvel olek tagasiulatuvalt seisuga
14.10.2012. Kuivõrd Eesti Töötukassa tasus Ü.-A.A.i koolituse eest alusetult 1278 eurot, koostas Eesti
Töötukassa Ü.-A.A.ile vastava summa sissenõudmiseks 8.01.2013 tagasinõude nr 6-7.2/130040 (tl26),
milles sisaldus ka hoiatus tagasinõude täitmata jätmise korral sundtäidetava ettekirjutuse tegemise kohta.
Tagasinõude peale esitatud vaide (tl 46) jättis Eesti Töötukassa vaideotsusega rahuldamata ning vaide ja
tagasinõude peale esitatud kaebuse on Tallinna Halduskohus jätnud samuti 28.08.2013 otsusega
rahuldamata (haldusasi 3-13-695). Nimetatud haldusasjas tehtud otsus on jõustunud.

2. 21.02.2013 tegi Eesti Töötukassa Ü.-A.A.ile ettekirjutuse nr 6-7.2/130040 (tl 28) tasuda õigusliku
aluseta makstud stipendium ja koolituse summad 1278 eurot Eesti Töötukassa arvelduskontole hiljemalt
1.04.2013. Ettekirjutus sisaldas hoiatust selle sundtäitmiseks, kui ettekirjutus jääb tähtajaks täitmata.

3. 23.10.2013 tegi Eesti Töötukassa Ü.-A.A.ile ettekirjutuse nr 6-7.2/13/0040 (tl 30) tasuda õigusliku
aluseta makstud stipendium ja koolituse summad 1278 eurot Eesti Töötukassa arvelduskontole hiljemalt
5.12.2013. Ettekirjutus sisaldas hoiatust selle sundtäitmiseks, kui ettekirjutus jääb tähtajaks täitmata.

4. 31.10.2013 esitas Ü.-A.A. Eesti Töötukassale avalduse maksta koolitusraha tagasi osamaksetega
vastavalt 5 eurot kuus (tl 33). 31.10.2013 e-kirjaga teatas Eesti Töötukassa, et saab maksegraafiku
koostada maksimaalselt 18 kuuks (tl 34). 1.11.2013 kirjaga nr 6-7.2/13/0040 edastas Eesti Töötukassa
Ü.-A.A.ile kokkuleppe võlgnevuse tasumiseks perioodil november 2013-aprill 2015 palvega tagastada üks
kokkuleppe eksemplar allkirjastatult (tl 36-37). Eesti Töötukassa on edastanu Ü.-A.A.ile e-kirja, millega
teavitati Ü.-A.A.i 1.11.2013 saadetud kokkuleppest ja selgitati, kui palju on Eesti Töötukassale
tagasimakseid laekunud (perioodil detsember 2013-juuli 2014 vastavalt 5 eurot kuus, kokku 35 eurot) ning
märgiti, et kolm kuud (august-oktoober 2014) pole makseid laekunud. Eesti Töötukassa palus tasuda
augusti-oktoobri 2014 osamaksed hiljemalt 14.11.2014 ning hoiatas, et vastasel juhul saadab Eesti
Töötukassa nõude kohtutäiturile sundtäitmiseks (tl 3).

5. 11.12.2015 esitas Eesti Töötukassa 23.10.2013 ettekirjutuse nr 6-7.2/13/0040 sundtäitmiseks
kohtutäiturile täitmisavalduse (tl 40-42).

6. 14.12.2015 edastas kohtutäitur Arvi Pink Ü.-A.A.ile täiteasjas nr 024/2015/2122 täitmisteate Eesti
Töötukassa 23.10.2013 ettekirjutuse nr 6-7.2/13/0040 sundtäitmise kohta (tl 4) ning 14.12.2015
kohtutäituri tasu väljamõistmise otsuse samas täiteasjas (tl 5).

7. Ü.-A.A. (kaebaja) esitas 1.02.2016 Tallinna Halduskohtule kaebuse, mille kohaselt on kaebaja teinud
Töötukassale tagasimakseid jõudumööda 5 eurot kuus ning seoses hajameelsuse tervisehäirega on jäänud
tagasimaksed tegemata poole aasta vältel. Töötukassa andis võlanõude üle kohtutäiturile, mistõttu
suureneb maksekohustus. Kaebaja on elanud enamasti laenude arvelt ja sellestki võttis kohtutäitur kontolt
maha 250 eurot. Kaebaja on korduvalt palunud kohtutäituril 250 eurot tagastada. Kaebaja palub kohtul
tühistada kohtutäituri nõue ja jätta sissenõudjaks üksnes Eesti Töötukassa. Samuti palub kaebaja lasta
kohtutäituril tagastada kaebaja kontole 250 eurot. Kaebaja märgib ka, et soovib teha Eesti Töötukassale
tagasimakseid vastavalt oma võimalustele.

8. Kohus on seisukohal, et esitatud kaebuse (avalduse) lahendamine ei kuulu halduskohtu pädevusse.
Halduskohtumenetluse seadustiku (HKMS) § 4 lg 1 kohaselt on halduskohtu pädevuses avalik-õiguslikus
suhtes tekkinud vaidluste lahendamine, kui seadus ei näe ette teistsugust menetluskorda. HKMS § 121 lg
1 p 1 kohaselt tagastab halduskohus kaebuse määrusega selle esitajale, kui vaidluse lahendamine ei ole
halduskohtu pädevuses. Kaebuse tagastamisel selgitab kohus võimaluse korral, kuhu ja millises korras on
kaebajal võimalik asja lahendamiseks pöörduda (HKMS § 121 lg 3).

Kaebusest ja selle lisadest nähtuvalt soovib kaebaja vaidlustada kohtutäituri tegevust avalik-õigusliku
rahalise kohustuse täitmisel, so Eesti Töötukassa 23.10.2013 ettekirjutuse nr 6-7.2/13/0040 täitmisel.
Kohus selgitab kaebajale, et Eesti Töötukassa 23.10.2013 ettekirjutus nr 6-7.2/13/0040 on täitedokument
täitemenetluse seadustiku (TMS) § 2 lg 1 p 21 mõttes, kuivõrd tööturuteenuste- ja –toetuste seaduse § 41
lg-st 2 tuleneb, et kui isik ei maksa alusetult makstud summasid tagasi, tehakse nende tagasinõudmiseks
ettekirjutus koos hoiatusega. Hoiatuses märgitud tähtaja jooksul ettekirjutuse täitmata jätmise korral on
Eesti Töötukassal õigus anda ettekirjutus sundtäitmiseks täitemenetluse seadustikus sätestatud korras.
Antud juhul on Eesti Töötukassa vastavalt ka tegutsenud, andes eelnevalt võimaluse kaebajal tasuda nõue
osamaksetega (vastus maksegraafiku avaldusele tl 34, Eesti Töötukassa maksegraafiku kokkuleppe leping
36-3-37). Seejuures on selge, et kaebaja lepingut ei allkirjastanud ning Eesti Töötukassa on aktsepteerinud
kaebaja pakutud suuruses osamaksete tasumist seni, kuni kaebaja enda pakutud maksegraafikust kinni ei
pidanud (nähtub Eesti Töötukassa e-kirjast tl 3). Nõude aluseks olev ettekirjutus on kehtiv ja seda ei ole
kaebaja vaidlustanud. Seega on selge, et Eesti Töötukassa andis nõude sundtäitmisele õiguspäraselt. Neid
asjaolusid kaebaja kaebuses ka ei vaidlusta. Kaebusest nähtub üheselt kaebaja tahe saavutada
täitemenetluse lõpetamine, täita avalik-õiguslik nõue temale sobival viisil ning saada tagasi kohtutäituri
kinnipeetud summad ning lõpetada täitemenetlus. Seejuures ei vaidlusta kaebaja täitedokumendi
kehtivust.
Kohus selgitab, et kaebused kohtutäituri tegevuse ja otsuste peale kuuluvad lahendamisele tsiviilkohtus.
Kohtutäituri seaduse (KTS) § 52 kohaselt võib kohustatud isik kohtutäituri tasu väljamõistmise otsuse
vaidlustada täitemenetluse seadustikus kohtutäituri otsuse vaidlustamiseks ettenähtud korras. KTS §-st 53
kohaselt, kui kohus on tunnistanud kohtutäituri tegevuse tasu sissenõudmisel või tasu suuruse määramisel
seadusvastaseks, tagastab kohtutäitur alusetult nõutud ja tasutud summa kohustatud isikule kümne päeva
jooksul kohtulahendi jõustumisest arvates. TMS § 11 kohaselt on maakohtu pädevuses kohtutäituri otsuse
peale esitatud kaebuse läbivaatamine ning täitemenetlusega seotud hagide lahendamine. Kohtutäitur Arvi
                                                        2
Pink tööpiirkond on Kohtutäiturite ja Pankrotiahldurite Koja veebilehel avaldatud andmetel Harju.
Justiitsministri 27.10.2005 määruse nr 46 „Maa- ja halduskohtute kohtumajade täpsed asukohad ja
teeninduspiirkonnad ning ringkonnakohtute asukohad“ § 2 lg 1 kohaselt on Harju Maakohtu Kentmanni
kohtumaja, Liivalaia kohtumaja ja Tartu mnt kohtumaja teeninduspiirkonnaks Harju maakond. Harju
maakond kuulub seega Harju Maakohtu teeninduspiirkonda. TMS § 217 lg-st 1 tuleneb, et kohtutäituri
otsuse või tegevuse peale täitedokumendi täitmisel või täitetoimingu tegemisest keeldumisel võib
täitemenetluse osaline esitada kohtutäiturile kaebuse kümne päeva jooksul alates päevast, kui kaebuse
esitaja sai teada või pidi teada saama otsuse või toimingu tegemisest, kui seaduses ei ole sätestatud teisiti.
Sama §-i lg 3 järgi vaatab kohtutäitur kaebuse kohtutäituri tegevuse peale läbi menetlusosaliste osavõtul
15 päeva jooksul ja teeb läbivaatamisest arvates 10 päeva jooksul otsuse. TMS § 218 lg 1 kohaselt võib
menetlusosaline kaebuse kohta tehtud kohtutäituri otsuse peale esitada otsuse kättetoimetamisest arvates
kümne päeva jooksul kaebuse maakohtule, kelle tööpiirkonnas kohtutäituri büroo asub. Kohtutäituri
otsuse või tegevuse peale ilma eelnevalt kohtutäiturile kaebust esitamata kohtule kaevata ei saa. Seega,
enne asjakohase maakohtu poole pöördumist, tuleb kaebajal esitada kohtutäituri tegevuse osas kaebus
esmalt kohtutäiturile endale ning selle kohta tehtud otsusega mittenõustumisel kaebus kohtutäituri büroo
asukoha järgsele maakohtule.
Kohus peab vajalikuks selgitada, et Ü.-A.A.i võimalikud nõuded kohtutäiturile ja hiljem maakohtule
kaebuses toodud põhjendustel ei ole kuigi perspektiivikad. Kohtutäituril ei ole alust lõpetada algatatud
täitemenetlust muul kui seadusest tuleneval alusel – so sissenõudja avalduse alusel või kirjaliku
dokumendi esitamisel, kui sellest nähtub, et sissenõudja nõue on rahuldatud või nõude rahuldamiseks
vajaliku raha maksmisel kohtutäiturile või täitedokumendis märgitud toimingu tegemisel või kohtulahendi
esitamisel, millega täitmisele võetud täitedokument või kohustus see viivitamata täita on tühistatud või
sundtäitmine on tunnistatud lubamatuks või on määratud sundtäitmise lõpetamine või kirjaliku dokumendi
esitamisel, kui sellest nähtub täitmise vältimiseks vajaliku tagatise andmine, samuti sissenõudja või
võlgniku surma või lõppemise puhul, kui nõue või kohustus ei saa üle minna surnud isiku pärijatele või
õigusjärglastele, täitemenetluse põhjendamatul alustamisel täitemenetluse tingimuste täitmata jätmise
tõttu, dokumendi esitamisel, kui sellest nähtub, et täitedokumendiks oleva välisriigi kohtulahendi või
ametliku dokumendi mõju on päritoluriigis tühistatud ning muul seaduses sätestatud alusel. Antud juhul
kaebusest ühtegi vastavat alust ei nähtu. Selliste aluste esinemisel tuleb need kohtutäiturile või hiljem
maakohtule esitatavas avalduses välja tuua. Kohus selgitab lisaks, et kohtutäituril on vastuvõtuajad ja kui
kaebajal puuduvad perspektiivsed väljavaated kaebust tema tegevusele esitada, saab siiski kohtutäitur
anda kõige täpsemaid soovitusi, kas kaebajal on võimalik enda olukorda leevendada.

Mis puutub kaebaja nõudesse saada tagasi tema kontolt võetud 250 eurot, selgitab kohus, et TMS §-des
130-136 on toodud sissetuleku arestimisega seonduv regulatsioon. Selleks näeb TMS § 131 ette võlgniku
sissetulekud, millele ei saa üldse sissenõuet pöörata või millele saab seda teha erandjuhul (need on
riiklikud peretoetused, puudega inimese sotsiaaltoetus, sotsiaaltoetus sotsiaalhoolekande seaduse
tähenduses; kunstliku viljastamise ja embrüokaitse seaduse § 351 lõike 3 alusel makstav hüvitis, Eesti
Töötukassa kaudu makstud töötutoetus, stipendium, sõidu- ja majutustoetus ning toetus ettevõtluse
alustamiseks, kehavigastuse või terviserikke tekitamise tõttu makstav hüvitis, välja arvatud hüvitis
kaotatud sissetuleku eest, ja mittevaralise kahju hüvitis, töövõimetoetus, seadusel põhinev elatis,
vanemahüvitis, rahaline ravikindlustushüvitis ravikindlustuse seaduse tähenduses, välja arvatud ajutise
töövõimetuse hüvitis, riiklik pension seaduses sätestatud ulatuses ning vanglast vabanemise toetus). TMS-
i § 132 näeb ette piirangud sissetulekute arestimisel nende suurusest lähtuvalt (sh ei arestita sissetulekut,
kui see ei ületa ühe kuu eest ettenähtud palga alammäära suurust või vastavat osa nädala või päeva
sissetulekus) ja TMS § 133 näeb muu hulgas ette, et kui võlgniku sissetulek on laekunud tema
arvelduskontole, siis kehtivad samasugused arestimise piirangud, nagu on sätestatud TMS §-des 131 ja
132. Sellest tulenevalt on sissetuleku osaliseks või täielikuks arestist vabastamise eelduseks TMS-i mõttes
sissetuleku olemasolu. Kuivõrd kohtutäitur ei oma infot võlgniku kontole laekuvate sissetulekute kohta
ega näe ka võlgniku kontole laekunud summade selgitusi või raha laekumise allikat, on seadusandja
näinud ette võlgniku teavitamis- ja tõendamiskohustuse, mis tuleneb TMS §-i 133 lg-st 1 ning mille


                                                          3
kohaselt on võlgnik kohustatud informeerima kohtutäiturit arestimisele mittekuuluva sissetuleku
laekumisest arveldusarvele ning esitama ka seda tõendavad dokumendid.

Kaebusest nähtub, et kaebaja kontolt on kohtutäitur kinni pidanud laenusummana laekunud raha. Kuivõrd
laenusummade puhul ei ole tegemist kaebaja sissetulekutega TMS mõttes, siis on asjakohane TMS §-s 66
toodud regulatsioon. TMS § 66 lg 1 p-de 3 ja 12 kohaselt ei saa arestida täitemenetluses võlgnikule ja
tema perele üheks kuuks vajalikud toiduained ja eluruumi kütmiseks üheks kütteperioodiks vajaminev
küte või kui täitmise ajaks sellist varu ei ole ja selle muretsemine ei ole muul viisil tagatud, siis varu
soetamiseks vajalik rahasumma ning muid asju, mille arestimine on vastuolus seadusega või heade
kommetega. TMS § 66 lg 1 p-d 3 ja 12 annavad võlgnikule õiguse esitada kohtutäiturile avaldus ja paluda
arestimine teatud ulatuses tühistada, kuna kogu summa arestimine ei jätaks võlgnikule raha üheks kuuks
vajalike toiduainete ostmiseks ja üheks kütteperioodiks vajamineva küttevaru soetamiseks (TMS § 66 lg
1 p 3) või oleks vastuolus heade kommetega (TMS § 66 lg 1 p 12). TMS § 66 lg 1 p 12 võib anda aluse
arvestada summa aresti alt vabastatava osa määramisel ka võlgnikul ülalpeetavate olemasoluga. Kui
esinevad eelnimetatud asjaolud, tuleb kaebajal need kohtutäiturile ja vajadusel hiljem maakohtule
esitatavas kaebuses selgelt välja tuua.

9. Eelnevast nähtub, et kohtutäituri tegevuse ja otsuse peale esitatud kaebuse lahendamiseks on
(täitemenetluse seadustikuga) ette nähtud kindel menetluskord, st lahendamine maakohtus. Seega ei kuulu
HKMS § 4 lg-st 1 tulenevalt kohtutäituri toimingute ja tegevuse peale esitatud kaebuste lahendamine
halduskohtu pädevusse. Eeltoodule tuginedes tagastab halduskohus esitatud kaebuse HKMS § 121 lg 1 p
1 alusel halduskohtu pädevuse puudumise tõttu ning eelnevatest selgitustest nähtuvalt on asja
lahendamiseks pädev kohtutäitur ning järgmise instantsina maakohus. Kohus märgib, et tulenevalt HKMS
§ 43 lg-st 2 ei võta kaebuse tagastamine kaebajalt õigust pöörduda seadusega sätestatud korras uuesti
kohtusse.


Karin Kalmiste
kohtunik




                                                       4

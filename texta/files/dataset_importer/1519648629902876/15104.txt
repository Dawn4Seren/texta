                           KOHTUOTSUS
                                  Eesti Vabariigi nimel

Kohus                                Tallinna Ringkonnakohus, tsiviilkolleegium

Kohtukoosseis                        Ulvi Loonurm, Imbi Sidok-Toomsalu, Indrek Soots

Otsuse tegemise aeg ja koht          19.05.2016, Tallinn

Tsiviilasja number                   2-12-3767

Tsiviilasi                           NC hagi AKTSIASELTSI L vastu kutsehaigusest
                                     tuleneva tervisekahju hüvitise saamiseks

Vaidlustatud kohtulahend             Harju Maakohtu 23.11.2015 otsus

Kaebuse esitaja ja kaebuse liik      NC apellatsioonkaebus

Apellatsioonkaebuse hind             2679 eurot 39 senti

Menetlusosalised ja nende            Hageja: NC (isikukood XXXXXXXXXXX), esindaja
esindajad                            riigi õigusabi korras advokaat Heiki Kuningas
                                     Kostja:       AKTSIASELTS          L      (registrikood
                                     XXXXXXXX), esindajad IS ja advokaat Tiia
                                     Kruusmaa

Menetluse liik                       Kirjalik menetlus


RESOLUTSIOON:
  1. Jätta Harju Maakohtu 23.11.2015 otsus muutmata ja NC apellatsioonkaebus
     rahuldamata.
  2. Apellatsiooniastme menetluskulud jätta NC kanda.
  3. Rahuldada AKTSIASELTSI L menetluskulude kindlaksmääramise taotlus
     osaliselt.
  4. Välja mõista NC-lt AKTSIASELTSI L kasuks menetluskulud 800 eurot.
  5. Jätta apellatsiooniastmes kantud NC riigi õigusabi tasu ja riigi õigusabi kulud
     riigi kanda.

Edasikaebamise kord
Otsuse peale võib esitada kassatsioonkaebuse Riigikohtule 30 päeva jooksul otsuse kassaatorile
kättetoimetamisest, kuid mitte pärast viie kuu möödumist otsuse avalikult teatavaks tegemisest.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel.

                                                                                            1
Juhul kui menetlusosaline taotleb menetlusabi, peab ta esitama tähtaja kestel
kassatsioonkaebuse. Kaebuse põhjendamiseks või riigilõivu tasumiseks või kaebuses esineva
sellise puuduse kõrvaldamiseks, mis on seotud menetlusabi taotlemisega, annab kohus
mõistliku tähtaja pärast menetlusabi taotluse lahendamist, kui nimetatud taotlus ei ole esitatud
põhjendamatult või tähtaja pikendamise eesmärgil.

Hagiavalduse asjaolud ja hageja nõue
1. NC (hageja) esitas 25.01.2012 maakohtule hagi AKTSIASELTSI L (kostja) vastu
kutsehaigusest tuleneva tervisekahju hüvitise saamiseks. Hagiavalduse kohaselt diagnoositi
24.03.2000 hagejal kutsehaigus vibratsioontõbi. Tervistkahjustav tööala, mis põhjustas
hagejale kutsehaiguse, oli vormija-betoneerija (1978-1990) ja elektrikeevitaja (1990-1998),
kellena hageja töötas kostja ja tema õiguseellase juures. VEK-i otsusega tuvastati hagejal
püsiv töövõimetus 40%, millest 30% on kutsehaigus ja 10% üldhaigestumine. Alates
26.05.2000 on hagejale makstud töövõimetuspensioni ning alates 01.11.2001 kuni 01.01.2012
on kostja tasunud hagejale hüvitist kutsehaigusest tingitud töövõime kaotuse eest. Hageja ei
nõustu kostja makstud hüvitise suurusega, sest hüvitist ei ole indekseeritud.

Hageja töötas kostja juures faktiliselt kogu perioodi vormija-betoneerijana tingimustes, kus
esinesid samaaegselt vibratsioon, müra, füüsiline koormus. Hageja hinnangul rikkus kostja
töökoodeksis (TööK) ja töökaitseseaduse (TKS) § 5 lõikes 2 sätestatut, kuna ei ole selgitanud
töötajale tööohtusid ega korraldanud korrapäraselt arstlikku läbivaatust. Vibratsiooni mõõdeti
vaid ühe vibrolaua suhtes, kui teised vibrolauad olid välja lülitatud. Tsehhis oli aga neli
vibrolauda, mis töötasid üheaegselt. Kostja rikkus Eesti Vabariigi 20.10.1993 määrust nr 324
„Ettevõttes töökaitsealase koolituse korraldamine“, mis nägi ette juhendamise kohustuse.
Kehtestatud oli nõuded 22.01.1973 määruses nr 34 (ENSV ÜVT 1973.7.59)
„Vibratsiooniohtlike kutsealade töötajate töörežiimi määrustik“. Hageja pidi betooni vormis
siluma labidaga, mis puutus kokku vibreeriva vormiga. Tööpäevad olid 12 tundi pikad,
vaheaeg oli pool tundi. Hageja töötas kogu tööpäeva vibratsiooni ja müra keskkonnas. Isegi,
kui kostja täitis töökaitse ja –ohutuse nõudeid, ei välista see kostja vastutust kutsehaiguse
tekkimise eest (Riigikohtu lahendid nr 3-2-1-139-00, 3-2-1-45-99). Tööandja peab tagama
töötajale töötingimused, mis välistavad kutsehaiguse tekke.

Hüvitise arvestamisel võttis hageja aluseks Vabariigi Valitsuse 10.06.1992 määruse nr 172
"Ettevõtete, asutuste ja organisatsioonide töötajatele tööülesannete täitmisel saadud vigastuse
või muu tervisekahjustusega tekitatud kahju hüvitamise ajutine kord" (ajutine kord).
Keskmise palga arvutamiseks on hageja aluseks võtnud perioodi 1998. a september – 1999. a
august. Keskmise palga arvestuse hulka tuleb võtta ka puhkusetasu. Hagejale makstavast
hüvitisest ei tule maha arvestada makstavat pensioni, sest hageja töövõimetus ei ole üle 40%.
Hageja nõue oli järgmine:
     perioodi 01.01.2009 – 01.04.2009 eest 513,17 eurot
     perioodi 01.04.2009 – 01.04.2010 eest 2191,30 eurot
     perioodi 01.04.2010 – 01.08.2010 eest 734,32 eurot
     perioodi 01.08.2010 – 01.04.2011 eest 1853,56 eurot
     perioodi 01.04.2011 – 01.04.2012 eest 2090,08 eurot
     perioodi 01.04.2012 – 01.04.2013 eest 2440,94 eurot
     perioodi 01.04.2013 – 01.04.2014 eest 3179,40 eurot
     perioodi 01.04.2014 – 01.04.2015 eest 3363,72 eurot
     alates 01.04.2015 igakuiselt 297,71 eurot ning alates 01.04.2016 igakuiselt
        korrigeerituna iga aasta 1. aprilli seisuga avaldatud pensionikasvu indeksiga.

                                                                                             2
Kostja vastuväited
2. Kostja vaidles hagile vastu. Hagi aluseks olevad olulised asjaolud on ebaselged ja
vastuolulised. Hageja ei ole tõendanud varalise kahju olemasolu. Hageja kahju ei seisne
töövõime kaotuses kutsehaiguse tõttu, vaid varaline kahju saab seisneda sissetuleku
kaotamises või vähenemises kutsehaiguse tõttu tööandja süül. Kostja leidis, et hageja kaotas
sissetuleku muul põhjusel. Hageja töö vormija-betoneerijana ei olnud erialane, vaid lihttöö.
Hageja pole tõendanud, et ta on otsinud tööd ja ta ei saa kutsehaiguse tõttu töötada. Hagejal
on võimalik teha lihttööd ja teenida töötasu. Hageja ei jäänud tööst ilma kutsehaiguse tõttu,
sest kutsehaigus tuvastati hiljem, pärast töösuhte lõppemist. Hageja ei ole tõendanud
sissetuleku kaotust perioodil 01.09.2009 kuni 01.04.2011.

Hageja on kostja poolt pakutud hüvitise perioodil 06.09.2000 kuni 01.03.2012 vastu võtnud.
Seega saab võlaõigusseaduse (VÕS) § 76 lg 4 alusel lugeda täitmise täielikuks.

Hageja on varjanud kutsehaigust diagnoosinud arstide eest oma töötamist P tehase
osaühingus lukksepp-keevitajana 2000. a ja 2012. a. Kostja osavastutuse määr kuuluks
vähendamisele 50%. Arvestada tuleb hageja võimalikku süüd, sest ta pole järginud
taastusravi soovitusi.

Tõendamata on kostja teo õigusvastasuse tuvastamiseks olulised eeldused ja asjaolud.
Kutsehaiguse epikriisid sisaldavad vastuolulist teavet hageja kutsehaiguse väljakujunemise
aja kohta. Arvestamata on jäetud kostja eelnevad töökohad, kus on samuti olnud otsene
kokkupuude vibratsiooniga. Lisaks heidetakse kostjale ette TKS sätete rikkumist, mis kehtis
ajavahemikul 01.07.1992 kuni 26.07.1999. Nimetatud perioodil töötas hageja
elektrikeevitajana. Kostja ei nõustu, et on rikkunud ENSV Ministrite Nõukogu 22.01.1973
määrusega nr 34 kehtestatud „Vibratsiooniohtlike kutsealade töötajate töörežiimi
määrustiku“ nõudeid. Kostja töökeskkond vastas kehtinud eeskirjadele. Kutsehaigus võib
tekkida töötajal ka normaalsete töötingimuste puhul. Kostja täitis töötajate informeerimise ja
instrueerimise kohustuse tööohutuse kohta. Kostja juures toimus see ametiühingute kaudu,
kes esindasid töötajaid. Hageja väidab, et kostja ei korraldanud regulaarset arstlikku
läbivaatust. Samas ei saa see asjaolu olla põhjuslikus seoses kostja õigusvastase tegevuse ja
hagejale tekkinud kahju vahel, sest arstlik komisjon teostas hageja arstliku läbivaatuse 1998.
a ja leidis, et hageja on praktiliselt terve ja võib töötada vormijana. Puudub põhjuslik seos
hagejal tekkinud kahju ning kostja väidetava õigusvastase käitumise vahel. Isegi kui eeldada
kahjuhüvitamise nõude eelduste olemasolu, siis kostja on tööohutuse nõudeid täitnud.

Nõude arvutamise aluseks võetud 12-kuuline periood on ebaõige. Lisaks sellele tuleb maha
arvestada hüvitisest väljamakstav pension ja indekseerimisele kuulub hüvitis, mitte keskmine
töötasu. Teadmata on kutsehaiguse ohutegurid, väljakujunemise aeg ning millistel
kutsealadel kutsehaigust põhjustanud ohutegurid esinesid. Seega pole põhjendatud 12-
kuulise perioodi arvutamine kostja juures töötamise lõpetamisest. Keskmise palga
arvutamisel tuleb aluseks võtta 12-kuuline periood enne haigust põhjustanud vormija töö
lõpetamisest, e 01.10.1998 kuni 11.10.1999 ja keskmine indekseeritud palk on vastavalt
434,05 eurot. Ajavahemikus 01.03.2012 kuni 01.04.2015 on hageja nõue kostja vastu
arvestuslikult 649,90 eurot ja alates 01.04.2015 igakuine hüvitis 14,06 eurot. Mais 2015. a
sai hageja sissetulekuna 511,20 eurot, mistõttu tal kahju puudub.

Menetluse käik


                                                                                             3
3. 17.03.2014 otsusega Harju Maakohus rahuldas hagi, mõistis kostjalt hageja kasuks välja
täiendava tervisekahju hüvitise perioodi 1.01.2009-01.01.2012 eest ühekordse summana
6353,18 eurot, perioodi 1.01.2012-01.03.2014 eest ühekordse summana 5945,16 eurot ja
alates 01.03.2014 igakuise hüvitise 241,18 eurot. Menetluskulud jättis kostja kanda.

4. Tallinna Ringkonnakohus tühistas 10.11.2014 otsusega Harju Maakohtu 17.03.2014 otsuse
ja saatis tsiviilasja uueks läbivaatamiseks maakohtule.

Maakohtu otsus
5. 23.11.2015 otsusega jättis Harju Maakohus hagi rahuldamata ja menetluskulud hageja
kanda ning mõistis hagejalt kostja kasuks välja menetluskulud 2271 eurot.

Maakohtus leidis tõendamist VEK-i läbivaatuse akti, ekspertiisiakti nr 13E-AOK0001 ja
Kutsehaiguse Kliiniku 24.03.2000 otsusega, et hagejal on diagnoositud vibratsioonist tingitud
kutsehaigus vibratsioontõbi (I kd, tl 53; II kd, tl 13, 104-114). Põhidiagnoosiks on:
vibratsioontõbi lokaalsest ja üldvibratsioonist II staadium, kombineeritud ülekoormustoime
nähtudega (vt ekspertiisiakt; II kd, tl 111). Vibratsioontõve põhjustavad järgmised füüsilised
tegurid: vibratsioon, müra, füüsiline koormus (vt ekspertiisiakti p 6; II kd, tl 113). Hagejal on
diagnoositud töövõimekaotus 40%, millest 30% on kutsehaigus. Maakohtu hinnangul ei ole
kuulmisnõrkus seotud kutsehaigusega ning see on tingitud korduvatest mõlemapoolsest
liitelistest keskkõrvapõletikest ning põhjustas töövõime kaotuse 10% ulatuses (vt
ekspertiisiakti p-d 11-12; II kd, tl 113).

Maakohtus ei vaielnud pooled selle üle, et kahju tekitati enne 01.07.2002 ja seega tuli
kohaldada tsiviilkoodeksi (TsK) § 448 ja § 464 lg 1 ning ajutist korda (vt Riigikohtu lahendid
nr 3-2-1-50-03, p 23; nr 3-2-1-145-09, p 11). Ajutine kord kaotas kehtivuse alates 01.07.2002,
kuid varem toimunud tegudele saab seda kohaldada (vt Riigikohtu lahendid nr 3-2-1-53-06, p
17; 3-2-1-114-08, p 17; 3-2-1-117-08, p 13). Hageja tugines kahju hüvitamisel ajutisele
korrale. Kahju tekitamisest tuleneva vastutuse üldised alused nägi enne 01.07.2002 ette TsK §
448. Tervisekahjustusega tekitatud kahju hüvitamise reeglid sisaldusid TsK §-des 463-473.
TsK § 448 lg 1 kohaselt kuulub kodaniku isiksusele või varale tekitatud kahju selle tekitaja
poolt täies ulatuses hüvitamisele, välja arvatud seadusega ettenähtud juhud. Vastavalt sama
paragrahvi teisele lõikele vabaneb kahju tekitanu selle hüvitamisest, kui ta tõendab, et kahju
on tekkinud mitte tema süü läbi. TsK § 463 lg 1 sätestab, et vigastuse või muu
terviskahjustuse tekitamise korral on kahju eest vastutav isik kohustatud hüvitama
kannatanule töövõime kaotuse või vähenemise tagajärjel kaotatud töötasu, samuti
tervisekahjustusest tingitud kulutused. Tsiviilkoodeksi kohaselt tuli vastutuse
kindlakstegemiseks tuvastada õigusvastane tegu, kahjulik tagajärg, põhjuslik seos nende vahel
ning lõpuks hinnata süü olemasolu või puudumist kohustatud isiku käitumises.

Maakohtu hinnangul oli tõendatud, et hagejal esinevad sümptomid (valud, pinge- ja
suremistunne ülajäsemetes, üla- ja alajäsemete distaalse ehk kaugmise tundlikkuse langus
ning lülisamba nimmeosa liikuvuspiiratus) olid põhjuslikus seoses 2000. a diagnoositud
kutsehaigusega (vt ekspertiisiakti p 3; II kd, tl 112).

Hageja heitis kostjale ette TKS § 8 lg 2 rikkumist, mille kohaselt müra, infra- ja ultraheli,
vibratsiooni, ioniseeriva kiirguse, staatilise elektri välja, elektromagnetvälja, ultravioletse või
infrapunase kiirguse ja muude kahjulike mõjurite tase ei tohi ületada vastavaid normatiive.
Nende ületamisel tuleb töö katkestada. Erandjuhul võib kohaliku tervisekaitsetalituse loal
tööd ajutiselt jätkata, kasutades tervisekahjustusi vältivaid lisakaitsevahendeid. Lisaks sellele

                                                                                                 4
oli hageja arvates kostja rikkunud ENSV Ministrite Nõukogu 22.01.1973 määrusega nr 34
kehtestatud „Vibratsiooniohtlike kutsealade töötajate töörežiimi määrustiku“ p 9, 10, 24 ja 25.
Määruse p 9 kohaselt ei tohi summaarne tööaeg töötamisel vahetus kokkupuutes
käsitööriistadega, mis tekitavad vibratsiooni sanitaarnormide piirides ületada 2/3 vahetusest.
Seejuures ei tohi vibratsiooni ühekordse katkestamatu mõju kestus, kaasa arvatud sellesse
operatsiooni kuuluvad mikropausid, käsimasinate puhul ületada 15-20 minutit. Määruse p 10
kohaselt on soovitatav vibratsiooniohtlike töötjate töörežiimi puhul kehtestada lõunavaheajaks
vähemalt 40 minutit ja kaks reglementeeritud vaheaega 1-2 tunni möödumisel vahetuse
algusest 20 minutit ja 2 tunni möödumisel lõunavaheajast 30 minutit. Määruse p 24 kohaselt
on ettevõtte juhtkonna kohustuseks vibratsiooniohtlike kutsealade töötajate töörežiimi
kinnitamine. Määruse p 25 kohaselt peavad töötajad, kes teevad tööd vibreerivate masinate,
seadmete ja tööriistadega vähemalt korra aastas läbima arstliku läbivaatuse.

Hageja heitis kostjale ette TKS §-de 5 lg 2 p-de 1-4, 14 lg 2, 16 lg 5 ja Eesti Vabariigi
Valitsuse 20.10.1993 määrusega nr 324 vastu võetud „Ettevõttes töökaitsealase koolituse
korraldamise juhendi“ p-de 23, 25, 26, 33, 34 rikkumisi. TKS § 5 lg 2 p-de 1-4 kohaselt on
tööandja kohustatud: 1) tagama töö korraldamisel ohutud ja tervislikud töötingimused
vastavalt töökaitsealastele õigusaktidele, nende puudumisel aga võtma tarvitusele meetmed
ohutuse tagamiseks; tagama töökaitsealaste õigusaktide kättesaadavuse; 2) selgitama töötajale
tema töö võimalikke ohtusid ja kahjulikke mõjusid; korraldama töökaitsealaste teadmiste
kontrolli ja vajaduse korral täiendõpet; 3) andma töötajale ettenähtud kaitserõivad, -jalatsid ja
muud kaitsevahendid enne töötaja tööle asumist; 4) mitte rakendama töötajat töödel, mille
tegemiseks ta pole välja õpetatud. TKS § 14 lg 2 kohaselt raske, tervistkahjustava või ohtliku
töö tegijad, samuti töötajad, kes oma tervisliku seisundi tõttu võivad tööl teisi ohustada,
peavad enne tööleasumist ja edaspidi käima korrapäraselt arstlikul läbivaatusel. Läbivaatuse
korra ja nimetatud tööde ning kutsealade loetelu kehtestab Eesti Vabariigi
Tervishoiuministeerium kooskõlastatult Eesti Vabariigi Tööministeeriumiga. TKS § 16 lg 5
kohaselt erilistes temperatuuritingimustes tehtavate, suure füüsilise või psüühilise
koormusega, vibratsiooniohtlike või muude eritingimustega tööde korral tuleb anda töötajaile
tööaja hulka arvatavad vaheajad soojendamiseks, puhkamiseks ja profülaktilisteks
protseduurideks. Tööandja on kohustatud sisustama selleks vajalikud ruumid või kohad.

Hageja hinnangul ei taganud kostja töö korraldamisel ohutuid ja tervislikke töötingimusi. Töö
toimus pika vahetuse kestel vibratsiooniohtlikus keskkonnas ühe vaheajaga. Hagejale ei
selgitatud võimalikke ohtusid ega kahjulikke mõjusid, ei korraldatud töökaitsealaste teadmiste
kontrolli ega vajadusel täiendõpet. Hagejale antud kaitseriietust ei testitud ning pole teada, kas
need sobisid kasutamiseks.

Kõik eeltoodud hageja etteheited olid seotud hageja töötamisega vormijana. Samas nähtus
hageja tööraamatust, et alates 01.11.1991 kuni 16.09.1998 vormistati hageja kostja juurde
tööle elektrikeevitajana. Kui varasemalt oli epikriisides märgitud tervistkahjustavaks tööks
betoonpaneelide vormija (vormija-betoneerija, staaž 13. a), siis 2008. a epikriisi kohaselt oli
tervistkahjustavaks tööalaks ka 1990-1998. a töötamine elektrikeevitajana (I kd, tl 149-150,
151-152). Maakohus nõustus kostja väitega, et arstlikes dokumentides oli töötingimusi
hinnatud hageja ütluste kohaselt. Samas leidis kohus, et hageja vande all antud seletusega oli
tõendatud, et kuigi hageja oli tööle vormistatud elektrikeevitajana, siis sisuliselt tegi ta
vormija-betoneerija tööd (IV kd, tl 50). Kohtu hinnangul ei saa töökeskkonna ja –tingimuste
hindamisel lähtuda üksnes tööraamatu kandest, vaid arvestada tuleb reaalset olukorda. Seega
tuli kutsehaiguse tekkimise perioodiks lugeda 01.11.1978 kuni töölepingu lõppemiseni
11.10.1999 (I kd, tl 68).

                                                                                                5
Maakohtu hinnangul sai lugeda tõendatuks, et kostja sissetuleku vähenemine (negatiivne
varaline diferents) oli tingitud kutsehaigusest (III kd, tl 216), kuna tuvastati, et hageja ei
kaotanud kostja juures tööd seoses töövõime kaotusega, vaid töösuhte lõpetamisega
11.10.1999 tähtaja möödumisel (I kd, tl 68). Kohtu hinnangul ei olnud hagejal võimalik
jätkata töötamist oma senisel erialal (kaevur, vormija-betoneerija) kutsehaiguse tõttu.
Tulenevalt ekspertiisiaktist nr 13E-AOK0001 oli hagejale vastunäidustatud füüsilist pingutust
nõudvad erinevate ohuteguritega tööalad, eelkõige müra ja vibratsiooniga seotud. Samuti ei
olnud soovitatavad sundasend ja –liigutused, ülekoormus kaela, õlavöötme, õlgade, õlavarte,
küünarvarte, labakäte, nimme-ristluu piirkondade, stereotüüpsed liigutused, ebasoodus
mikrokliima toime (II kd, tl 113, p 19). Arvestades hageja pikaajalist töötamist vormija-
betoneerijana, tingis kutsehaigus kutseala vahetamise vajaduse.

Hageja sissetuleku vähenemise sai siduda kutsehaigusest tingitud töövõime kaotusega.
Tööprotsessi kirjeldanud tunnistajate NS, LS ja hageja (III kd, tl 13-15; IV kd, tl 50-51 ja
pöördel) ütluste põhjal sisustas maakohus vormija-betoneerija tööfunktsioone järgmisena (I
kd, 189): valmistab raudbetoonelemente; valmistab ette metallvormi või aluslaua koos puidust
raketisega; puhastab metallvormid või aluslauad, määrib kõik tööpinnad pihusti abil
vormimäärdeõliga; paigaldab metallvormidesse või aluslauaraketistesse armatuurvardaid või
teisi detaile; jaotab betoonisegu ühtlaselt metallvormi või raketisse ja tihendab vibronuiaga;
silub värsket betoonpinda terashõõrutiga ja katab vajadusel kohe tooted kattekilega, et vältida
niiskuse ja soojuse eraldumist; võtab toote raketisest välja; sildkraanaga tõstetakse toode lattu.
Puudus vaidlus, et töökeskkonnas esines vibratsiooni ja müra ning töö eeldas füüsilist
koormust. Seega esines põhjuslik seos kostja tegevuse ja hagejale kutsehaigusega tekkinud
kahju vahel seoses töötingimustega.

Põhjuslik seos ei saa aga esineda juhul, kui kostjale heidetakse ette üksnes seaduses sätestatud
formaalse nõude rikkumist, nt korrapärase arstliku läbivaatuse korraldamine. Kostja märkis, et
arvestades sündmuse toimumise aega, puudusid andmed ja dokumendid, tõendamaks arstliku
läbivaatuse korraldamist. Hageja suhtes toimus 01.10.1998 arstlik läbivaatus (profülaktiline
läbivaatusleht), mille kohaselt oli 15.10.1998 tehtud otsus, et hageja on terve ja võib töötada
(I kd, tl 197-198). Hageja ei tõendanud, kuidas eeltoodud nõude täitmata jätmine põhjustas
hagejale kutsehaiguse. Hageja ei tõendanud kostja poolt kaitserõivaste, -jalatsite ja muude
kaitsevahendite nõuete rikkumist ega põhjuslikku seost ettenähtud kaitserõivaste, -jalatsite ja
muude kaitsevahendite nõuete rikkumise ja tekkinud kutsehaiguse vahel. Kohtu hinnangul ei
saa ainuüksi formaalsete nõuete rikkumine põhjustada kutsehaiguse tekkimist.

Kohtu hinnangul oli tõendatud, et kostja ja tema õiguseellane olid rakendanud kõik vajalikud
meetmed töötaja tervise kaitseks ning töötingimused vastasid õigusaktides sätestatud
nõuetele. Kutsehaigus võib tekkida töötajal ka normaalsete töötingimuste puhul. Lisaks sellele
nähtus hageja tööraamatust (I kd, tl 93-105; tõlge I kd, tl 125-126), et hageja töötas
29.05.1972 - 01.08.1972; 20.11.1972 - 14.04.1973; 04.08.1973 - 06.11.1973 ja 17.01.1976 -
15.04.1976 kaevurina, 22.04.1976 - 18.10.1978 madruse ja lukksepana. Kõikides eelnevates
töökohtades esinesid samad ohutegurid, millised olid hagejale diagnoositud kutsehaiguse
füüsilised tegurid: vibratsioon, müra, füüsiline koormus.

Kostja (kostja õiguseelneja) tööohutusnõuete täitmine oli tõendatud: XXX vibraohtlikel
ametitel töötajate töörežiim (I kd, tl 157-158), vibratsiooni mõjukestus vahetuses (I kd, tl 159-
160), vibraohtlike tööde tegemise kestvus (I kd, tl 161), Tallinna linna sanitaar-
epidemioloogia jaama protokollid nr 31 ja 33 töökoha vibratsiooni parameetrite mõõtmise

                                                                                                6
kohta (I kd, tl 162-172), tööstuse projekteerimise ja tehnoloogiainstituudi aprill-mai 1990. a
protokoll nr 2 (I kd, tl 173-175), 27.05.1998 kinnitatud meelespea-instruktsioon nr 69
vibraohtlike ametite töötajatele (vormijad) ja töötajatele, kes kasutavad vibraohtlikke
seadmeid ja töötajatele, kes töötavad kõrgendatud müra- ja tolmulisuse tsoonides (I kd, tl 176-
179), 30.11.1999 kinnitatud vibratsiooniaja mõõtmise tulemused (I kd, tl 180), 10.02.1997
kinnitatud töökaitsejuhend nr 59 elektromehaanilise käsivibraatori käsitlemise kohta (I kd, tl
181-183), 21.05.1999 kinnitatud töökaitsejuhend nr 6 raudbetoontoodete vormijale (I kd, tl
184-188), 08.07.1996 kinnitatud ohutu töötamise juhend nr 14 elektrikeevitajale (I kd, tl 190-
194), tervistkahjustavates tingimustes töötajate perioodilise läbivaatuse 26.11.1998 akt (I kd,
tl 195-196).

Eeltoodud tõenditega oli tuvastatud, et 1981. a toimus Tallinna linna sanitaar-epidemioloogia
jaama poolt vibrolaudade kontroll (protokollid nr 31 ja 33). Protokollide kohaselt töökoha
võnkumise kiiruse tase vastas GOST 12.1.012-78 nõuetele. Vibrolaudade kontroll toimus ka
1990. a, millega tuvastati, et vibrolaudade võnkumised olid madalamad ettenähtud normidest.
Samuti oli tõendatud, et 1984. a oli kostja õiguseelneja juures vastu võetud vibraohtlikel
ametitel töötajate töörežiim, mis oli täitmiseks ka hagejale. 12.04.1996 on teostatud
vibraohtlike tööde tegemise kestvuse mõõtmine ning summaarne tööaeg ei ületa 75% tööajast,
mis vastab Vabariigi Valitsuse määruse 08.03.1994 nr 82 nõuetele. 06.01.1998 ja 1990. a on
mõõdetud vibratsiooni mõjukestust ning tööaeg, mis on seotud vibratsiooniga, ei ületa 2/3
töövahetusest, mis vastab sanitaarnormidele ja GOST 17770-72 nõuetele.

Kohtu hinnangul ei saa kahelda kostja poolt esitatud mõõtmistulemuste usaldusväärsuses.
Mõõtmised viidi läbi vastavate asutuste poolt, kes kinnitasid mõõtmistulemuste vastavust
kehtivatele normidele. Kohtu hinnangul ei saa ka tunnistaja NS poolt töötingimustele antud
subjektiivsed hinnangud ümber lükata dokumenteeritud mõõtmistulemusi.

Kohtu hinnangul oli hageja vande all antud seletus, et korraga võis töötada neli vibrolauda,
vastuolus tegeliku tööprotsessiga (IV kd, tl 50 pöördel). Tunnistaja LS ütluste kohaselt tuli
betooni ühe vankriga ning korraga ei olnud vormide täitmine ja nelja vibrolaua üheaegne
töötamine võimalik, kuigi võis esineda töötamise kattumist. Tunnistaja LS ütluste kohaselt
vibreeris laud betooni tihendamiseks kuskil kümmekond minutit ja kui oli vaja, tuli labidaga
betooni vormi peal tasandada ja ääri puhastada. Siis oli otsene kontakt vibratsiooniga. Seda
võis teha hageja üksi või teine abiline. Samuti ei ole tõendatud hageja väited võimalike
ületundide kohta. Tunnistaja LS ütluste kohaselt tema ajal ületunde ei esinenud. Tunnistaja
NS ütluste kohaselt tehti ületunde (III kd, tl 13). Hageja ja NS töötasid koos lühikest aega
ning kohtu hinnangul ei saa tunnistaja NS ütlustest teha järeldust hageja tööaja pikkuse kohta.
Kohus ei tuvastanud, et hageja pidi regulaarselt tööandja nõudel ületunde tegema. Määruse nr
34 p 10 andis soovituse vaheaegadeks. 1984. a kehtestati töörežiim, mis oli kinnitatud
ametiühingu esindaja poolt. Nimetatud töörežiim vastas seadusega kehtestatud nõuetele (I kd,
tl 157-158). Töörežiimiga oli kehtestatud töövahetuse kestused, pausid, lõunavaheaeg ning
ületunnid vibraohtlikel seadmetel ei olnud lubatud. Tunnistaja LS ütlustega sai lugeda
tõendatuks, et olid ohutustehnika kaardid, toimus instrueerimine ja seda kontrolliti. Tunnistaja
NS ei eitanud tööandjapoolset instrueerimist, kuid täpsemalt ta ei mäleta. Kohtu hinnangul oli
tõendatud, et kostja täitis seaduses sätestatud tööohutuse nõudeid: välja olid töötatud
vajalikud töökaitse eeskirjad ja juhendid, töötajaid instrueeriti ning töörežiim ja
töökeskkonnas esinev müra ja vibratsioon olid kooskõlas kehtivate normidega.




                                                                                              7
Eeltooduga tuvastas kohus, et kostja vastutuse eeldused TsK § 463 lg 1 ja § 464 lg 1 alusel ei
ole täidetud ja kostja ei vastuta hagejale tekitatud tervisekahjustuse eest. Kohus ei pidanud
vajalikuks käsitleda hüvitise suurust ega kostja teisi vastuväiteid.

Apellatsioonkaebus
6. Hageja palus maakohtu otsuse tühistada ja saata asi uueks menetlemiseks maakohtule.

Maakohus jättis tööprotsessi hindamise juures käsitlemata, kas on kinni peetud töö- ja
puhkeaja normidest. Hageja ja tunnistaja NS ütlustest nähtus, et tööpäeva kestel oli vaid üks
poole tunnine vaheaeg. Puudus võimalus puhkamiseks ja taastumiseks nii nagu sätestas
ENSV MN 22.01.1973. a määrus nr 34. Tööajarežiim ei vastanud määruse nõuetele ja ühtlasi
rikuti TööK § 147 ja TKS § 5 lg 2 sätteid, sest jäeti tagamata tervislikud töötingimused.
Tegemist oli kostjapoolse kohustuse rikkumisega, mille tulemusena viibis hageja vibratsiooni
keskkonnas rohkem aega, kui tööaja norm ette nägi.

Tõendite hindamisel jättis maakohus tähelepanuta asjaolu, et esineb ilmne vastuolu kostja
esitatud tervisetõendi ja ekspertiisiakti ning Kutsehaiguste Kliiniku 24.03.2000 otsuse vahel.
Viimatinimetatud tõendid välistavad tervisetõendi. On ilmne, et tervisetõend on formaalne ja
tegelikkust mittekajastav. Kui kutsehaiguse tekkimiseks peavad toimima töökeskkonna
ohutegurid vähemalt viie aasta jooksul, siis 1998. aastaks oli see toime olnud kümme aastat.

Maakohus, viidates küll mitmetele töökaitsealastele dokumentidele, leidis, et kostja täitis
tööohutusnõudeid, kuid kohtuotsusest ei nähtu, kuidas ja millal need töötajatele, s.h. hagejale
teatavaks tehti. Kostja esitatud töökaitsealased dokumendid on koostatud 1999. a, millest
nähtub, et enne seda puudusid töökaitse juhendid ja töötajad ei saanudki teadlikud olla
töökaitsenõuetest ja töökeskonnast tulenevatest ohtudest. Pelgalt töökaitsealaste dokumentide
olemasolu ei tõenda tööandja poolt oma kohustuste täitmist. Need dokumendid tuleb
töötajatele teatatavaks ja arusaadavaks teha.

Kostja esitas tõendid, mille kohaselt kontrolliti vibrolaudade vibratsiooni 1981. a ja 1990.a.
Mõõtmistulemustest ei nähtu, kas mõõdeti vibrolaua tööd ilma sellel asuva tooteta või koos
sellega. Keha kaal on jõud, millega keha mõjub pinnale, millele toetub või vahendile, millega
see keha on üles riputatud. Mida suurem on keha kaal, seda suurem on ka selle vibratsioonist
avalduv mõju. Seetõttu ei saa lähtuda kostja poolt esitatud mõõtmistulemustest, sest ei ole
arusaadav, millises tööfaasis vibrolaudu mõõdeti. Aktidest ei nähtu, kas mõõdeti üld- või
kohtvibratsiooni. Hageja puutus kokku ka kohtvibratsiooniga. Ei nähtu, et selle vibratsiooni
tugevust ja mõju oleks mõõdetud. Selliseid mõõtmisi tuli teostada regulaarselt vähemalt üks
kord aastas. Pole teada, milline oli vibrolaudadest tekkiv üldvibratsioon muul ajal. Peale teist
mõõtmist töötas hageja veel üheksa aastat. Asjaolu, et vibratsiooni tase oli normidega
kooskõlas 1981.a. ja 1990.a. ei tähenda, et nii oleks olnud ka teistel aastatel ja kogu selle aja
kui hageja vormijana töötas. Kohtuotsusest ei nähtu, kuidas tõendavad kahel aastal teostatud
mõõtmised üldvibratsiooni puudumist teistel aastatel.

Kostja koostas kõik tööohutusealased dokumendid peale 1993. a (määruse nr 324 kehtivuse
ajal). Kostja esitatud tõendid kinnitasid, et enne 1999. a puudus vastav töökaitsejuhend ja
töötaja polnud teadlik kehtestatud nõuetest. Kohtuotsuses toodud järeldused ei ole kooskõlas
faktiliste asjaoludega, millised tuvastati tunnistajate ja hageja ütlustega, mis puudutasid üld- ja
kohtvibratsiooniga kokku puutumist.



                                                                                                 8
Ei ole võimalik esile tuua asjaolusid, mis viitaks hageja süüle kutsehaiguse tekkimises.
Puuduvad ka põhjused, mida saanuks hageja mõjutada. Töökeskkond ja töö korraldamine oli
tööandja korraldada. Hageja töötas 21 aastat vormijana ühesugustes töötingimustes, alludes
tööandja töökorraldusele. Antud juhul ei sõltunud töökeskkond tööandja välistest mõjuritest
või vääramatust jõust. Hageja ei saanud midagi oma tervise hoidmiseks ette võtta, sest talle ei
olnud tutvustatud töökaitsealaseid dokumente ega abinõusid kuidas vältida haigestumist
vibratsioonitõppe või muudesse tööga seotud haigustesse.

Maakohus ei käsitlenud hagiavalduses esitatud kahju arvestust. Sellekohast põhjendust
kohtuotsuses ei ole. Kui maakohtu otsus on ebaseaduslik ja ringkonnakohus selle tühistab, ei
saa ringkonnakohus kontrollida hüvitise arvestamise õigsust, sest maakohus ei ole selles osas
otsust teinud.

Vastus apellatsioonkaebusele
7. Kostja palub jätta apellatsioonkaebuse rahuldamata ning menetluskulud hageja kanda.

Ringkonnakohtu seisukoht
8. Ringkonnakohus, tutvunud apellatsioonkaebusega ja tsiviilasja materjaliga, leiab, et
vaidlustatud maakohtu otsus on seaduslik ja põhjendatud ning apellatsioonkaebuse väited
selle muutmiseks ega tühistamiseks alust ei anna. Maakohtu otsus tuleb jätta muutmata ja
apellatsioonkaebus rahuldamata. Ringkonnakohus nõustub maakohtu otsuses esitatud
põhjendustega ja TsMS § 654 lg-st 6 tulenevalt põhjendusi ei korda.

TsMS § 652 lg 1 p 1 järgi võtab ringkonnakohus apellatsioonkaebuse läbivaatamisel aluseks
esimese astme kohtu poolt tuvastatud faktilised asjaolud niivõrd, kui puuduvad kahtlused
vastavate faktiliste asjaolude tõendamise menetluse või protokolli õiguspärasuse või
ebapiisava ulatuse kohta ja ringkonnakohus ei pea nimetatud asjaolude uut tuvastamist
vajalikuks. Ringkonnakohtu arvates ei ole maakohus faktiliste asjaolude tuvastamisel
menetlusõiguse norme rikkunud.

Maakohus asus seisukohale, et kuigi kostja tegevuse (sh tegevusetuse) ja hagejale
kutsehaigusega tekitatud kahju vahel esines põhjuslik seos, ei vastuta kostja tekkinud kahju
eest, kuna kostja tõendas, et ta ei olnud tööohutuse nõuete rikkumises süüdi ja tööohutuse
nõuded olid kostja juures täidetud. Riigikohus on korduvalt väljendanud seisukohta, et
tööandja tegevuse õigusvastaseks lugemiseks ei piisanud tsiviilkoodeksi järgi ainuüksi sellest,
et töötaja sai tööandja juures töötamise ajal kutsehaiguse, vaid lisaks pidi tööandja olema
rikkunud oma kohustusi ohutu ja tervisliku töökeskkonna tagamisel. Esmajoones oli tööandja
käitumise õigusvastaseks lugemiseks vajalik, et ta oleks rikkunud töökaitse norme (Riigikohtu
16.06.2010 otsus tsiviilasjas nr 3-2-1-55-10, p 20; Riigikohtu 20.04.2016 otsus tsiviilasjas nr
3-2-1-15-16, p 22). Kui töötajal on tekkinud kutsehaigus ja kui ta on tõendanud põhjusliku
seose tööandja tegevuse (sh tegevusetuse) ja talle kutsehaigusega tekkinud kahju vahel, peab
tööandja nimelt tõendama, et ta on tööohutuse nõudeid täitnud (Riigikohtu 07.12.2011 otsus
tsiviilasjas nr 3-2-1-68-11, p 10). Seega jagas maakohus õigesti tõendamiskoormuse,
kohustades kostjat tõendama, et tema on tööohutuse nõuded täitnud. Maakohus möönis, et
kutsehaigusega seoses tekkis hagejal kahju, kuna oli vähenenud tema töövõime, kuid
konkreetset kostjapoolset rikkumist tuvastamata ei saa kostja süüdi olla hageja töövõime
vähenemises kutsehaiguse tagajärjel. Hageja viitas erinevatele kostja rikkumistele tööohutuse
tagamisel, kuid tõendamist ei leidnud ühtegi konkreetset tööohutuse nõude rikkumist.
Maakohus on piisava põhjalikkusega analüüsinud hageja poolt esile toodud võimalikke
kostjapoolseid rikkumisi. Asjas esitatud tõendeid kogumis hinnates, asub kolleegium

                                                                                             9
maakohtuga samale seisukohale, et asjas ei leidnud tõendamist kostja õigusvastast käitumist,
sh seda, et kostja töökorraldus oli vastuolus õigusaktidega kehtestatud nõuetega ega seda, et
kostja eiras tööohutuse nõudeid. Ringkonnakohtu arvates on kostja esitatud tõendid piisavad
selle kohta, et töötajale oli tagatud töökaitsenormidele vastav töökeskkond ja töötingimused
ning kostja poolt olid tööohutusnormid järgitud.

Kuigi apellant tugineb kaebuses suuresti samadele väidetele, mille osas on maakohus juba
seisukoha kujundanud ja millega ringkonnakohus nõustub, märgib ringkonnakohus
apellatsioonkaebusele vastuseks siiski järgmist.

Hageja paljasõnalise väite, et töökaitsealaseid dokumente töötajatele ei tutvustatud, lükkavad
ümber tunnistajate NS ja LS ütlused, mille kohaselt käis tööohutuse insener iga 3-4 kuu tagant
töölistega vestlemas (III kd, tl 13-15; IV kd, tl 51). Nimetatu kinnitab ka kostja väidet, et
töötajate informeerimine ja instrueerimine toimus töötajaid esindavate ametiühingute kaudu.
Ainuüksi kirjaliku eeskirja puudumine ei tähenda, et töötajaid ei juhendatud. Tunnistajate
ütlused veenavad, et töötajatele tutvustati töökeskkonna ja töökaitsealaseid eeskirju
regulaarselt ja kostjale ei saa ette heita tegevusetust hageja tööalasel instrueerimisel.
Tunnistajate NS ja LS ütluste kohaselt väljastati töölistele ka ettenähtud kaitseriided ja -
vahendid ja apellatsioonkaebuses esitatud vastupidine väide on alusetu.

Hageja heidab ette, et maakohus ei pööranud otsuses tähelepanu kostja rikkumisele töö- ja
puhkeajanormide kinnipidamisel. Maakohus on otsuse punktides 14 ja 15 andnud hinnangu
nimetatud nõuete täitmisele. Esitatud tõenditega on tuvastatud, et vibraohtlike tööde tegemise
kestvust mõõdeti ja summaarne tööaeg oli normikohane. Tööajarežiimist nähtub, kuidas oli
korraldatud töötajate tööaeg ning puhkepausid (I kd, tl 158). Seega ei ole tõendatud, et
töötajatel puudusid kehtivas seadusandluses ettenähtud puhkepausid või et vibratsiooni
mõjukestus töövahetusel ületas sel ajal kehtestatud norme.

Hageja rahulolematus kostjapoolse mõõtmise sageduse ja mõõtmistulemuste osas ei tähenda,
et mõõtmisi ei teostatud vastavalt kehtinud nõuetele. Ringkonnakohus ei näe põhjust kahelda
mõõtmisi läbiviinud spetsialistide töö tulemustes. Kuivõrd hageja töökeskkonnas toimiv
vibratsioon oli mõõtmiste ajal lubatust oluliselt madalam, siis puudub põhjendatud alus
pidada nõuetele mittevastavaks ka mõõtmiste vahepealse aja vibratsiooni. Maakohtu otsuse p-
s 14 loetletud tõenditega tuvastas maakohus, et kostja lükkas ümber hagejapoolsed väited
omaaegsetele tööohutuse normide rikkumisele kostja poolt. Ringkonnakohus nõustub
maakohtu järeldusega, et töökeskkonnas esinev müra ja vibratsioon olid kooskõlas sellel ajal
kehtinud normidega.

Apellatsioonkaebuses asub hageja ka seisukohale, et kostja esitatud tervistõend (I kd, tl 197)
on ilmselges vastuolus 11.10.2013 ekspertiisiakti ja Kutsehaiguste Kliiniku 24.03.2000
otsusega. Kolleegium on seisukohal, et maakohus arvestas õigesti kõigi hageja tervist
puudutavate tõenditega ja nimetatud dokumentaalsete tõendite kogumiga leidis veenvalt
tõendamist hagejal kutsehaiguse diagnoosimine pädevate asjatundjate poolt, mistõttu on
apellandi seisukoht tõendite ebausaldusväärsuse kohta väär. Hageja ei saa kostjale panna
vastutust töötervishoiuarsti väidetava ebapädevuse osas, kuna haiguse diagnoosimine ja
kvalifitseerimine kutsehaigusena nõuab eriteadmisi. Vastuseks hageja etteheitele, miks
väidetavat vastuolu tõendites ei kõrvaldatud, märgib ringkonnakohus, et hageja ei ole
menetluses varem esile toonud asjaolu, et nimetatud tervisetõend on vaid formaalne dokument
ega kajasta tegelikkust. Tervisetõendist nähtuvalt külastas hageja nelja erinevat arsti, kelle
arvamuste põhjal tunnistati ta praktiliselt terveks ja töövõimeliseks. Ka hageja ise ei esitanud

                                                                                             10
sel ajal kaebusi oma tervise osas. Ringkonnakohus märgib siinjuures, et vaidluse all ei ole
asjaolu, et hagejal diagnoositi 24.03.2000 kutsehaigus vibratsioontõbi ja maakohus tuvastas,
et kahjulik tagajärg kutsehaiguse näol oli põhjuslikus seoses töötingimustega, milles hagejal
tuli töötada.

Maakohus jättis põhjendatult hüvitise suuruse otsuses käsitlemata, kuivõrd nõude
kontrollimisel selgus, et kostja vastutuse eeldused jäid täitmata ja seega hüvitis välja
mõistmata.

Seega ei ole hageja kohtu ette toonud selliseid asjaolusid, mis võimaldaksid hagi rahuldamist.
Kostja on vastutusest vabanemiseks tõendanud, et tema on tööohutuse nõudeid täitnud ning
vastuolu õigusaktidega kehtestatud nõuetega ei tuvastatud. Maakohus andis tõenditele õige
hinnangu ning hageja ei ole apellatsioonkaebuses esile toonud asjaolusid, millest saaks
järeldada, et maakohus oleks tõendite hindamisel diskretsiooni piire ületanud. Selliseid
asjaolusid ei nähtu ka muudest tsiviilasja materjalidest.

Eespool toodust tulenevalt tuleb jätta apellatsioonkaebus rahuldamata ja maakohtu otsus
muutmata.

Menetluskulude jaotus ja kindlaksmääramine
9. Vastavalt TsMS § 173 lg-le 1 esitatakse asja järgmisena menetleva kohtu lahendis kogu
seni kantud menetluskulude jaotus. Seoses maakohtu otsuse muutmata jätmisega ja
apellatsioonkaebuse rahuldamata jätmisega jäävad hageja maakohtus ja ringkonnakohtus
kantud menetluskulud TsMS § 162 lg 1 ja § 171 lg 1 alusel hageja kanda.

Kostja menetluskulud apellatsiooniastmes koosnevad lepingulise esindaja kuludest 12 tunni
eest summas 1200 eurot, millele lisandub käibemaks 240 eurot, kokku 1440 eurot. Õigusabi
hõlmab maakohtu otsuse analüüsi 1 tunni ulatuses, apellatsioonkaebuse analüüsi 1 tunni
ulatuses ja apellatsioonkaebusele vastuse koostamist 10 tunni ulatuses. Kostja kinnitas, et on
käibemaksukohuslane ja kõik kulud on tekkinud seoses käesoleva kohtumenetlusega. Hageja
hinnangul on kostja menetluskulud põhjendatud osaliselt, pidades mõistlikuks vastuse
koostamise ajakuluks 4 tundi ja kogu põhjendatud ajakulu 6 tundi.

TsMS § 175 lg 1 kohaselt kui menetlusosaline peab menetluskulude jaotust kindlaksmäärava
kohtulahendi kohaselt kandma teist menetlusosalist esindanud lepingulise esindaja kulud,
mõistab kohus kulud välja põhjendatud ja vajalikus ulatuses.

Menetluskulu nimekirjas märgitud menetlustoimingud on vajalikud, kuid arvestades asja
sisu, apellatsioonkaebuse ja kostja vastuse sisu ja mahtu, on ringkonnakohus seisukohal, et
kostja lepingulise esindaja taotluses toodud ajakulu on vajalik ja põhjendatud osaliselt.
Menetluskulu nimekirjas märgitud ulatuses saab põhjendatud ja vajalikuks esindaja kuluks
lugeda kohtuotsuse ja apellatsioonkaebuse analüüsi (kokku 2 tundi). Ringkonnakohtu
hinnangul ei ole täies ulatuses põhjendatud ja vajalik apellatsioonkaebusele vastuse
koostamise ajakulu, sest selles menetlusetapis on asjaolud selged ja peamiselt oli
apellatsioonkaebuses korratud varasemaid seisukohti. Arvestades, et kostja esindaja oli
eelnevalt otsust ja kaebust analüüsinud 2 tunni ulatuses, peab kolleegium vastuse koostamise
põhjendatuks ajakuluks 6 tundi.

Kostja esindaja tunnihind on 100 eurot (käibemaksuta). Ringkonnakohtu hinnangul on
tegemist mõistliku õigusteenuse eest makstava tasuga.

                                                                                            11
TsMS § 174 lg 10 kohaselt menetluskuludelt arvestatava käibemaksu hüvitamiseks peab
menetlusosaline kinnitama, et ta ei ole käibemaksukohustuslane või ei saa muul põhjusel
tekkinud kuludelt käibemaksu tagasi arvestada. Kuludele ei lisandu käibemaks, sest kostja on
käibemaksukohustuslane. Seega on kostja esindaja kulud (8 x 100) 800 eurot.

20.04.2011 määrusega on hagejale antud riigi õigusabi kohustuseta hüvitada riigi õigusabi
tasu ja riigi õigusabi kulud. TsMS § 190 lg 1 kohaselt menetlusabi andmine ei välista ega
piira menetlusabi saaja kohustust hüvitada kohtulahendi alusel vastaspoolele tekkinud
kulutused. TsMS § 190 lg 2 kohaselt menetlusosaline, kelle kahjuks lahend tehti, kannab oma
menetluskulud täies ulatuses ka siis, kui ta on menetluskulude kandmisest vabastatud või kui
talle on antud menetlusabi menetluskulude tasumiseks. Seega tuleb hagejalt kostja kasuks
välja mõista menetluskulud 800 eurot.

TsMS § 178 lg 1 järgi menetluskulude jaotust saab vaidlustada üksnes selle kohtulahendi
peale edasi kaevates, millega menetluskulude jaotus kindlaks määrati. Hüvitatavate
menetluskulude suurust saab vaidlustada selle kohtulahendi peale edasi kaevates, millega
menetluskulude rahaline suurus kindlaks määrati.




(allkirjastatud digitaalselt)   (allkirjastatud digitaalselt)    (allkirjastatud digitaalselt)
Ulvi Loonurm                    Imbi Sidok-Toomsalu                       Indrek Soots




                                                                                             12

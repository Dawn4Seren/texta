                                                                                 2-15-16176




                          KOHTUMÄÄRUS
 Kohus                               Pärnu Maakohus
 Kohtunik                            Tambet Grauberg
 Kohtujurist                         Eneli Kivi
 Määruse tegemise aeg ja koht        28. märts 2016.a, Pärnu kohtumaja
 Tsiviilasja number                  2-15-16176
 Tsiviilasi                          Swedbank AS hagiavaldus Maarjamaa Projekt OÜ ja
                                     V.M. vastu võlgnevuse nõudes
 Taotlus                             Swedbank AS avaldus menetluse lõpetamiseks
 Menetlusosalised ja nende           Hageja: Swedbank AS, registrikood 10060701; asukoht:
 esindajad                           Liivalaia 8, 15040 Tallinn
                                     Hageja lepinguline esindaja: Indrek Kumm; asukoht:
                                     Liivalaia       8,      15039      Tallinn;      e-post
                                     indrek.kumm@swedbank.ee
                                     Kostja I: Maarjamaa Projekt OÜ, registrikood 12311707;
                                     asukoht: Rääma 1, 80010 Pärnumaa; e-post:
                                     plekitood@gmail.com
                                     Kostja II: V.M., isikukood xxxxxxxxxxx; elukoht:
                                     Xxxxxxxxxxx; e-post: xxxxxxxxxxx
 Menetlustoiming                     Menetluse lõpetamine

 RESOLUTSIOON

 1.   Uuendada menetlus tsiviilasjas nr 2-15-16176.
 2.   Rahuldada hageja avaldus menetluse lõpetamiseks.
 3.   Lõpetada tsiviilasja nr 2-15-16176 menetlus seoses hagist loobumisega.
 4.   Jätta rahuldamata Swedbank AS-i taotlus poole riigilõivu tagastamiseks.
 5.   Saata käesoleva määruse ärakiri hagejale.

Menetluskulude jaotus

Jätta kõik seoses tsiviilasja nr 2-15-16176 menetlusega tekkinud kulud, mis ei ole märgitud
02.03.2016.a kohtuotsuses, hageja kanda.


Edasikaebamise kord
Määruse peale võib esitada määruskaebuse menetluse lõpetamise osas 15 päeva jooksul arvates
kohtumääruse määruskaebuse esitajale kättetoimetamisest Tallinna Ringkonnakohtule Pärnu
Maakohtu Pärnu kohtumaja kaudu.

Asjaolud ja menetluse käik

Swedbank esitas 21.10.2015.a hagiavalduse Maarjamaa Projekt OÜ ja V.M.i vastu võlgnevuse
nõudes. Hagiavalduse kohaselt        21.04.2014.a sõlmisid Swedbank AS ja Maarjamaa Projekt
OÜ laenulepingu nr 14-028482-JI, mille alusel andis hageja laenusaajale laenu summas 21 000
eurot. Laenu tagastamise lõpptähtpäevaks lepiti kokku 21.04.2018.a. Laenusaaja ei täitnud
lepingujärgseid kohustusi nõuetekohaselt, jäädes põhisumma- ja intressi maksetega võlgnevusse
alates 21.11.2014.a. 15.01.2015 saatis hageja temale teadolevale ja ka äriregistrist nähtuvale kostja
1 aadressile teatise, mis sisaldasid võlgnevuse tasumise meeldetuletust ja laenulepingu nr 14-
028482-JI ülesütlemise tahteavaldust kui kostja I ei tasu tekkinud võlgnevusi hiljemalt
04.02.2015.a. Maarjamaa Projet OÜ ei tasunud võlgnevust ning hageja ütles laenulepingu nr 14-
028482-JI ennetähtaegselt üles alates 06.02.2015.

Swedbank AS ja V.M. sõlmisid 21.04.2014.a käenduslepingu nr 14-028482-KÄ1, mille järgi
vastutab V.M. laenulepingust nr 14-028482-JI ja lepingu kõigist lisadest tulenevate laenusaaja
kohustuste kohase täitmise eest solidaarselt Maarjamaa Projekt OÜ-ga. Käenduslepings lepiti
kokku kostja II vastutuse rahaliseks maksimumsummaks 21 000 eurot. Kuna kostja I ei täitnud
laenulepingu järgseid kohustusi nõuetekohaselt, saatis hageja kostjale II 15.01.2015.a
käendusnõude, milles informeeris kostjat II asjaolust, et laenusaaja on jätnud kohustused
nõuetekohaselt täitmata ning palus kostjal täita käenduslepingust tulenev käenduskohustus
hiljemalt 04.02.2015.a. Kostja II jättis võlgnevuse tasumata.       11.05.2015.a teavitas hageja
kostjat II, et laenusaaja ei ole oma kohustusi ikka täitnud, millest tulenevalt on laenuleping 14-
028482-JI alates 06.02.2015 üles öeldud ning kogu nõue on muutunud sissenõutavaks.

Hageja palub kohtul solidaarselt kostjatelt välja mõista hageja kasuks põhivõlgnevus 21 000 eurot
ja lisaks mõista Maarjamaa Projekt OÜ-lt Swedbank AS-i kasuks välja võlgnevus 4694,32 eurot.
Hageja palub välja mõista solidaarselt kostjatelt hageja menetluskulud ning menetluskuludelt
viivised.

30.10.2015.a võttis Pärnu Maakohus Swedbank AS hagiavaldus Maarjamaa Projekt OÜ ja V.M.
vastu võlgnevuse nõudes menetlusse. Rahvastikuregistri kohaselt kostja V.M. suri 06.11.2015.a.
Kohus toimetas Maarjamaa Projekt OÜ-le avalikult kätte menetlusdokumendi, s.o Swedbank AS
hagiavaldus Maarjamaa Projekt OÜ ja V.M. vastu võlgnevuse nõudes, avaldades
menetlusdokumendi kättetoimetamise teade väljaandes Ametlikud Teadaanded 01.02.2016.a.
Kohus luges menetlusdokumendid Maarjamaa Projekt OÜ-le kättetoimetatuks 16.02.2016.a ning
Maarjamaa Projekt OÜ kohustus hagiavaldusele vastama hiljemalt 01.03.2016.a. Maarjamaa
Projekt OÜ kohtule tähtaegselt ei vastanud ning kohus rahuldas 02.03.2016.a Swedbank AS-i hagi
Maarjamaa Projekt OÜ osas tagaseljaotsusega.

02.03.2016.a kohtumäärusega kohus luges tsiviilasja 2-15-16176 menetluse peatunuks alates
16.11.2015.a kuni V.M.i üldõigusjärglane jätkab menetlusega. Kohus kohustas Swedbank AS-i
algatama V.M.i pärimismenetlust ning esitama kohtule andmed V.M.i üldõigusjärglaste kohta
hiljemalt 02.05.2016.a.



Taotlus
Swedbank AS esitas 18.03.2016.a Pärnu Maakohtule taotluse menetluse lõpetamiseks tsiviilasjas
2-15-16176 V.M.i suhtes hagist loobumise tõttu. Hageja taotleb poole riigilõivu, s.o 500 euro
tagastamist.

Kohtu seisukoht

Tsiviilkohtumenetluse seadustiku (edaspidi TsMS) § 361 kohaselt kohus uuendab peatunud või
peatatud menetluse poole taotlusel või omal algatusel määrusega pärast seda, kui menetluse
peatamise aluseks olnud asjaolud on ära langenud. Menetlus loetakse uuendatuks uuendamise
määruse pooltele kättetoimetamisega. Uuendatud menetlus jätkub sealt, kus see pooleli jäi. TsMS
§ 358 lg 2 esimese lause alusel menetluse peatumise või peatamise aja kestel tehtud
menetlustoimingud on tühised.

Kohus, selleks, et lõpetada menetlus tsiviilasjas, peab tsiviilasja menetluse uuendama. Kohus
uuendab menetluse omal algatusel.

TsMS § 428 lg 1 p 3 kohaselt lõpetab kohus menetluse otsust tegemata, kui hageja on hagist
loobunud. TsMS § 429 lg 1 kohaselt võib hageja hagist loobuda kuni hagi kohta tehtud lahendi
jõustumiseni, esitades selleks avalduse.

TsMS § 429 lg 2 järgi kui hagist loobumine on esitatud kohtule kirjalikus avalduses, võetakse
avaldus toimikusse. Sama paragrahvi lõike 3 järgi kui hagist loobumise avaldus esitatakse
väljaspool kohtuistungit, teatab kohus enne menetluse lõpetamise otsustamist kostjale avalduse
esitamisest, määrates kostjale vastamise tähtaja. Kui kostja soovib menetluskulude väljamõistmist
hagejalt, peab ta seda vastuses märkima.

TsMS § 353 lg 1 kohaselt füüsilisest isikust poole surma või juriidilisest isikust poole lõppemise
korral peatub üldõigusjärgluse puhul menetlus, kuni seda jätkab poole üldõigusjärglane või
menetluse jätkamiseks õigustatud muu isik. Pärija ei ole kohustatud menetlust jätkama enne
pärandi vastuvõtmist või vastuvõtmisest loobumiseks ettenähtud tähtaja möödumist. Menetlus
peatus kostja surma korral alates 16.11.2015.a. Hageja esitas taotluse menetluse lõpetamiseks
seoses hagist loobumisega. Käesoleval hetkel ei ole V.M.i õigusjärglased jätkanud menetlust.
V.M.i üldõigusjärglased on käesolevaks hetkeks välja selgitamata ning nad ei ole astunud
menetlusse kostja asemele. Eelnevast tulenevalt kohus ei pea vajalikuks küsida V.M.i
üldõigusjärglastelt seisukohta menetluse lõpetamiseks.

TsMS § 431 lg 1 järgi kohus lõpetab menetluse määrusega. TsMS § 432 kohaselt kui menetlus on
lõpetatud, ei saa hageja uuesti pöörduda kohtusse hagiga sama kostja vastu vaidluses samal alusel
sama hagieseme üle. Kui menetlus on lõpetatud hagist loobumise tõttu või kompromissiga, on
lõpetamisel samad materiaalõiguslikud ja protsessuaalsed tagajärjed nagu menetluse lõpetamisel
kohtuotsusega, kui seadusest ei tulene teisiti.

TsMS § 433 lg 1 sätestab, et menetluse lõpetamise määruse peale võib esitada määruskaebuse.

Menetluskulude jaotus

TsMS § 173 lg 1 kohaselt esitab asja menetlenud kohus menetluskulude jaotuse menetlusosaliste
vahel kohtuotsuses või menetlust lõpetavas määruses.

TsMS § 168 lg 4 kohaselt kui hageja loobub hagist või võtab selle tagasi, kannab ta kostja
menetluskulud, välja arvatud juhul, kui ta loobub hagist või võtab selle tagasi seetõttu, et kostja on
nõude pärast hagi esitamist rahuldanud. TsMS § 429 lg 3 järgi kui kostja soovib menetluskulude
väljamõistmist hagejalt, peab ta seda vastuses märkima. Kohus ei pea vajalikuks oodata ära kostja
üldõigusjärglaste välja selgitamist ning nendelt seisukoha küsimist. Kostjale ei olnud võimalik
menetlusse võtmise määrust ning hagimaterjale kätte toimetada ning kohtu hinnangul kostja ei
olnud teadlik kohtumenetlusest käesolevas tsiviilasjas. Seega kohus asub eeldusele, et kostjal
puudusid menetluskulud, mida vastuses välja tuua.

TsMS § 134 lg 2 alusel, kui hagi esitatakse mitme solidaarselt vastutava kostja vastu või kui ühises
hagiavalduses on mitu hagejat esitanud ühise nõude sama kostja vastu, määratakse hagihind nõude
väärtuse järgi.

TsMS § 150 lg 2 p 2 kohaselt tagastatakse pool menetluses tasutud riigilõivust, kui hageja loobub
hagist. Hageja esitas kohtule taotluse ½ riigilõivu tagastamiseks.

Kohus leiab, et ½ riigilõivust, s.o 500 eurot ei kuulu hagejale tagastamisele. Kohus on tsiviilasja
2-15-16176 osaotsuses Maarjamaa Projekt OÜ-lt välja mõistnud hageja kasuks 100% hageja
tasutud riigilõivust, s.o 1000 eurot. Hageja esitas tsiviilasjas 2-15-16176 kostjate vastu solidaarse
nõude ning tasus vastavalt nõude väärtusele riigilõivu. Kohus on rahuldanud hagiavalduse kostja I
osas ning välja mõistnud kostjalt I hageja tasutud riigilõivu, seega ei kuulu hageja taotlus
rahuldamisele.

TsMS § 150 lg 8 alusel maakohtu või ringkonnakohtu riigilõivu või asja läbivaatamise kulude
tagastamisest keeldumise määruse peale võib esitada määruskaebuse, kui summa, mille tagastamist
taotletakse, ületab 64 eurot.

/allkirjastatud digitaalselt/
Tambet Grauberg
kohtunik

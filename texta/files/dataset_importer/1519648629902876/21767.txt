                          KOHTUMÄÄRUS

Kohus                          Harju Maakohus

Kohtunik                       Hannes Olev

Kohtujurist                    Viktor Bome

Määruse tegemise aeg ja koht   09. märts 2016, Tallinn, Tartu mnt kohtumaja

Tsiviilasja number             2-13-46156

Tsiviilasi                     XXX hagi AS XXX vastu kahju hüvitamise,
                               kommentaaride kustutamise ja hageja õiguste rikkumisest
                               hoidumise nõudes

Menetlustoiming                hagi läbivaatamata jätmine

Menetlusosalised               hageja XXX (isikukood XXX, elukoht XXX);
                               hageja lepingulised esindajad vandeadvokaat Aivar Pilv ja
                               vandeadvokaat Hetti Lump (Advokaadibüroo Aivar Pilv, e-
                               post aivar@apilv.ee; hetti@apilv.ee);
                               kostja AS XXX (registrikood XXX, asukoht XXX, e-post
                               XXX);
                               kostja lepinguline esindaja vandeadvokaat Karmen Turk
                               (Tamme Otsmann Ruus Vabamets Advokaadibüroo, e-post
                               karmen.turk@torv.ee).



RESOLUTSIOON

Jätta XXX hagi AS XXX vastu kahju hüvitamise, kommentaaride kustutamise ja hageja
õiguste rikkumisest hoidumise nõudes läbi vaatamata seoses hagi tagasi võtmisega.


Menetluskulude jaotus ja kindlaksmääramine

   1. Menetluskulud jätta hageja XXX kanda.

   2. Mõista hagejalt välja menetluskulud summas 2 410 eurot, mis koosnevad kostja
      õigusabikuludest, kostja AS XXX kasuks.
                                                                                 2-13-46156

   3. Käesoleva kohtumääruse jõustumisest kuni täitmiseni tuleb hagejal tasuda
      hüvitamisele kuuluvatelt menetluskuludelt (2 410 eurot) viivist võlaõigusseaduse §
      113 lg 1 teises lauses ettenähtud ulatuses.


Edasikaebamise kord

Määruse peale võib esitada määruskaebuse Tallinna Ringkonnakohtule Harju Maakohtu Tartu
mnt kohtumaja kaudu 15 päeva jooksul määruse kättesaamisest.

ASJAOLUD

Harju Maakohtu menetluses on XXX hagi AS XXX vastu kahju hüvitamise, kommentaaride
kustutamise ja hageja õiguste rikkumisest hoidumise nõudes.

Hageja on esitanud kohtule taotluse hagi tagasi võtmiseks. Hageja põhjendab hagi
tagasivõtmist asjaoluga, et kostja on XXX meediaportaalist 02.03.2013 artikli
„Ringkonnakohus põllumajandusministri eksnõunikul pistise võtmises süüd ei leidnud“,
14.05.2013 artikli „Ministri eksnõunik astus uuesti kohtu ette“ ja 03.09.2013 artikli „Harju
Maakohus mõistis põllumajandusministri eksnõuniku XXXi korruptsioonis taas õigeks“
juurest hagiavalduse esitamise järgselt eemaldanud hageja hinnangul hagis kirjeldatud
ebakohased kommentaarid ja on hoidunud ka hageja õiguste rikkumistest edaspidi. Sellega on
kostja hageja hinnangul hagiavalduses esitatud nõuded olulises osas juba rahuldanud.
Menetluskulud palub hageja jätta TsMS-i § 168 lg 4 alusel poolte endi kanda.

Kostja esitas kohtule seisukoha hageja hagi tagasivõtmise avalduse osas. Kostjal ei ole
vastuväiteid hagi tagasivõtmise osas. Kostja palub jätta kostja menetluskulud hageja kanda ja
esitas oma menetluskulude nimekirja.

KOHTUMÄÄRUSE PÕHJENDUSED

Tsiviilkohtumenetluse seadustik (edaspidi TsMS) § 423 lg 1 p 2 kohaselt jätab kohus hagi läbi
vaatamata, kui hageja on võtnud hagi tagasi.
TsMS § 424 lg 1 kohaselt võib hageja hagi kostja nõusolekuta tagasi võtta kuni eelmenetluse
lõpuni. Kostja nõusolekul võib hagi tagasi võtta hagi kohta tehtud lahendi jõustumiseni.

Harju Maakohtu menetluses on XXX hagi AS XXX vastu kahju hüvitamise, kommentaaride
kustutamise ja hageja õiguste rikkumisest hoidumise nõudes.

Hageja on esitanud kohtule taotluse hagi tagasi võtmiseks. Hageja põhjendab hagi
tagasivõtmist asjaoluga, et kostja on www.XXX.ee meediaportaalist 02.03.2013 artikli
„Ringkonnakohus põllumajandusministri eksnõunikul pistise võtmises süüd ei leidnud“,
14.05.2013 artikli „Ministri eksnõunik astus uuesti kohtu ette“ ja 03.09.2013 artikli „Harju
Maakohus mõistis põllumajandusministri eksnõuniku XXXi korruptsioonis taas õigeks“
juurest hagiavalduse esitamise järgselt eemaldanud hageja hinnangul hagis kirjeldatud
ebakohased kommentaarid ja on hoidunud ka hageja õiguste rikkumistest edaspidi. Sellega on
kostja hageja hinnangul hagiavalduses esitatud nõuded olulises osas juba rahuldanud.
Menetluskulud palub hageja jätta TsMS-i § 168 lg 4 alusel poolte endi kanda.



                                                                                           2
                                                                                    2-13-46156

Kostja esitas kohtule seisukoha hageja hagi tagasivõtmise avalduse osas. Kostjal ei ole
vastuväiteid hagi tagasivõtmise osas. Kostja palub jätta kostja menetluskulud hageja kanda ja
esitas oma menetluskulude nimekirja.

Tulenevalt eeltoodud asjaoludest jätab kohus TsMS § 423 lg 1 p 2 alusel hagi läbi vaatamata.

Menetluskulud

TsMS § 168 lg 2 sätestab, et hageja kannab menetluskulud, kui hagi jäetakse läbi vaatamata
või kui menetlus lõpetatakse määrusega ja sama paragrahvi lõigetest 3–5 ei tulene teisiti.

TsMS § 168 lg 4 sätestab, et kui hageja loobub hagist või võtab selle tagasi, kannab ta kostja
menetluskulud, välja arvatud juhul, kui ta loobub hagist või võtab selle tagasi seetõttu, et
kostja on nõude pärast hagi esitamist rahuldanud.

Hageja on seisukohal, et kostja on hagiavalduses esitatud nõuded olulises osas juba
rahuldanud, mistõttu palub menetluskulud jätta TsMS § 168 lg 4 alusel poolte endi kanda.

Kostja leiab, et ei esine alust menetluskulude poolte endi kanda jätmiseks ja palub jätta kostja
menetluskulud hageja kanda.

Kohus leiab, et tsiviilmenetluse üldreegliks on TsMS § 168 kohaselt, et hagi tagasi võtmisel
kannab hageja kostja menetluskulud. Üldreeglist on tehtud erandid, mis aga antud juhul kohtu
hinnangul ei kohaldu. TsMS § 168 lg 4 sätestab erandi menetluskulude kandmise kostja poolt
hagi tagasi võtmise puhul olukorras, kus hageja võtab hagi tagasi seetõttu, et kostja on nõude
pärast hagi esitamist rahuldanud. Kohus märgib, et hagis on esitatud kolm nõuet: kahju
hüvitamine, edasisest rikkumisest hoidumine ning kommentaaride kustutamine. Kahju
hüvitamise nõue tuleneb kommentaaride avaldamise läbi tekitatud võimalikust mittevaralisest
kahjust. Kostja on kirjalikus vastuses hagile avaldanud, et vaidleb kõigile nõuetele vastu ega
tunnista neid. Vaidlust ei ole asjaolus, et kostja menetluse jooksul kommentaarid eemaldas ja
edasisest võimalikust hageja õiguste rikkumistest hoidus ning seega täitis kaks hageja nõuet
kolmest, kuid nagu kohus eelpool märkis, vaidles kostja siiski kõikidele hageja eelnimetatud
nõuetele vastu. Ehk siis kostja on kuni kohtu poolt vaidluse lahendamiseni soovinud hoiduda
hageja õiguste võimalikust edasisest rikkumisest ja võimaliku kahju suurenemisest, kuid ei
ole esitatud nõudeid kordagi omaks võtnud. Seejuures ei ole kostja kordagi omaks võtnud või
rahuldanud hageja mittevaralise kahju nõuet ja kohus oleks pidanud kahjunõude põhjendatuse
hindamiseks kohtuotsuses ikkagi sisuliselt hindama kommentaaride avaldamise õiguspärasust
ja nende sisu. Eeltoodust tulenevalt ei saa kohtu hinnangul väita, et kostja on nõuded pärast
hagi esitamist rahuldanud.

Kohus märgib, et menetluskulude poolte endi kanda jätmist reguleerib tegelikkuses TsMS §
162 lg 4 mille kohaselt võib kohus jätta kulud täielikult või osaliselt poolte endi kanda, kui
vastaspoole kulude väljamõistmine poolelt, kelle kahjuks otsus tehti, oleks tema suhtes
äärmiselt ebaõiglane või ebamõistlik.

Kohus leiab, et antud juhul ei esine ühtegi alust, miks menetluskulude hageja kanda jätmine
oleks hageja suhtes äärmiselt ebaõiglane või ebamõistlik. Hageja soovis vabatahtlikult tulla
kostja vastu kohtusse vaidlust pidama ja kostja on vaatamata kommentaaride eemaldamisele
jäänud hagejaga eriarvamusele. Hageja otsustas enne kohtu poolt otsusesse jõudmist hagi


                                                                                              3
                                                                                 2-13-46156

tagasi võtta, kuid enne hagi tagasi võtmist on menetluses tehtud toiminguid ja kostjale on
vaieldamatult tekkinud kulud hageja poolt initsieeritud vaidluse pidamisest.

Kohus leiab, et eeltoodust tulenevalt tuleb TsMS § 168 lg 2 alusel kostja menetluskulud jätta
hageja kanda.

TsMS § 173 lg 1 kohaselt märgib asja menetlenud kohus menetluskulude jaotuse
menetlusosaliste vahel kohtuotsuses või menetlust lõpetavas määruses, muu hulgas määruses,
millega hagita menetluse avaldus või teistmisavaldus lahendatakse või hagi või hagita
menetluse avaldus või teistmisavaldus jäetakse menetlusse võtmata või läbi vaatamata või
asja menetlus lõpetatakse.
TsMS § 174 lg 1 kohaselt määrab menetluskulude rahalise suuruse menetluskulude jaotuse
alusel vajalikus ja põhjendatud ulatuses kindlaks asja menetlev kohus samas tsiviilasjas,
millega seoses kulud tekkisid. Kohus määrab menetluskulude rahalise suuruse kindlaks ka
siis, kui menetlusosalised ei esita menetluskulude kindlaksmääramise taotlust, võttes aluseks
menetluskulude nimekirja või tsiviilasja materjalid.
TsMS § 174 lg 2 kohaselt määrab maakohus menetluskulude rahalise suuruse kindlaks
kohtuotsuses või menetlust lõpetavas määruses, kui menetluskulude kindlaksmääramine ei
takista kohtuotsuse või menetlust lõpetava määruse tegemist.
TsMS § 174 lg 8 kohaselt määrab kohus menetluskulude rahalise suuruse kindlaks hagita
menetluse sätete kohaselt, arvestades käesolevas jaos sätestatud erisusi.

Hagita menetluses lahendatavas asjas rakendab kohus TsMS § 477 lg 7 kohaselt
uurimispõhimõtet, st kontrollib avalduse vastavust seadusele ja avalduse tõendatust ka juhul,
kui sellele ei ole esitatud vastuväiteid. Seejuures ei ole kohus TsMS § 477 lg 5 järgi seotud
menetlusosaliste esitatud asjaoludega ega nende hinnanguga asjaoludele (RKTKm
03.06.2013.a, 3-2-1-65-13 p 14). Kohus märgib, et kulude teiselt menetlusosaliselt
väljamõistmise aluseks ei ole mitte lepingulise esindaja poolt esitatud arved, vaid kulude
põhjendatus ja vajalikkus.

TsMS § 138 lg 1 kohaselt on menetluskulud menetlusosaliste kohtukulud ja kohtuvälised
kulud. Kohtukulud on TsMS § 138 lg 2 kohaselt muuhulgas riigilõiv ning asja läbivaatamise
kulud. Kohtuvälised kulud on TsMS § 144 p 1 kohaselt menetlusosaliste esindajate ja
nõustajate kulud.
TsMS § 175 lg 1 sätestab, et kui menetlusosaline peab menetluskulude jaotust
kindlaksmäärava kohtulahendi kohaselt kandma teist menetlusosalist esindanud lepingulise
esindaja kulud, mõistab kohus kulud välja põhjendatud ja vajalikus ulatuses. Lepinguline
esindaja on menetlusosalist menetluses esindav advokaat või muu esindaja käesoleva
seadustiku §-s 218 sätestatu kohaselt.

Kostja poolt esitatud menetluskulude nimekirja kohaselt moodustuvad kostja menetluskulud
õigusabikuludest summas 3 000 eurot, mis tuleneb ajakulust 20 tundi ja 5 minutit, tunnitasuga
149.38 eurot/tund (ilma käibemaksuta).

Kostja kinnitab, et menetluskulu on kantud seoses käesoleva kohtumenetlusega (TsMS § 176
lg 5).

TsMS § 174 lg 10 kohaselt peab menetluskuludelt arvestatava käibemaksu hüvitamiseks
menetlusosaline kinnitama, et ta ei ole käibemaksukohustuslane või ei saa muul põhjusel


                                                                                           4
                                                                                    2-13-46156

tekkinud kuludelt käibemaksu tagasi arvestada. Kostja ei ole antud juhul taotlenud
käibemaksu hüvitamist.

Hageja ei ole kostja menetluskulude suurusele vastuväiteid esitanud. Kohus leiab, et vaidlust
ei ole asjaolus, et kostja on õigusabi kasutanud ja õigusabi kasutades kulu kandnud ning
vastav kulu tuleb hagejal kostjale ka hüvitada, kuivõrd antud tsiviilasja menetluskulud tuleb
jätta hageja kanda. Küll aga hindab kohus sisuliselt nii õigusabi osutamisel arvestatud
tunnitasu määra kui ka õigusabi osutamisele kulutatud aja põhjendatust ning vajalikkust.

Riigikohus on oma 13. novembri 2013. a määruses tsiviilasjas nr 3-2-1-115-13, p 25
märkinud, et lisaks esindamisele kulunud aja põhjendatuse ja vajalikkuse hindamisele tuleb
TsMS § 175 lg 1 järgi hinnata ka ühe tööühiku hinna (s.o tunnitasu) põhjendatust ja
vajalikkust. Üksnes sellisel juhul saab hinnata, kas lepingulise esindaja kulud on põhjendatud
ja vajalikud. Üldjuhul ei saa põhjendatuks ja vajalikuks pidada tunnitasu, mis ületab oluliselt
keskmist sarnase õigusteenuse eest makstavat tasu. Kohus märgib, et Riigikohtu senises
praktikas on õigusabikulude arvestamisel mh põhjendatuks ja vajalikuks peetud tunnitasu 120
eurot koos käibemaksuga (1. oktoobri 2013. a määrus tsiviilasjas nr 3-2-1-92-13) ja tunnitasu
120 eurot ilma käibemaksuta (2. oktoobri 2013. a määrus tsiviilasjas nr 3-2-1-93-13. Kohus
leiab, et kohtul on diskretsiooniõigus määrata ka Riigikohtu poolt põhjendatuks ja vajalikuks
peetud tunnitasust suurem või väiksem tunnitasu määr, kui see konkreetse kohtuasja
asjaoludest tulenevalt põhjendatud on.

Kostja on viidanud Riigikohtu lahendile nr 3-2-1-115-14 (punkt 14) kus on peetud
põhjendatuks tunnitasu kuni 153 eurot ilma käibemaksuta.

Kohus märgib, et kostja poolt viidatud lahendis on Riigikohus punktis 14 öelnud, et „Üldjuhul
ei saa pidada põhjendatuks ja vajalikuks menetlusosalise lepingulise esindaja tunnitasu, mis
ületab oluliselt keskmist sarnase õigusteenuse eest makstavat tasu (vt nt Riigikohtu 13.
novembri 2013. a määrus tsiviilasjas nr 3-2-1-115-13, p 25). Varem on kolleegium pidanud
mõistlikuks tunnitasu 120 eurot käibemaksuga või -maksuta (vt nt Riigikohtu 1. oktoobri
2013. a määrus tsiviilasjas nr 3-2-1-92-13; 2. oktoobri 2013. a määrus tsiviilasjas nr 3-2-1-
93-13; 13. novembri 2013. a määrus tsiviilasjas nr 3-2-1-115-13; 9. detsembri 2013. a
määrus tsiviilasjas nr 3-2-1-145-13). 14. oktoobril 2013 tsiviilasjas nr 3-2-1-98-13, millele on
kostja oma vastuses viidanud, tehtud määruses luges kolleegium tavapäraseks tunnitasu 147
eurot 49 senti (käibemaksuga). Kolleegium jääb eeltoodud seisukoha juurde. Kohtud märkisid
õigesti, et lepingulise esindaja tunnitasu põhjendatust ja vajalikkust tuleb hinnata igas
kohtuasjas eraldi. Maakohus on piisavalt põhjendanud oma seisukohta, miks 120 eurot tunnis
ületav kostja lepingulise esindaja tunnitasu (s.o kuni 153 eurot ilma käibemaksuta) on
mõistlik ja põhjendatud. Maakohtu määrusest on selgelt jälgitav, mis põhjustel tuleb hagejal
hüvitada kostjale lepingulise esindaja keskmisest mõnevõrra kõrgem tunnitasu. Maakohus
lähtus tunnitasu hindamisel õigesti tsiviilasja keerukusest ja mahukusest, arvestades seejuures
eelkõige asjas esitatud tõenditega, kuivõrd tõendite esitamine on erinevalt õiguslikust
kvalifitseerimisest ainult poole ülesanne, samuti menetluse kestusest ja esindaja
kvalifikatsioonist. Lisaks arvestas maakohus, et ajakirjanduses avaldatu kohaselt 2008. a-l
advokaadi keskmine tunnitasu 127 eurot 82 senti on aastatega eelduslikult tõusnud.“

Seega ei ole Riigikohus kostja poolt viidatud lahendis imperatiivselt sätestanud, et
„põhjendatud tunnitasu on kuni 153 eurot“ vaid selgitanud, et tunnitasu tuleb hinnata igas
kohtuasjas eraldi ja et konkreetses käsitletud asjas oli põhjendatud 120 eurot tunnis ületav
lepingulise esindaja tunnitasu (s.o kuni 153 eurot ilma käibemaksuta). Käsitletud asjas oli

                                                                                              5
                                                                                   2-13-46156

olnud Riigikohtu hinnangul selgelt jälgitav, mis põhjustel tuleb hüvitada lepingulise esindaja
keskmisest mõnevõrra kõrgem tunnitasu. Maakohus oli lähtunud tunnitasu hindamisel
tsiviilasja keerukusest ja mahukusest, arvestades seejuures eelkõige asjas esitatud tõenditega,
kuivõrd tõendite esitamine on erinevalt õiguslikust kvalifitseerimisest ainult poole ülesanne,
samuti menetluse kestusest ja esindaja kvalifikatsioonist.

Antud tsiviilasjas kohus aga ei leia, et tegemist oleks olnud keskmisest keerukama või
mahukama asjaga, milles oleks põhjendatud arvestada 120 eurot tunnis ületavat lepingulise
esindaja tunnitasu. Kohus arvestab menetluskulude kindlaksmääramisel seega tunnihinnana
120 eurot ilma käibemaksuta ja vähendab taotletut vastavalt.

Õigusabile kulunud ajaks on märgitud kokku 20 tundi ja 5 minutit. Kohus leiab, et
eelnimetatud ajakulu on antud hagis toimunud menetlust arvestades mõistlik ja põhjendatud,
mistõttu võib vastavat ajakulu arvestada täies ulatuses.

Eeltoodust tulenevalt määrab kohus hageja poolt kostjale hüvitatavate menetluskulude
suuruseks 2 410 eurot ([20+(5/60)]*120), mis koosneb kostja õigusabikuludest.

TsMS § 177 lg 4 sätestab, et kohus märgib menetluskulude kindlaksmääramist taotlenud isiku
avalduse alusel menetluskulude kindlaksmääramise lahendis, et hüvitamisele kuuluvatelt
menetluskuludelt tuleb tasuda menetluskulude suurust kindlaks tegeva lahendi jõustumisest
alates kuni täitmiseni viivist VÕS § 113 lg 1 teises lauses ettenähtud ulatuses.

Kostja on vastava taotluse kohtule esitanud, mistõttu tuleb hüvitamisele kuuluvatelt
menetluskuludelt tasuda menetluskulude suurust kindlaks tegeva lahendi jõustumisest alates
kuni täitmiseni viivist VÕS § 113 lg 1 teises lauses ettenähtud ulatuses.

TsMS § 178 lg 1 kohaselt saab menetluskulude jaotust vaidlustada üksnes selle kohtulahendi
peale edasi kaevates, millega menetluskulude jaotus kindlaks määrati. Hüvitatavate
menetluskulude suurust saab vaidlustada selle kohtulahendi peale edasi kaevates, millega
menetluskulude rahaline suurus kindlaks määrati.



/allkirjastatud digitaalselt/
Hannes Olev
Kohtunik




                                                                                             6

                                                                       Kriminaalasi nr 1-14-8664




                          KOHTUMÄÄRUS

 Kohus                              Tartu Maakohus

 Määruse tegemise aeg ja koht       3. mai 2016. a Jõgeva kohtumaja

 Kriminaalasja number               1-14-8664

 Kohtukoosseis                      Kohtunik Raina Pärn

 Kohtuistungi sekretär              Jana Kaaver

 Tõlk                               Nadežda Bõstrova

 Prokurör                           Abiprokurör Külli Zimm (seisukoht esitatud kirjalikult)

 Kriminaalasi                       Süüdimõistetu Georgi Baraškovi tingimisi enne tähtaja
                                    lõppemist vangistusest vabastamise otsustamine
 Süüdimõistetu                      GEORGI BARAŠKOV
                                    elukoht                                    (vabanemisel):
                                    xxxxxxxxxxxxxxxxxxxxxxxxxxxxxxxxxxxxxxx isikukood:
                                    38702050270; garanteeritud töökoht (vabanemisel): puudub
 Kohtuistungi toimumise aeg         22.04.2016. a (kaugkohtuistung)


RESOLUTSIOON
Jätta Georgi Baraškov temale Harju Maakohtu 10.11.2014. a otsusega kriminaalasjas nr
1-14-8664 mõistetud karistuse kandmiselt tingimisi enne tähtaega vabastamata.

Edasikaebamise kord
Käesoleva kohtumääruse peale on kohtumenetluse pooltel, samuti menetlusvälisel isikul, kui
kohtumäärusega on piiratud tema õigusi või seaduslikke huve, õigus esitada Tartu
Ringkonnakohtule Tartu Maakohtu Jõgeva kohtumaja kaudu kirjalik määruskaebus 15 päeva
jooksul, alates päevast, mil isik sai vaidlustatavast kohtumäärusest teada või pidi teda saama.

ASJAOLUD JA MENETLUSE KÄIK
Harju Maakohtu 10.11.2014. a otsusega on Georgi Baraškov süüdi tunnistatud KarS § 184 lg 1
järgi ja karistatud 2 aasta 3-kuulise vangistusega. KarS § 68 lg 1 alusel arvati karistusaja hulka
eelvangistuses viibitud aeg.
Kohtuotsus jõustus 17.02.2015. a Riigikohtu määrusega.
Kinnipeetava karistusaeg algas 09.06.2014. a ja lõppeb 09.09.2016. a.
Vangla toetab Georgi Baraškovi vabastamist tingimisi ennetähtaegselt karistuse kandmisest.
Prokurör on edastanud kohtule kirjaliku seisukoha Georgi Baraškovi tingimisi ennetähtaegse
vabastamise kohta. Prokurör ei toeta Georgi Baraškovi tingimisi ennetähtaegset vabastamist
karistuse kandmiselt.


KOHTUS TUVASTATUD ASJAOLUD
Süüdimõistetu Georgi Baraškov selgitas kohtus, et ta soovib karistuse kandmiselt tingimisi
ennetähtaegselt vabaneda.


KOHTU SEISUKOHT
1. Kohus, tutvunud kinnipeetava isikliku toimiku ja prokuröri seisukohaga ning kuulanud ära
Georgi Baraškovi, leiab, et Georgi Baraškovi tingimisi ennetähtaegne vabastamine karistuse
kandmiselt ei ole põhjendatud.
2. Georgi Baraškov kannab käesoleval ajal karistust tahtliku esimese astme kuriteo toimepanemise
eest.
KarS § 76 lg 2 p 2 kohaselt võib kohus tahtlikus esimese astme kuriteos süüdlase katseajaga
tingimisi enne tähtaega vangistusest vabastada, kui ta on tegelikult ära kandnud vähemalt kaks
kolmandikku mõistetud karistusajast, kuid mitte vähem kui neli kuud.
Käesolevaks ajaks on Georgi Baraškov temale mõistetud karistusajast (2 aastat 3 kuud) ära
kandnud vähemalt kaks kolmandikku, mis on rohkem kui 4 kuud. Samuti on Georgi Baraškovil
kanda jäänud karistust rohkem kui 2 kuud (KarS § 76 lg 3).
Eeltoodust tulenevalt on olemas formaalsed alused Georgi Baraškovi tingimisi vangistusest
ennetähtaegseks vabastamiseks.
3. KarS § 76 lg 4 järgi arvestab kohus katseajaga tingimisi enne tähtaega vangistusest vabastamise
otsustamisel kuriteo toimepanemise asjaolusid, süüdimõistetu isikut, varasemat elukäiku ning
käitumist karistuse kandmise ajal, samuti tema elutingimusi ja neid tagajärgi, mida võib
süüdimõistetule kaasa tuua tingimisi enne tähtaega karistusest vabastamine.
3.1 Georgi Baraškov on kriminaalkorras karistatud seitsmel korral (4 karistust kustunud). Georgi
Baraškov on varasemalt toime pannud peamiselt varavastaseid süütegusid (sh korduvalt
röövimisi), aga ka avaliku võimu teostamise vastase süüteo. Viiel korral on Georgi Baraškovile
kuritegude toimepanemise eest mõistetud karistuseks reaalne vangistus. Eelneva karistuse
kandmiselt (Harju Maakohtu 25.01.2012. a otsusega KarS § 200 lg 2 p 4, 7 alusel mõistetud 3
aastat vangistust) vabanes Georgi Baraškov pärast karistuse ärakandmist, s.o 31.01.2014. a. Uue
kuriteo, s.o narkootilise ja psühhotroopse aine suures koguses ebaseadusliku käitlemise, pani
Georgi Baraškov toime sisuliselt koheselt pärast karistuse kandmiselt vabanemist, s.o enne
09.06.2014. a, kusjuures Harju Maakohtu 16.12.2013. a määrusega (jõustus 07.02.2014. a) oli
Georgi Baraškovi suhtes kohaldatud karistusjärgset käitumiskontrolli tähtajaga üks aasta. Kohtu
arvates on oluline seegi, et Georgi Baraškov rikkus talle kohtumäärusega pandud
registreerimiskohustust ja ei ilmunud kordagi kriminaalhooldaja juurde registreerimisele.
Kohus, hinnates Georgi Baraškovi varasemat elukäiku, järeldab, et Georgi Baraškov ei ole talle
varasemalt mõistetud karistustest ja tema suhtes kohaldatud mõjutusvahenditest teinud vajalikke
järeldusi ning on jätkanud kuritegude (ka samalaadsete) toimepanemist. Seega on Georgi Baraškov
                                                2
jätnud kasutamata talle antud võimaluse tõestada, et ta on suuteline täitma määratud nõudeid ja
kohustusi. Kuna tingimisi ennetähtaegse vabastamise korral tuleb süüdimõistetul samuti alluda
kriminaalhoolduse järelevalvele ja täita erinevaid kohustusi, puudub kohtul käesoleval juhul
igasugune põhjus olla veendunud, et Georgi Baraškov oleks sellel korral suuteline läbima edukalt,
korrektselt ning õiguskuulekalt katseaja koos kõigi nõuete ja kohustustega. Lisaks arvestab kohus,
et Georgi Baraškovi sõnul pole ta temale süüksarvatavaid tegusid toime pannud. Georgi Baraškovi
selgituste kohaselt olid tema elukoha läbiotsimise käigus leitud narkootikumid tema juures üksnes
hoiul, narkootikumid ei olnud müügiks ning Georgi Baraškov narkootikumide hoidmise eest tasu
ei saanud. Seega ei saa kohus käesoleval ajal olla veendunud, et Georgi Baraškov on aru saanud
toimepandud kuritegudest ja nende tagajärgedest. See omakorda ei võimalda kohtu arvates
käesoleval ajal veendunult väita, et Georgi Baraškovile on mõistetud karistus täitnud oma
eesmärgi. Lisaks nähtub kohtule esitatud materjalidest, et Georgi Baraškovi suhtes on pooleli
kriminaalmenetlus, milles alustati menetlust KarS § 331 tunnustel.
Georgi Baraškovi puhul on peamiseks uute kuritegude toimepanemise riskiks sõltuvus
narkootilistest ainetest. Georgi Baraškov on küll väljendanud soovi vabanemise korral elada
õiguskuulekat elu, kuid samas ei tunnista Georgi Baraškov sõltuvusprobleemi. Georgi Baraškov
on kohtule andnud selgitusi, et ta on käesolevaks ajaks sõltuvusest vabanenud ning seega ei pea
end narkosõltlaseks. Kohus, võttes arvesse Georgi Baraškovi selgitusi, aga ka asjaolu, et Georgi
Baraškovil on korduvalt esinenud narkootikumide tarvitamise tagajärjel üledoose, järeldab, et
Georgi Baraškovil puudub siiani arusaam probleemi tõsidusest. Olukorras, kus Georgi Baraškov
ise ei mõista probleemi suurust ja tal puudub sõltuvuskäitumise muutmiseks piisav motivatsioon,
on sellega tegelemine tulemusetu. Kuna narkootikumide tarvitamine on Georgi Baraškovi puhul
peamiseks uute kuritegude toimepanemise riskiks, ei saa kohus käesoleval ajal olla veendunud, et
Georgi Baraškovist lähtuv oht uute kuritegude toimepanemiseks on maksimaalselt maandatud.
3.2 Kohus leiab, et Georgi Baraškovi käitumist karistuse kandmise ajal ei saa pidada positiivseks
ja seda kehtivate distsiplinaarkaristuste tõttu. Georgi Baraškovil on 2 kehtivat
distsiplinaarkaristust. 25.06.2015. a on Georgi Baraškovile määratud distsiplinaarkaristus
suitsetamise korra rikkumise eest ning 25.01.2016. a on määratud distsiplinaarkaristus keelatud
esemete hoidmise eest. Kinnipeetava iseloomustusest nähtuvalt on Georgi Baraškov ajavahemikul
02.09.2015. a - 16.11.2015. a osalenud sotsiaalprogrammis Õige Hetk ning Georgi Baraškov
osaleb vastavalt vajadusele individuaalses psühhoteraapias.
3.3 Vabanemise korral soovib Georgi Baraškov elama asuda oma naistuttava juurde
xxxxxxxxxxxxxxxxxxxxxxxxxxxxxx. Tegemist on 3-toalise korteriga, kus käesoleval ajal elab
Georgi Baraškovi naistuttav koos oma elukaaslase ja kahe lapsega. Seega läheb Georgi Baraškov
elama sisuliselt samasse kohta, kus ta elas ka enne karistuse kandmisele asumist (enne käesolevat
vangistust elas Georgi Baraškov xxxxxxxxxxxxxxxxxxxxxxxxxxxxxx). Kohus leiab, et
tagasilanguse riske suurendab Georgi Baraškovi tagasiminek samasse elukeskkonda. Georgi
Baraškovi tutvusringkond koosneb kriminaalse taustaga - ja narkootikume tarvitavatest isikutest.
Kohus peab oluliseks, et vabanemisjärgselt oleks Georgi Baraškovil tagatud ka majanduslik
toimetulek, kuna varasemalt on Georgi Baraškov kuritegusid toime pannud ka majandusliku kasu
saamise eesmärgil. Lisaks on Georgi Baraškovil tasumata nõudeid ligikaudu 3074 eurot. Georgi
Baraškovil puudub vabanemise korral töökoht. Georgi Baraškov on küll pidanud võimalikuks
asuda tööle laadija-logistikuna ehitustehnikat rentivas ettevõttes Tallinnas, kuid ühtegi sellekohast
garantiikirja kohtule esitatud ei ole.
4. Kohus on seisukohal, et Georgi Baraškovi tingimisi ennetähtaegne vabastamine karistuse
kandmiselt ei ole põhjendatud. Kohus leiab, et Georgi Baraškovi tingimisi ennetähtaegset
vabastamist karistuse kandmiselt ei võimalda tema varasem elukäik, kuriteo toimepanemise
asjaolud, osaliselt käitumine karistuse kandmise ajal, aga osaliselt ka vabanemisjärgsed

                                                 3
elutingimused ja Georgi Baraškovi isik. Georgi Baraškovil tuleb talle mõistetud karistus lõpuni
kanda.


/allkirjastatud digitaalselt/
Raina Pärn
Kohtunik




                                              4

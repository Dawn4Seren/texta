                            KOHTUOTSUS
                                EESTI VABARIIGI NIMEL

 Kohus                           Tallinna Halduskohus
 Kohtunik                        Kadriann Ikkonen
 Otsuse tegemise aeg ja koht     22. veebruar 2016, Tallinn
 Haldusasja number               3-15-3213
 Haldusasi                       PALMEKS OÜ kaebus Riigihangete vaidlustuskomisjoni
                                 15.12.2015 otsuse nr 251-15/167448 tühistamiseks; Riigi
                                 Metsamajandamise Keskuse riigihangete osakonna juhataja
                                 20.11.2015 käskkirja nr 1-47.944/4 OÜ Aigren kvalifitseerimise
                                 ning tema pakkumuse vastavaks ja edukaks tunnistamise
                                 hanke osadele nr 4 (Põlvamaa piirkond), nr 5 (Valgamaa
                                 piirkond) ja nr 6 (Võrumaa piirkond) tühistamiseks

 Menetlusosalised                Kaebaja – PALMEKS OÜ, registrikood 11135832, lepingulised
                                 esindajad vandeadvokaat Aivar Pilv ja vandeadvokaat Britta Oltjer
                                 Vastustaja – Riigimetsa Majandamise Keskus, lepinguline
                                 esindaja vandeadvokaat Aarne Akerberg
                                 Kolmas isik – OÜ Aigren, registrikood 10853367, lepinguline
                                 esindaja advokaat Kärt Saar
 Asja läbivaatamine              Kohtuistungil 19.01.2016

 RESOLTUSIOON                    1.   Jätta kaebus rahuldamata.

                                 2. Mõista PALMEKS OÜ-lt välja Riigimetsa Majandamise
                                 Keskuse kasuks menetluskulu 500 eurot.

                                 3. Mõista PALMEKS OÜ-lt välja OÜ Aigren kasuks
                                 menetluskulu 500 eurot.

                                 Muus osas jätta menetluskulud menetlusosaliste endi kanda.


EDASIKAEBAMISE KORD
Kohtuotsuse peale on õigus esitada apellatsioonkaebus Tallinna Ringkonnakohtule 10 päeva
jooksul kohtuotsuse avalikult teatavaks tegemisest arvates.
ASJAOLUD JA MENETLUSE KÄIK
1. 5.10.2015 avaldas Riigimetsa Majandamise Keskus (edaspidi RMK) riiklikus riigihangete
registris avatud hankemenetlusena läbiviidava riigihanke „Teede piirkondlik remont ja hooldus
2016-2018 II“ (viitenumber 167448) hanketeate. Riigihange on jagatud kaheksaks osaks.
2. Pakkumuste esitamise tähtpäevaks laekusid hankemenetluses 17 pakkuja pakkumused kokku
41 osale.
                                                                                       3-15-3213

3. RMK riigihangete osakonna juhataja 20.11.2015 käskkirjaga nr 1-47.944/4 tegi hankija
järgmised otsused: 1) kvalifitseeris kõik pakkujad ja tunnistas nende pakkumused vastavaks (v.a
Kohtla Ehitusteenus OÜ pakkumus hanke osas 8; käskkirja p-d 1 ja 2); 2) kinnitas
hindamistulemused (käskkirja p 3); 3) tunnistati edukaks hanke osades 1 ja 7 Elkarin OÜ
pakkumus, hanke osas 2 ühispakkujate Hõbemutter OÜ ja Raus TR OÜ pakkumus, hanke osas
3 PALMEKS OÜ pakkumus, hanke osades 4-6 OÜ Aigren pakkumus, hanke osas 8 AS-i Teede
REV-2 pakkumus (käskkirja p 4).
4. 30.11.2015 esitas PALMEKS OÜ Riigihangete vaidlustuskomisjonile (edaspidi VAKO)
vaidlustuse, milles taotleti 20.11.2015 käskkirja nr 1-47.944/4 kehtetuks tunnistamist osas,
millega hanke osades 4, 5 ja 6 kvalifitseeriti OÜ Aigren ning tunnistati tema pakkumus vastavaks
ja edukaks.
5. VAKO 15.12.2015 otsusega vaidlustuses nr 251-15/167448 jäeti PALMEKS OÜ vaidlustus
rahuldamata.
6. 28.12.2015 saabus Tallinna Halduskohtule PALMEKS OÜ kaebus VAKO 15.12.2015 otsuse
vaidlustuses nr 251-15/167448 tühistamiseks.
KAEBAJA SEISUKOHAD
7. VAKO on vaidlustatud otsuses hinnanud ebaõigesti kolmanda isiku tehnilist ja kutsealast
pädevust, kuna OÜ Aigren ei vastanud hankija poolt kehtestatud hanketeate (HT) osa III p 2.3
alapunkti 1 nõuetele ning OÜ-d Aigren ei oleks seetõttu tohtinud kvalifitseerida ega tema
pakkumust vastavaks või edukaks tunnistada. Kolmas isik OÜ Aigren on aastatel 2014 – 2015
rikkunud korduvalt ja suures ulatuses eelmisel perioodil RMK-ga sama töö tegemiseks sõlmitud
lepingut (riigihange viitenumbriga 140309).
8. Kaebaja on seisukohal, et hankija on RHS § 39 lg-st 1 tulenevalt kohustatud sisuliselt
kontrollima, kas pakkuja vastab kehtestatud kvalifitseerimistingimustele ning nende eesmärgile.
Ebaõige on VAKO seisukoht, mille kohaselt võis pakkuja jätta HD lisa 2 vormil 5 kajastamata
need lepingud, mida ta polnud nõuetekohaselt täitnud. Kvalifitseerimise tingimuse mõte tuleb
selgitada välja hanke eesmärgi ja hankija kavatsuste kaudu. Seega on VAKO jätnud asja
lahendamisel meelevaldselt hindamata vaidlustaja poolt esitatud olulised dokumentaalsed
tõendid, mis seavad kahtluse alla kolmanda isiku võime täita hankelepingut ning kinnitavad, et
ka hankija ise on asunud seisukohale, et kolmas isik on hankijaga eelneval perioodil sõlmitud
hankelepinguid rikkunud. VAKO on jätnud olulised asjaolud hindamata, mis on toonud kaasa
ebaõige otsuse tegemise.
9. RMK riigihangete osakonna juhataja 29.01.2013 käskkirja nr 1-47.401/1 alusel viidi läbi
hange „Teede piirkondlik remont ja hooldus 2013 – 2015 (2) (viitenumber 140309). Kolmas isik
jättis täitamata nimetatud riigihankes sõlmitud lepingu p-st 4.2.2. tulenevad kohustused, mistõttu
oli kaebaja sunnitud täitma RMK palvel RMK ja kolmanda isiku vahel Võru piirkonna osas
sõlmitud lepingut osaliselt kolmanda isiku asemel. Hankija on kaebajalt tellinud riigihanke nr
140309 mahtu jäävaid töid mahus kokku üle 57 000 euro. See tähendab, et kaebaja teostas
viidatud hanke mahust ca 20 % ja seda tööde osas mille teostajaks oleks pidanud olema kolmas
isik. Hankija on ise möönnud, et kolmas isik ei ole täitnud hankijaga sõlmitud eelnevaid
lepinguid nõuetekohaselt ning on palunud korduvalt kaebaja abi lepingute täitmisel (kuivõrd tal
endal puuduvad nii nõuetekohane tehnika kui ka valmidus lepingu nõuetekohaseks täitmiseks).
10. Hankija väide, et OÜ Aigreni poolt RMK-ga hankemenetluses nr 151560 sõlmitud
hankeleping on nõuetekohaselt täidetud, on ebaõige ja vastuolus faktiliste asjaoludega. Viidatud
hankelepingu lõppkuupäevaks on riigihanke aruandes märgitud 1.09.2015. Kaebajale
teadaolevalt teostati viidatud hankelepingu raames aga töid ka veel 22.09.2015. Seega on hankija
esitanud hanke viitenumbriga 151560 aruande lisas valeandmeid. Kaebaja on seisukohal, et


                                                                                             2(9)
                                                                                         3-15-3213

tööde teostamisega viivitamine üle 20 päeva on käsitletav lepingu olulise rikkumisena. Kaebaja
selgitab, et esitas VAKO-le taotluse viidatud hankelepingu täitmise kuupäeva osas hankijalt
andmete väljanõudmiseks, kuid VAKO jättis vastava kaebaja taotluse menetlusnorme oluliselt
rikkudes tähelepanuta, mis viis lõppastmes ebaõige otsuse tegemiseni.
11. Eeltoodust tulenevalt on kolmas isik esitanud hankijale valeandmeid enda kvalifitseerimise
tingimustele vastamise kohta. Valeandmete esitamine on RHS § 38 lg 1 p 6 tulenevalt pakkuja
hankemenetlusest kõrvaldamise alus. Kaebaja ei nõustu VAKO paljasõnalise selgitusega, et
andmete esitamata jätmist ei saa käsitleda valeandmete esitamisena RHS § 38 lg 1 p 6 mõttes.
VAKO ei ole pidanud vajalikuks viidata ka vastupidisele kohtupraktikale.
12. VAKO viide, et: „teise lepingupoole tõend on piisav tõendamaks pakkuja kvalifikatsiooni
kontrollimisel lepingu nõuetekohast täitmist“ (otsuse p 10.2) on väär, kuna kolmas isik ei
esitanud hankijale vorm 5 lisa 2 nõutud tõendit, mille pidi HD kohaselt väljastama
metsaparandustalitus.
VASTUSTAJA SEISUKOHAD
13. Vastustaja ei nõustu kaebusega ning palub jätta kaebuse rahuldamata. Kolmas isik vastab
nimetatud kvalifitseerimise tingimusele ja ta on ka oma vastavust sellele tingimusele
nõuetekohaselt tõendanud, mistõttu on kolmanda isiku kvalifitseerimine seaduslik.
14. Hanketeate p III 2.3) kohaselt pidi referentstööde maht kokku vähemalt 200 000 eurot iga
hankes pakutava hanke osa kohta. Kolmas isik on esitanud nõuetekohaselt täidetud vormi 5,
milles kolmas isik tugineb RMK-le aastatel 2013 – 2015 teostatud viiele tee-ehitustööle, millede
maksumused on kokku 304 877,60 + 141 215,70 + 82 853,80 + 86 336,40 + 394 211,67 = 1 009
495,17 eurot. Kolmas isik on vormil 5 kinnitanud ja esitanud ka eraldi tõenduse selle kohta, et
kõik vormil 5 loetletud tööd teostati sõlmitud lepingute ja hea tava kohaselt. Hankemenetluses
kehtivast formaliseerituse põhimõttest tulenevalt võib hankija üldjuhul tugineda pakkuja
kvalifitseerimisel pakkuja poolt tööde nimekirjas esitatud informatsioonile ega pea seda üle
kontrollima. Hankijal on õigus eeldada selle informatsiooni õigsust. Lisaks on kolmas isik vormil
5 loetletud tööde nimekirjas tuginenud üksnes vastustajale endale teostatud töödele, mistõttu on
vastustaja nende lepingute teise poolena ka sisuliselt veendunud kolmanda isiku vastavuses
vaidlusalusele kvalifitseerimise tingimusele.
15. Riigihanke viitenumbriga 140309 tulemusena sõlmis vastustaja kolmanda isikuga 3.04.2013
töövõtulepingu nr 3-2.5.4/7. Väide selle lepingu korduva ja suures ulatuses rikkumise kohta ei
vasta tegelikkusele ja oli vaidlustusmenetluses tõendamata. Kaebuse esitaja poolt esitatud arved
ei tõendanud, et kolmas isik oleks aastatel 2014 – 2015 rikkunud (korduvalt ja suures ulatuses)
riigihanke nr 140309 tulemusena sõlmitud lepingut. Enamusel arvetel on lakooniline töö
kirjeldus „kruusa vedu“, mõnedel arvetel on ka tee (millele kruusa veeti) nimetus, kuid ka see ei
tõenda kolmanda isiku poolt lepingu rikkumist. Kaebuse esitaja ei ole esitanud ühtegi tõendit
selle kohta, et temalt tellitud tööde tellimiseks oleks vastustaja pöördunud esialgu kolmanda isiku
poole ja kolmas isik oleks jätnud tellimuse täitmata. Tegemist oli teede remondiks ja hoolduseks
sõlmitud lepinguga, mistõttu tööde tegemine eeldas vastustaja poolt tellimuste esitamist, muidu
ei oleks teadnud töövõtja neid teha. Mitte ükski vastustaja töötaja ei ole väitnud e-kirjavahetuses
kaebuse esitajaga, et kolmas isik oleks riigihanke nr 140309 tulemusena sõlmitud hankelepingut
(või mõnda muud vastustajaga sõlmitud hankelepingut) rikkunud. Isegi kui see kaebuse esitaja
väide vastaks tõele, siis ei annaks see asjaolu alust jätta kolmandat isikut kvalifitseerimata, kuna
kolmas isik ei ole vormil 5 esitanud riigihanke nr 140309 tulemusena sõlmitud lepingut.
Vastustajale jääb arusaamatuks, millest tuleneb kaebuse esitaja õigus asuda hindama hankija ja
kolmanda isiku vahel sõlmitud lepingu rikkumist (või tööde teostamist sõlmitud lepingu ja hea
tava vastaselt), kui hankija ja kolmas isik ei ole teineteisele esitanud etteheiteid vastava lepingu
rikkumise kohta (või tööde teostamise kohta sõlmitud lepingu ja hea tava vastaselt).


                                                                                               3(9)
                                                                                          3-15-3213

16. Pakkujal on õigus valida ise välja pakkuja arvates kvalifitseerumiseks sobivad tööd (millele
ta soovib kvalifitseerumiseks tugineda) ja esitada need nimekirjas. Pakkuja peab lihtsalt
arvestama riskiga, et kui ta esitab nimekirjas minimaalse arvu töid (olukorras, kus ta on töid
teostanud tegelikult rohkem), siis juhul, kui hankija loeb esitatud töödest mõne mittesobivaks,
võib pakkuja jääda kvalifitseerimata, ehkki tegelikult on pakkuja vajalikult hulgal sobivaid töid
teostanud (kuid ei ole neid nimekirjas esitanud). Kui pakkuja on esitanud tööde nimekirjas
nõutaval hulgal sobivaid töid, mis on teostatud sõlmitud lepingute ja hea tava kohaselt, siis selle
informatsiooni alusel tuleb pakkuja selle konkreetse tehnilise ja kutsealase pädevuse kohta
esitatud nõude osas kvalifitseerida. Seega oli vaidlustus ja on ka kaebus perspektiivitu isegi juhul,
kui eeldada kaebuse esitaja väidete õigsust kolmanda isiku poolt riigihanke nr 140309
tulemusena sõlmitud lepingu rikkumise kohta.
17. Kaebaja tugines ka ise tema poolt täidetud vormil 5 üksnes kahele tööle, kuigi tunnistas
VAKO istungil, et tegelikult oli tema poolt viimase kolme aasta jooksul teostatud sobivaid töid
rohkem. VAKO on otsuse p-s 8.3 õigesti viidanud sellele asjaolule kui tõendile selle kohta, et ka
kaebuse esitaja mõistis pakkumuse esitamise hetkel vaidlusalust kvalifitseerimise tingimust
õigesti. Kui asuda ekslikule seisukohale, et kõik viimase kolme aasta jooksul teostatud sobivad
tööd oleks tulnud vormil 5 esitada, siis on sama vea teinud ka kaebuse esitaja, mistõttu tuleks ka
tema suhtes teha kvalifitseerimata jätmise või hankemenetlusest kõrvaldamise otsus. Kaebuse
esitaja nõuab pakkujate ebavõrdselt kohtlemist, mis on vastuolus RHS § 3 p-ga 3, mis kohustab
hankijat kohtlema kõiki isikuid võrdselt ja mittediskrimineerivalt.
18. VAKO on otsuse p-s 8.1 õigesti märkinud, et kvalifitseerimise tingimuse ja sellele vastavuse
tõendamiseks nõutavate andmete maht peab samas hankes olema ühesugune kõikidele
pakkujatele. VAKO on ka otsuse p-s 8.2 õigesti märkinud, et kvalifitseerimise tingimuse
tõlgendus, mille kohaselt mõnel pakkujal piisab ühes hanke osas kvalifitseerumiseks ühe 200
000 eurot maksva lepingu nõuetekohasest täitmisest samal ajal kui mõnel teisel pakkujal tuleks
samale kvalifitseerimise tingimusele vastavust tõendada kümnete, miljoneid eurosid maksvate
lepingute täitmisega, oleks vastuolus RHS § 39 lg-ga 1, aga ka RHS § 3 p-s 3 sätestatud pakkujate
võrdse kohtlemise põhimõttega. Kui pakkuja on esitanud kvalifitseerumise tingimuses nõutaval
hulgal lepinguid, mille järgsed tööd on teostatud sõlmitud lepingute ja hea tava kohaselt, siis see
tõendab pakkuja vastavust vastavalt kvalifitseerimise tingimusele. Seejuures ei ole oluline, et
pakkujal võib lisaks nimekirjas esitatud lepingutele olla ka muid lepinguid, mida pakkuja võib
olla ei ole teostanud sõlmitud lepingute ja hea tava kohaselt. Hankija ei teagi, millised lepingud
lisaks nimekirjas esitatud lepingutele on kaebuse esitaja sõlminud ja ei saaks seetõttu parimagi
tahtmise juures kontrollida, et need oleksid täidetud sõlmitud lepingute ja hea tava kohaselt.
19. Kaebaja ei ole esitanud tõendeid selle kohta, et kolmas isik oleks hankemenetluse nr 151560
tulemusena sõlmitud hankelepingut rikkunud. Vastustaja ei saa tõendada ega pea tõendama
negatiivset asjaolu. Kaebuse esitaja ei esitanud vaidlustuskomisjonile taotlust vastustajalt
hankemenetluse nr 151560 tulemusena sõlmitud hankelepingu rikkumise kohta tõendite
väljanõudmiseks. Isegi kui kolmas isik oleks hankemenetluse nr 151560 tulemusena sõlmitud
hankelepingut rikkunud, siis ei tähendaks see asjaolu, et kolmas isik ei vastaks vaidlusalusele
kvalifitseerimise tingimusele. Kolmas isik on vormil 5 esitanud viis lepingut. Isegi kui jätta
hankemenetluse nr 151560 tulemusena sõlmitud hankeleping nimekirjast välja, siis jääb ikkagi
alles lepinguid 141 215,70 + 82 853,80 + 86 336,40 + 394 211,67 = 704 617,57 euro ulatuses.
Kvalifitseerumiseks vajas kolmas isik lepinguid vähemalt 600 000 euro ulatuses.
20. Kui pakkuja on esitanud valeandmeid kvalifitseerimise tingimustele vastavuse kohta ja
selgub, et pakkuja tegelikult ei vasta kvalifitseerumise tingimustele, siis selline pakkuja jäetakse
kvalifitseerimata (mitte ei kõrvaldata teda hankemenetlusest). Hankija hinnangul ja hankijale
teadaolevalt ei ole kolmas isik esitanud valeandmeid oma kvalifikatsiooni kohta.



                                                                                                4(9)
                                                                                         3-15-3213

21. Vastustaja ei olegi nõudnud vastustaja enda poolt väljastatava tõendi esitamist talle endale.
Ka kaebaja ise on seda õigesti mõistnud ja ei ole ka ise esitanud vastustaja metsaparandustalituse
poolt väljastatud tõendit, ehkki on vormil 5 tuginenud muuhulgas vastustajaga sõlmitud
lepingule. Samas on VAKO seisukoht õige, kuna vastustaja teab ise kõige paremini vastustaja
endaga sõlmitud lepingute täitmisega seotud asjaolusid.
22. Kohtuistungil kinnitas vastustaja esindaja, et Võrumaad puudutanud riigihanke
viitenumbriga 140309 raames ei ole tellitud töid ka PALMEKS OÜ-lt mitte seetõttu, et OÜ
Aigren ei oleks suutnud oma lepingulisi kohustusi täita, vaid seetõttu, et mingil põhjusel on
Võrumaal töötanud RMK töötajad (R. K.) isiklikult eelistanud PALMEKS OÜ-lt teenuste
ostmist. Vastustaja viitas nendevahelistele isiklikele sõbralikele suhetele ning taunis oma
töötajate sellist käitumist, kinnitades, et enam seda ei juhtu, et teenuseid hangitakse riigihanke
raames sõlmitud lepingu väliselt.
KOLMANDA ISIKU SEISUKOHAD
23. Kolmanda isiku hinnangul on kaebus alusetu ning tuleb jätta rahuldamata. Kolmas isik ei ole
rikkunud varasemat riigihanke tulemusel sõlminud lepingut ja kaebaja ei ole väidetavat rikkumist
tõendanud. VAKO ei ole tuvastanud, et OÜ Aigren on lepingut rikkunud. VAKO selgitas otsuses,
et VAKO ei hakka kvalifitseerimise tingimuse täitmise kontrollimisel hindama referentstööna
esitatud lepingu nõuetekohast täitmist, eriti kui lepingupooled ise on üksmeelel, et lepingut ei ole
rikutud. Hankija esindajad ei ole kinnitanud, et kolmas isik on rikkunud RMK-ga sõlmitud
lepingust tulenevaid kohustusi nagu kaebaja väidab. Mitte ükski RMK esindaja ega töötaja ei ole
vastanud ega väitnud, et OÜ Aigren on lepingut rikkunud. Pigem nähtub e-kirjadest, et RMK
töötajad proovivad viisakalt vastata kaebaja küsimustele, kellega on erinevate tööde teostamisel
varem koostööd tehtud. Väidetavalt rikutud lepingute alusel ei ole lepingupooled (OÜ Aigren ja
RMK) üksteisele esitanud mistahes pretensioone või teateid lepingu rikkumise kohta. OÜ Aigren
ja RMK kinnitasid vaidlustuskomisjoni menetluses ning kinnitavad jätkuvalt, et mitte ühtegi
väidetavat lepingurikkumist ei ole toimunud. Ebaõige on ka kaebaja käsitlus nagu peaksid
hankija ja/või kolmas isik kaebajale tõendama, et nad on varasemat lepingut nõuetekohaselt
täitnud ning nagu oleks kaebajal õigus selleks välja nõuda mingeid andmeid või dokumente.
Kaebaja peab ise tõendama oma väiteid, millele ta kaebuses tugineb.
24. Kolmas isik on esitanud HD lisa 2 vormi 5, milles kolmas isik tugineb aastatel 2013-2015
teostatud viiele tee-ehitustööle, millede maksumused on kokku 1 009 495,17 eurot; ning tõenduse
selle kohta, et kõik vormil 5 loetletud tööd teostatud sõlmitud lepingute ja hea tava kohaselt.
Seega on kolmas isik teinud viimase kolme aasta jooksul teetöid teeseaduse tähenduses rahalises
mahus kokku vähemalt 200 000 eurot iga hankes pakutava hanke osa kohta (ehk vähemalt 600
000 euro ulatuses) ja on esitanud hankijale HT punktis III 2.3) nõutud andmed ja tõendi lisa 2
vormil 5. Kolmas isik täidab seega HT III 2.3) alapunktis 1 kehtestatud kvalifitseerimise
tingimust. Kaebaja tõlgendus HT punkti III 2.3) alapunktist 1, justkui pidanuks OÜ Aigren
esitama nimekirja kõikidest enda poolt antud perioodil teostatud töödest, ei ole õige. See
tähendaks, et erinevad pakkujad peaksid esitama hankes kvalifitseerumiseks erinevas mahus
andmeid ja täitma erineva mahuga nõudeid. Tulenevalt RHS § 39 lg 1 ja § 41 lg 1 p 1 peab
kvalifikatsiooni tõendamiseks nõutavate andmete maht samas hankes olema ühesugune kõikidele
pakkujatele. Ka kaebaja lepingulised esindajad kinnitasid VAKO istungil, et ka OÜ Palmeks ei
ole hankijale vormil 5 esitanud nimekirja kõikide viimasel kolmel aastal teostatud tööde kohta.
25. Õige on VAKO seisukoht, et valeandmete esitamine kõrvaldamise alusena eeldab, et on
esitatud mingeid andmeid, mis on valed. Info esitamata jätmine sõlmitud lepingute kohta ei saa
mingil viisil kujutada endast valeandmete esitamist RHS § 38 lg 1 mõttes. Kolmanda isiku
hankemenetlusest kõrvaldamise alused puuduvad.




                                                                                               5(9)
                                                                                      3-15-3213

KOHTU PÕHJENDUSED
26. Kohus leiab, et kaebus on põhjendamatu ja tuleb jätta rahuldamata. VAKO on vaidlustatud
otsuses hinnanud õigesti kolmanda isiku tehnilist ja kutsealast pädevust, kuna OÜ Aigren vastab
hankija poolt kehtestatud hanketeate (HT) osa III p 2.3 alapunkti 1 nõuetele. Kuivõrd
hindamistingimuste järgi sai kolmas isik vaidlusalustel riigihanke osadel parimad hinded,
tunnistati tema pakkumus õigesti edukaimaks.
27. Hanketeate p-s III 2.3) on vastustaja esitanud pakkuja tehnilist ja kutsealast pädevust
puudutava kvalifitseerimise tingimuse, mille kohaselt peab pakkuja olema viimase kolme aasta
jooksul teostanud maaparandussüsteemide hooldus-, uuendus- või ehituslikke rekonstrueerimis-
töid maaparandusseaduse tähenduses või olema teostanud teetöid teeseaduse tähenduses
rahalises mahus kokku vähemalt 200 000 eurot iga hankes pakutava hanke osa kohta. Selle kohta
tuli esitada vastavate ehitustööde nimekiri koos sõlmimise kuupäevade, lepingute maksumuse ja
infoga teiste lepingupoolte kohta (lisa 2, vorm 5) ning tõend selle kohta, et ehitustööd teostati
sõlmitud lepingute ja hea tava kohaselt. Pakkumuse esitamisel rohkem kui ühele hanke osale pidi
pakkuja kirjeldatud kogemus vastama pakutud hanke osade suhtes esitatud vastavate nõuete
summale. Kvalifitseerimise tingimustes puudus nõue esitada referentsina kõik viimase kolme
aasta jooksul tehtud tööd ja kaebaja selline seisukoht on ekslik. Kohtu hinnangul oli hanketeate
punktis III 2.3) kehtestatud kvalifitseerimistingimus üheseltmõistetav. Riigihankemenetluse
formaliseeritusest tulenevalt on äärmiselt oluline, et hankedokumentides sätestatut mõistetakse
võimalikult sõnasõnaliselt ning igasugused loomingulised tõlgendused läheksid vastuollu RHS
§ 3 puntkis 2 sätestatud riigihanke läbipaistvuse ja kontrollitvuse põhimõttega. Kui hankija
sooviks oleks olnud, et esitatakse kõik viimase kolme aasta jooksul teostatud tööd, siis oleks
pidanud selline kvalifitseerimistingimus ka selgesõnaliselt hankedokumentides sisalduma.
28. RHS § 39 lg 1 kohaselt peab hankija kontrollima, kas pakkuja või taotleja majanduslik ja
finantsseisund ning tehniline ja kutsealane pädevus vastavad hanketeates esitatud
kvalifitseerimise tingimustele. Kvalifitseerimise tingimused peavad olema piisavad pakkuja või
taotleja hankelepingu nõuetekohase täitmise võime tõendamiseks ning vastavad ja
proportsionaalsed hankelepingu esemeks olevate asjade, teenuste või ehitustööde olemuse,
koguse ja otstarbega. Kohtu hinnangul olid hanketeate p-s III 2.3) esitatud pakkuja tehnilist ja
kutsealast pädevust puudutava kvalifitseerimise tingimused piisavad ja RHS § 39 lõikega 1
kooskõlas. Kui tingimuseks oleks olnud näiteks rahaliselt suurem tööde maht, oleks see oluliselt
vähendanud võimalike pakkujate ringi ning oleks olnud seetõttu ebaproportsionaalne (ja
vastuolus RHS § 39 lõikega 1). Olukord, kus tehnilise ja kutsealase pädevuse tõendamiseks oleks
seatud alampiiriks vastaval ajavahemikul konkreetses rahalises väärtuses tööde teostamine ning
samas nõutud kõikide sellel ajavahemikul tehtud tööde referentsina esitamist ning nende täitmise
tõendamist, seaks oluliselt suurema koormuse nendele pakkujatele, kellel on referentsina esitada
rohkem töid. Mida suurem oleks kontrollitavate tööde hulk, seda suurem oleks ka tõenäosus, et
nende tööde hulgas leidub ka selliseid, mille korrektne täitmine võib vajada põhjalikumat
tõendamist. Selline olukord oleks kohtu hinnangul pakkujate ebavõrdne kohtlemine. Samale
järeldusele jõudis õigustatult ka VAKO.
29. RHS § 39 lõikest 1 ei tulene hankijale kohustust kontrollida, et pakkuja on viimase kolme
aasta jooksul täitnud kõiki tema poolt sõlmitud sarnaste tööde lepinguid (ka neid, mida pakkuja
ei ole nimekirjas esitanud) sõlmitud lepingute ja hea tava kohaselt. Sellise kohustuse panemine
hankijale oleks ebaproportsionaalne ja seda kohustust oleks hankijal võimatu ka täita, kuna sel
juhul peaks hankija hakkama ise nõudma välja ja kontrollima eraõiguslikelt pakkujatelt laekunud
andmeid. Samuti läheks selline kohustus vastuollu riigihankemenetluse formaliseerituse
printsiibiga. Kui hankija ei lähtu hankedokumentidest ja RHS-st otseselt tulenevatest nõuetest,
hakates ise kohaldama mingeid lisatingimusi, oleks see meelevaldne ja võiks tuua kaasa
pakkujate ebavõrdse kohtlemise. Antud juhul oleks hanketeate punktis III 2.3) kehtestatud


                                                                                            6(9)
                                                                                       3-15-3213

kvalifitseerimistingimuste selline tõlgendus, et viimase kolme aasta jooksul teostatud tööd mahus
kokku vähemalt 200 000 eurot iga hankes pakutava hanke osa kohta tähendab seda, et esitada
tuleb kõik viimase kolme aasta jooksu vastavas hanke osas tehtud tööd, ilmselgelt väär ja seda ei
saaks käsitleda ka laiendava tõlgendusena. Õigus on VAKO-l, vastustajal ja kolmandal isikul, et
pakkujaid pidid referentstöödena esitama iga hankeosa kohta vähemalt 200 000 eurose mahuga
töid ning see, millised tööd esitatakse, on pakkujate valik. Vastustajale ei tulene ühestki
õigusaktist kohustust asuda läbi viima kontrolli, kas pakkujad on esitanud pakkumises peale
referentstöödena esitatute veel mingeid muid töid.
30. Vaidlust ei ole selles, et kolmas isik OÜ Aigren esitas pakkumises iga hanke osa kohta
referentstöödena töid vähemalt 200 000 euro ulatuses (maksumused on kokku 304 877,60 + 141
215,70 + 82 853,80 + 86 336,40 + 394 211,67 = 1 009 495,17 eurot). Vaidlust ei ole ka selles, et
kolmas isik oli sel perioodil teostanud lisaks muidki töid. Riigihanke „Teede piirkondlik remont
ja hooldus aastatel 2013 – 2015 (2)“ viitenumbriga 140309 tulemusena sõlmitud 3.04.2013
töövõtulepingu nr 3-2.5.4/7 alusel tehtud töid (mille osas kaebaja leiab, et OÜ Aigren on lepingut
rikkunud) OÜ Aigren referentstöödena pakkumises ei esitanud. Seega puudub antud juhul
vajadus hakata hindama nimetatud lepingu nõuetekohast täitmist. VAKO otsus oli selles osas
õiguspärane.
31. Üks kolmanda isiku poolt referentsina pakkumises esitatud töödest oli RMK-ga
hankemenetluse nr 151560 tulemusena sõlmitud hankelepingu. Tõendamata on, et kolmas isik
oleks nimetatud lepingut rikkunud. Vastustaja selgitas istungil, et ei monitoorinud ehitusautode
liikumist objektil, kuna tee ehituse puhul ei ole oluline mitte ehtiusprotsess, vaid tulemuse
vastuvõtmine. Vastustaja kinnitas, et objekti ülevõtmisega probleeme ei olnud. Puudub põhjus,
miks vastustaja oleks pidanud kinnitama, et lepingu täitmisega seoses OÜ-le Aigren pretensioone
ei olnud, kuid tegelikult oleks leping jäänud nõuetekohaselt täitmata.
32. Riigihanke „Teede piirkondlik remont ja hooldus aastatel 2013 – 2015 (2)“ viitenumbriga
140309 tulemusena sõlmis vastustaja kolmanda isikuga 3.04.2013 töövõtulepingu nr 3-2.5.4/7.
Vaidlust ei ole selles, et kolmas isik ei esitanud vormil 5 esitanud riigihanke nr 140309
tulemusena sõlmitud lepingut. Seega ei ole riigihanke viitenumbriga 140309 raames sõlmitud
lepingu täitmine kolmanda isiku poolt käesolevas haldusasjas asjakohane. VAKO on
õiguspäraselt jätnud selle lepingu täitmisega seotud tõendid asja lahendamisel arvesse võtmata.
Samas märgib kohus siiski, et asja materjalidest nähtub, et kaebaja väide, nagu oleks kolmas isik
aastatel 2014 – 2015 rikkunud korduvalt ja suures ulatuses eelmisel perioodil RMK-ga sama töö
tegemiseks sõlmitud lepingut (riigihange viitenumbriga 140309), ei vasta tõele. Kohus ei leia
esitatud tõendite hulgast kinnitust kaebaja väitele, et „hankija on ise möönnud, et kolmas isik ei
ole täitnud hankijaga sõlmitud eelnevaid lepinguid nõuetekohaselt ning on palunud korduvalt
kaebaja abi lepingute täitmisel (kuivõrd tal endal puuduvad nii nõuetekohane tehnika kui ka
valmidus lepingu nõuetekohaseks täitmiseks).“. Ühestki tõendist ei nähtu seda, et enne kui RMK
töötajad esitasid konkreetseid vaidlusaluseid tellimusi täitmiseks PALMEKS OÜ-le, oleks
samasugused tellimused eelnevalt esitatud ka OÜ-le Aigren. Selle väite lükkavad ümber ka RMK
ja OÜ Aigren esindajad. RMK esindaja kinnitas istugnil, et on mõistmatu, mis põhjusel RMK
töötajad tellisid töid sõlmitud lepingu väliselt PALMEKS OÜ-lt, tuues ühe võimaliku põhjusena
välja selle, et kuna tegemist on väikse maakonnaga, kus inimesed tihti tunnevad üksteist, siis
võivadj sellise tellimuse taga olla isiklikud eelistused ja sõbralikud suhted. Peatumata liigselt
tuttavlikel suhetel, ei ole mistahes tõendeid OÜ Aigren poolsete riigihanke viitenumbriga 140309
alusel sõlmitud lepingu rikkumise kohta. OÜ-le Aigren ei saa panna süüks seda, kui hankija, kes
vastavalt 3.04.2013 töövõtulepingule nr 3-2.5.4/7 oleks pidanud tellima tööd temalt, tellis osad
tööd hoopis PALMEKS OÜ-lt. Ka siinkohal puudub mõistlik põhjus, miks vastustaja oleks
pidanud kinnitama, et lepingu täitmisega seoses OÜ-le Aigren pretensioone ei olnud, kuid
tegelikult oleks leping jäänud nõuetekohaselt täitmata.


                                                                                             7(9)
                                                                                       3-15-3213

33. Kui RMK oli ise OÜ Aigreni referentstööde tellija, ei pidanud OÜ Aigren võtma RMK-lt
tõendit selle kohta, et tööd on nõuetekohaselt tädietud, kuna vastav teave oli RMK-l endal
niikuinii olemas.
34. Kokkuvõtvalt ei ole OÜ Aigren esitanud hankijale valeandmeid enda kvalifitseerimise
tingimustele vastamise kohta ja puuduvad alused tema RHS § 38 lg 1 p 6 kohaselt menetlusest
kõrvaldamiseks. Riigi Metsamajandamise Keskuse riigihangete osakonna juhataja 20.11.2015.
käskkiri nr 1-47.944/4 ning VAKO 15.12.2015 otsus nr 251-15/167448 on õiguspärased ja nende
tühistamiseks puudub alus.
35. HKMS § 108 lg 1 kohaselt kannab menetluskulud pool, kelle kahjuks otsus tehakse.
Käesoleval juhul tegi kohus otsuse vastustaja ja tema poolel osalenud kolmanda isiku kasuks.
Vastustaja esitas kohtule taotluse õigusabikulude 2280 euro väljamõistmiseks, arvestamata
käibemaksu, ning istungiga seotud kulude väljamõistmiseks 500 eurot, arvestamata käibemaksu.
Kohus leiab aga, et antud juhul ei ole vastustaja kantud õigusabikulude kaebajalt väljamõistmine
tervikuna põhjendatud. Esiteks on ca 50% vastustaja õigusabikuludest (1100 euro ulatuses osas,
arvestamata käibemaksu) tekkinud seoses VAKO menetlusega. Oma taotluses nende kulude
väljamõistmiseks tugineb vastustaja tsiviilkohtumenetluse seadustikule (TsMS). HKMS § 1 lg 3
alusel kohaldatakse HKMS-s sätestatud juhtudel halduskohtumenetluses tsiviilkohtumenetluse
seadustikku, arvestades halduskohtumenetluse erisusi. HKMS § 108 lg 12 kohaselt kohaldatakse
menetluskulude jaotusele üksnes tsiviilkohtumenetluse seadustiku §-des 173 ja 175 sätestatut.
HKMS § 109 (menetluskulude väljamõistmine) viidet TsMS-le ei sisalda. Arvestades eelnevat
ei ole vastustaja poolt välja toodud TsMS sätted antud juhul kohaldatavad. Tulenevalt HKMS
§ 101 lg-st 1 on menetluskulud menetlusosaliste kohtukulud ja kohtuvälised kulud. Kohtuvälised
kulud on menetlusosaliste esindajate ja nõustajate kulud; menetlusosaliste sõidu-, posti-, side-,
majutus- ja muud sellesarnased kulud, mis on kantud seoses menetlusega; menetlusosaliste
saamata jäänud töötasu või muu püsiv sissetulek; menetluskulude kandmisel menetlusabi
taotlemise avalduse menetlemise kulud (HKMS § 103 p-d 1-4). Seega on kohtuvälised kulud
tekkinud väljaspool kohut, kuid peavad olema seotud siiski konkreetses kohtumenetluses
osalemisega. Eelnimetatud sätte alusel ei saa taotleda kohtuväliste kulude väljamõistmist juhul,
kui kulud on tekkinud seaduses sätestatud kohtueelses menetluses, erinevalt TsMS § 162 lg-s 2
ja § 144 p-s 4 sätestatust, millisel juhul vastav võimalus on tagatud. Kuivõrd ka RHS ei näe ette,
et õigusabikulusid oleks võimalik kaebajalt välja mõista, jäävad vaidlustusmenetlusega seotud
kulud vastustaja enda kanda.
36. HKMS § 108 lg 11 kohaselt võib kohus jätta kulud täielikult või osaliselt poolte endi kanda,
kui kulude väljamõistmine poolelt, kelle kahjuks otsus tehti, oleks tema suhtes äärmiselt
ebaõiglane või ebamõistlik. RMK on arvuka töötajaskonnaga organisatsioon, kelle jaoks
riigihangete korraldamine on igapäevane majandustegevus. Sellisel juhul on kohtumenetluses
RMK poolt advokaadi palkamine küll kindlasti kasulik (ja kohus ei heida siinkohal midagi ette
RMK-d esindanud advokaadi tööle, arvetelt nähtuv töö oli tehtud menetluses põhjendalt ja
mõistlikus mahus), ent mitte hädavajalik kulutus. Halduskohtupraktikas mõistetakse vastustajate
kasuks menetluskulusid välja üksnes erandjuhtudel, kuna reeglina peaksid vastustajad enda
kohtus esindamisega ise hakkama saama. Kohus leiab seetõttu, et RMK kulutused õigusabile
tuleb jätta tema enda kanda, v.a. kohtuistungiga seotud kulu 500 eurot.
37. HKMS § 108 lg 8 hüvitab kolmanda isku menetluskulud tema poole vastaspool samade
reeglite alusel nagu poolele. Kui vastaspool ei pea kulusid hüvitama, jäävad kolmanda isiku
kulud tema anda kanda. HKMS § 109 lg 1 kohaselt esitatakse menetluskulude väljamõistmiseks
kohtule enne kohtuvaidlusi menetluskulude nimekiri ja kuludokumendid. Erandina saab sama
lõike kohaselt esitada kolme tööpäeva jooksul kohtuistungist selliste kulude nimekirja, mis
seonduvad osalemisega asja lõpetaval kohtuistungil. Kolmandal isikul enne kohtuvaidluste
algust menetluskulude taotlust esitada ei olnud, mistõttu kulud enne kohtuistungit


                                                                                             8(9)
                                                                                     3-15-3213

väljamõistmisele ei kuulu. Nende kulude väljamõistmist takistab ka HKMS § 108 lg 8, mille
alusel kui vastaspool ei pea kulusid (vastustajale) hüvitama, jäävad kolmanda isiku kulud tema
enda kanda. Peale kohtuistungit laekus kolmandalt isikult taotlus menetluskulude
väljamõistmiseks summas 1656 eurot (arvestamata käibemaksu), mille hulgas kohtuistungiga
seonduv kulu koos ettevalmistusega 4 h 54 minutit. Kolmanda isiku esindaja õigusabiteenuse
tunnihinnaks oli arve kohaselt 115 eurot. Kohtuistungi pikkus oli protokolli kohaselt 2 tundi.
Kohtuistungi ettevalmistamisega seotud kulu vähendab kohus 75 euro võrra, kuna olles materjali
varem läbi töötanud, kõlab 3-tunnine ettevalmistus ülemääraselt. Kohus leiab, et kolmanda isiku
kohtuistungil osalemisega seotud kulud on põhjendatud ja tuleb kaebajalt välja mõista 500 eurot.
37. Kaebaja kantud menetluskulud (sh riigilõiv) jäävad tulenevalt HKMS § 108 lg 1 tema enda
kanda.
38. Kaebaja kohtuistungil esitatud esialgse õiguskaitse taotluse lahendab kohus määrusega.




/allkirjastatud digitaalselt/

Kadriann Ikkonen
kohtunik




                                                                                             9(9)

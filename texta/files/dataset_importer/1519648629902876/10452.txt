                          KOHTUOTSUS
                                 Eesti Vabariigi nimel

Kohus                         Tallinna Ringkonnakohus

Kohtukoosseis                 Margo Klaar (eesistuja), Reet Allikvere, Ulvi Loonurm

Otsuse tegemise aeg ja koht   21.07.2016, Tallinn

Tsiviilasja number            2-12-27421

Tsiviilasi                    AS SEB Pank hagi UL vastu laenude põhiosa, intresside
                              ja viiviste nõudes

Vaidlustatud kohtulahend      Harju Maakohtu 18.12.2015 otsus

Tsiviilasja hind              448 871,64 eurot
apellatsioonimenetluses

Kaebuse esitaja ja kaebuse    AS SEB Pank apellatsioonkaebus
liik

Menetlusosalised ja nende     Hageja (apellatsioonimenetluses apellant): AS SEB Pank
esindajad                     (registrikood 10004252, asukoht Tallinn), lepinguline
                              esindaja Maire Saare

                              Kostja (apellatsioonimenetluses vastustaja): UL (isikukood
                              xxxxxxxxxxx, elukoht Tallinn), lepinguline esindaja
                              vandeadvokaat Rainer Kuulme

Menetluse liik                Kirjalik menetlus


RESOLUTSIOON
  1. Harju Maakohtu 18.12.2015 otsus tühistada ja teha uus otsus, millega AS SEB
     Pank hagi UL vastu laenude põhiosa, intresside ja viiviste nõudes rahuldada.
  2. Välja mõista UL-lt AS SEB Pank kasuks 448 871,64 eurot, millest tagastamata
     laen on 350 522,93 eurot, intress 5357,03 eurot ja viivis 92 991,68 eurot.
  3. Apellatsioonkaebus rahuldada
  4. Maakohtu ja ringkonnakohtu menetluskulud jätta UL kanda.


Edasikaebamise kord ja selgitused



                                                                                      1(9)
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada Riigikohtule menetlusabi saamise taotluse, samuti esitada
teise menetlusosalise kaebuse või muu taotluse kohta seisukohti ja vastuväiteid. Menetlusabi
andmise taotlus ei peata seaduses sätestatud ega kohtu poolt määratud tähtaja kulgemist.
Seaduses sätestatud tähtaja järgimiseks peab menetlusabi taotleja tegema tähtaja kestel ka
menetlustoimingu, mille tegemiseks ta menetlusabi taotleb. Asja lahendanud maakohus
määrab menetluskulude rahalise suuruse kindlaks vastavalt tsiviilkohtumenetluse seadustiku §
177 lõikele 2.

Menetluse eelnev käik
  1. 13.07.2012 esitas AS SEB Pank (hageja) maakohtule UL ja JJ vastu hagi võla ja
      viivise saamiseks. 29.10.2012 rahuldas maakohus hagi osaliselt ja mõistis välja
      kostjatelt solidaarselt 12 069,72 eurot ja kostja UL-lt 4 694,79 eurot. Ülejäänud osas
      jättis maakohus hagi seoses nõude aegumisega rahuldamata. Tallinna Ringkonnakohus
      tühistas 26.06.2013 otsusega maakohtu otsuse osas, millega jäeti hagi rahuldamata ja
      saatis tühistatud osas tsiviilasja uueks läbivaatamiseks maakohtule. Riigikohus
      tühistas 19.02.2014 otsusega ringkonnakohtu otsuse ja saatis tsiviilasja uueks
      läbivaatamiseks ringkonnakohtule. 19.06.2014 otsusega ringkonnakohus tühistas
      maakohtu 29.10.2012 otsuse osas, milles maakohus jättis rahuldamata nõuded kostja
      UL vastu. Ülejäänud osas jäi maakohtu 29.10.2012 otsus muutmata.

Hagi ja selle aluseks olevad asjaolud
  2. Kohtu nõudmisel esitas hageja 01.09.2015 hagi tervikteksti. Hageja palus välja mõista
       kostjalt hageja kasuks laenulepingust nr L070013551 tuleneva laenu põhiosa
       võlgnevuse 128 283,08 eurot, intressi 2342,74 eurot ja viivise 34 493,01 eurot ning
       laenulepingust nr L070025816 tuleneva laenu põhiosa võlgnevuse 222 239,85 eurot,
       intressi 3014,29 eurot ja viivise 58 598,67 eurot.

   3. Pooled sõlmisid 05.04.2007 laenulepingu L070013551 (leping 1), mille alusel hageja
      väljastas kostjale laenu 153 484 eurot lepingus nimetatud tingimustel. Kostja ei täitnud
      tähtaegselt lepingust 1 tulenevaid laenu tagastamise ja intressi maksmise kohustusi,
      mistõttu ütles hageja laenulepingu erakorraliselt üles 07.07.2009.

   4. Hageja, kostja ja JJ sõlmisid 17.05.2007 laenulepingu nr L070025816 (leping 2), mille
      alusel hageja väljastas kostjale ja JJ-le laenu 259 644 eurot laenulepingus nimetatud
      tingimustel. Laenusaajad ei täitnud tähtaegselt lepingust 2 tulenevaid laenu
      tagastamise ja intressi maksmise kohustusi, mistõttu ütles hageja lepingu 2
      erakorraliselt üles 07.07.2009.

Kostja vastuväited
   5. Kostja vaidles hagile vastu ja palus jätta selle rahuldamata.

   6. Hageja on rikkunud vastutustundliku laenamise põhimõtet ja teavitamiskohustust
      sellega, et kostjale laenu andes ei ole hageja läbi viinud kostja krediidivõimekuse
      analüüsi ega hinnanud erapooletult, kas kostja on üldse võimeline hagejale ligi 6,5
      miljoni kroonist laenu tagastama ning kas krediidist võib tekkida kostjale olulisi
      raskusi ja kokkuvõttes kahjulikke majanduslikke tagajärgi. Hageja andis kostjale laenu


                                                                                         2(9)
      kokku 413 128 eurot (6 464 048,56 krooni), laenu tagatiseks seati hüpoteegid
      kinnistutele. Laenusummat kasutas kostja kinnisvara arendusprojektis Leedus, kuid
      seoses tekkinud majanduskriisi ja sellest tulenenud kinnisvara hindade katastroofilise
      langusega kukkus arendusprojekt täielikult läbi, mille tulemusena kaotas kostja kogu
      enda poolt teostatud investeeringu ja sissetuleku. Kostjal puudus ka muu vara, mille
      arvelt oleks võimalik hagejale laenu tagastamine. Eelnev muutis võimatuks hagejale
      laenu tagastamise.

   7. Hageja ei teavitanud kostjat laenu andes kõigist olulistest krediidiga seotud riskidest,
      sh eelkõige kinnisvaraga seotud riskidest. Hageja professionaalse laenuandjana pidi
      olema teadlik, arvestades teistes riikides varasemalt kinnisvaraga toimunut, et reeglina
      järgneb kinnisvara buumile kinnisvara hindade kiire ja katastroofiline langus, millest
      hageja kostjale laenu andes ei teavitanud. Hageja pidi olema teadlik, et kostja võib
      kaotada nii oma Leedu kinnisvara investeeringu kui ka igakuise sissetuleku kinnisvara
      vahendusest, ostust ja müügist.

   8. Laenulepinguid sõlmides eeldas kostja, et lepingutest tulenevad kohustused on
      võimalik täies ulatuses katta tagatise arvelt. Laenu andes ei selgitanud hageja kostjale
      riske, mis kaasnevad laenu tagatiseks oleva kinnisvara väärtuse võimaliku langusega.
      Laenu tagatiseks olev kinnisvara realiseeriti kokku hinnaga 50 800 eurot, kuigi
      tagatiseks oleva kinnisvara väärtus pidi katma täies ulatuses kogu laenusumma. Eesti
      Panga Presidendi määruse „Laenude teenindamise miinimumnõuded ning
      ebatõenäoliselt laekuvate nõuete kuludesse kandmise kord” kohaselt peab laenu tagatis
      kindlustama krediidiasutuse nõuete rahuldamise ning laenu andmisel tuleb
      krediidiasutusel teostada analüüs laenusaaja krediidivõimelisuse suhtes, kusjuures
      krediidivõimelisuse hindamine peab tuginema kvalitatiivsele ja kvantitatiivsele
      analüüsile, mis peab võtma arvesse kõiki asjaolusid, mis võivad mõjutada laenu
      tagasimaksmise tõenäosust. Hageja on rikkunud ka viidatud määrusest tulenevaid
      nõudeid.

   9. Kuna hageja on kostjale laenu andes rikkunud nii vastutustundliku laenamise
      põhimõtet kui ka kostja teavitamiskohustust, siis on ta tekitanud kostjale kahju. Kui
      hageja oleks kostjat teavitanud kõikidest laenuga seotud riskidest, siis ei oleks kostja
      sellises ülisuures summas laenulepingut sõlminud. Riigikohtu lahendi nr 3-2-1-136-12
      (p 25) selgituste kohaselt tuleb lugeda kostja kahjuks kogu summa, mida hageja
      kostjalt nõuab. Kostja tasaarvestab oma kahju hüvitamise nõude hageja vastu hageja
      rahaliste nõuetega, mille tulemusena on kõik kostja rahalised kohustused hageja ees
      täidetud.

   10. Hageja nõutavad viivised 92 991,68 eurot on ebamõistlikult suured. Kostjal puudub
       vara, mille arvelt oleks võimalik hageja nõude täitmine. Seoses kinnisvarakriisiga on
       kostja kaotanud nii oma rahalised vahendid kui ka sissetuleku. Kostjal on seoses
       kinnisvarakriisiga tekkinud täitmata kohustused ka kolmandate isikute ees, sh
       maksuvõlgnevus koos intressidega summas 17 669,82 eurot, sissenõutavaks muutunud
       laenukohustus Nordea Bank Finland Plc Eesti filiaali ees summas ca 74 217,45 eurot.
       Hageja majanduslik seisund on aga läbivalt olnud väga hea. Kostja taotleb viiviste
       vähendamist mõistliku suuruseni.

Esimese astme kohtu otsus ja selle põhjendused



                                                                                         3(9)
11. Harju Maakohus 18.12.2015 otsusega jättis hagi rahuldamata ja menetluskulud hageja
    kanda.

12. Pooltel ei ole vaidlust laenulepingute sõlmimise ega lõpetamise asjaolude üle, nõude
    aegumise üle ega laenulepingust tuleneva võlgnevuse suuruse üle.

13. Kahe laenulepingu (I kd tl 7-14 ja 20-26) alusel andis hageja kostjale laenu kokku
    413 128 eurot (6 464 048,56 krooni), laenu tagatiseks seati hüpoteegid kinnistutele.
    10.04.2007 laenutaotlusest (tl 105-106) nähtub, et kostja taotles laenu 4,64 miljonit
    eesti krooni kinnisvara soetamiseks tagatise vastu, näidates taotluses, et tema töötasu
    suurus on 38 600 krooni, muud tulud 40 000 krooni ning laenu kaastaotleja Jaanis Jõgi
    töötasu suurus on 19 800 krooni.

14. Mis tahes tõendid selle kohta, et hageja oleks laenude andmisel läbi viinud
    laenutaotlejate krediidivõimekuse analüüsi ning hinnanud, kas krediidist võib tekkida
    kostjale olulisi raskusi ja kokkuvõttes kahjulikke majanduslikke tagajärgi, esitatud ei
    ole. Samuti ei ole hageja tõendanud, et ta oleks teavitanud kostjat laenu andes kõigist
    olulistest krediidiga seotud riskidest, muu hulgas kinnisvaraga seotud riskidest. Hageja
    pidi professionaalse laenuandjana olema teadlik sellest, et kinnisvara hindade kiirele
    kasvule võib järgneda hindade kiire ja oluline langus ning sellise riski realiseerumisel
    võib kostja kaotada nii oma Leedu kinnisvara investeeringu kui ka oma igakuise
    sissetuleku kinnisvara vahendusest või ostust-müügist. Järelikult oleks hageja pidanud
    Eesti Panga Presidendi määruse „Laenude teenindamise miinimumnõuded ning
    ebatõenäoliselt laekuvate nõuete kuludesse kandmise kord” punktidest 3.5 ja 3.6.
    tulenevalt kostjale ja JJ-le antava laenu puhul kindlasti läbi viima laenuanalüüsi ja
    pöörama erilist tähelepanu laenu tagasimakse võimalustele, sest laenu tagasimaksmine
    sõltus otseselt Leedu kinnisvaraarenduse projekti õnnestumisest ning
    kinnisvarahindade stabiilsusest. Kuna hageja ei viinud läbi kostja krediidivõimekuse
    analüüsi ega hinnanud laenu andes, kas kostja on võimeline hagejale sedavõrd suures
    summas laenu tagastama ning kas krediidist võib tekkida kostjale olulisi raskusi ja
    lõppkokkuvõttes kahjulikke majanduslikke tagajärgi, siis on hageja kostjale laenu
    andes rikkunud vastutustundliku laenamise põhimõtet (01.01.2007 jõustunud KAS §
    83 lg 3 redaktsioon).

15. Vaidlust ei ole, et seoses majanduskriisi ja sellest tulenenud kinnisvara hindade olulise
    langusega kukkus arendusprojekt täielikult läbi ning kostja kaotas kogu investeeringu,
    nii hagejalt laenatud rahasumma kui ka täiendavalt enda poolt projekti investeeritud
    rahalised vahendid, kusjuures majanduskriis ja kinnisvara hindade langus tõi kaasa ka
    kostja sissetuleku kaotuse. Laenu tagatiseks olev kinnisvara realiseeriti hinnaga 50 800
    eurot, kuigi määruse p 2.5 ja 3.2 kohaselt peab laenu tagatis kindlustama
    krediidiasutuse nõuete rahuldamise. Kuna kostjal puudus muu sissetulek või vara,
    mille arvelt oleks võimalik hagejale laenu tagastada, siis on kostja saadud laenu tõttu
    sattunud äärmiselt raskesse olukorda ja saanud laenust olulist majanduslikku kahju.

16. Riigikohus on lahendis nr 3-2-1-136-12 (p 25) märkinud, et kahjustatud isiku
    asetamine olukorda, milles ta oleks olnud, kui ta ei oleks lepingut sõlminud, tähendab
    kõigi krediidist tekkinud negatiivsete tagajärgede (nt viivis, leppetrahv, vara
    vähenemine) rahalist hüvitamist.




                                                                                        4(9)
   17. Kuna kostja on esitanud antud asjas tasaarvestuse avalduse ning kostja kahjuks tuleb
       lugeda kogu summa, mida hageja kostjalt nõuab, siis tuleb VÕS § 197 lg 1 ja § 198
       järgi tasaarvestada poolte vastastikused rahalised nõuded summas 448 871,64 eurot,
       mille tulemusena on kostja rahalised kohustused hageja ees täies ulatuses täidetud.

Apellatsioonkaebus ja selle põhjendused
   18. Hageja esitas apellatsioonkaebuse, milles palub maakohtu otsuse tühistada ja teha uue
       otsuse, millega välja mõista kostjalt hageja kasuks laenulepingust nr L070013551
       tulenev põhiosa võlgnevus 128 283,08 eurot, intress 2342,74 eurot ja viivis 34 393,91
       eurot ning laenulepingust nr L070025816 tulenev põhiosa võlgnevus 222 239,85
       eurot, intress 3014,29 eurot ja viivis 58 598,67 eurot.

   19. Maakohus luges alusetult kostja kahjuks kogu summa, mida hageja nõuab. Kostja ei
       ole tõendanud põhjuslikku seost temal väidetavalt tekkinud kahju ja hageja tegevuse
       vahel. Kostjal tuleb välja tuua tekkinud kahju ja milles see täpselt seisnes. Ainuüksi
       krediidi saamisest ei saanud kostjale kahjulikke majanduslikke tagajärgi tekkida.

   20. Hageja lähtus laenu andmisel professionaalse kinnisvara hindamisega tegeleva
       ettevõtte arvamusest. Hindajat ei valinud hageja, vaid kostja.

   21. Maakohtu järeldus, et hageja ei viinud läbi kostja krediidivõimekuse analüüsi, on
       alusetu. Hageja eeldas, et laenutaotlustes esitatud andmed vastavad tegelikkusele, ja
       tugines nendele heas usus. Hageja teostas kostja krediidivõimekuse analüüsi lähtuvalt
       esitatud andmetest ja leidis, et laenusaajate sissetulek kokku 98 400 krooni on piisav
       tasumaks laenumakseid kokku 39 000 krooni.

   22. Kostjal olid teadmised kinnisvaraäri riskidest. Asjaolu, et laenusaaja kaotab tulevikus
       töö või investeerib ebaõnnestunult, ei saa lugeda kahjuks, mille on tekitanud
       krediidiandja laenu andmisega. Kõiki riske ei saanud hageja ette näha ega pidanudki
       ette nägema. On ülekohtune panna kogu vastutus majanduskriisi eest laenuandja
       kanda.

   23. Maakohus tugines alusetult kostja tõendamata väitele, et kostja kaotas kogu
       investeeringu, sh kostja enda poolt projekti investeeritud rahalised vahendid.

Vastustaja seisukoht
   24. Vastustaja vaidleb apellatsioonkaebusele vastu ja palub jätta selle rahuldamata ning
       maakohtu otsuse muutmata.

Ringkonnakohtu seisukoht
   25. Ringkonnakohus, tutvunud apellatsioonkaebusega ja tsiviilasja materjalidega, leiab, et
       TsMS § 657 lg 1 p 2 järgi tuleb maakohtu otsus seoses materiaalõiguse ebaõige
       kohaldamisega ja menetlusõiguse normide olulise rikkumisega tühistada ja uue
       otsusega hagi rahuldada.

   26. Vastavalt VÕS § 396 lg-le 1, § 397 lg-le 1, § 399 lg-le 1 ja laenulepingute p-dele 5,
       15.2 ja 15.3.1 on kostja kohustatud hagejale tagasi maksma saadud laenu, maksma
       laenu kasutamise eest intressi, milleks oli kuue kuu EURIBOR + 1% (laenuleping 1)
       või EURIBOR + 2% (laenuleping 2). VÕS § 113 lg 1 ja laenulepingute p 15.5 järgi on
       kostja poolt laenu tagasimaksete ja intressimaksetega viivitamisel õigus nõuda viivist


                                                                                         5(9)
   VÕS § 113 lg-s 1 ja §-s 94 sätestatud määras. Pooltel ei ole vaidlust laenulepingute
   sõlmimise ja ülesütlemisega seotud faktiliste asjaolude ja laenu ja kõrvalnõuete
   suuruse üle. Seega võlgneb kostja laenulepingu nr L070013551 (laenuleping 1) järgi
   tagastamata laenu põhiosa 128 283,08 eurot, intressi 2342,74 eurot ja viivise
   34 393,01 eurot ning laenulepingu nr L070025816 (laenuleping 2) järgi tagastamata
   laenu põhiosa 222 239,85 eurot, intressi 3014,29 eurot ja viivise 58 598,67 eurot.
   Laenud olid tagatud hüpoteekidega, millega koormatud vara realiseerimisest laekus
   hagejale 46 024,55 eurot. Kokku on kostja võlgnevuse suuruseks 448 871,64 eurot.
   Kostja vastuväide hageja nõuete aegumise kohta on lahendatud eelnevate jõustunud
   kohtuotsustega ja käesolevas apellatsioonimenetluses ei ole see enam vaidluse all.

27. Hageja on arvestanud viivist kuni 01.07.2012 (II kd, tl 187-188) ja kostja ei ole viivise
    arvestusele vastu vaielnud, kuid on palunud viivist VÕS § 162 järgi vähendada, kuna
    ta on kaotanud kinnisvarakriisis kogu oma vara ja tal puuduvad võimalused nõutavat
    viivist tasuda. Hageja nõuab kostjalt viivist VÕS § 113 lg-s 1 ja § 94 sätestatud
    määras. VÕS § 162 lg 1 sätestab, et kui tasumisele kuuluv leppetrahv on
    ebamõistlikult suur, võib kohus seda leppetrahvi maksmiseks kohustatud lepingupoole
    nõudmisel vähendada mõistliku suuruseni, arvestades eelkõige kohustuse täitmise
    ulatust tema poolt, teise lepingupoole õigustatud huvi ja lepingupoolte majanduslikku
    seisundit. Kolleegiumi arvates ei ole alust seaduses sätestatud viivist pidada
    ebamõistlikult suureks. See, et kostja on väidetavalt äritehingute tõttu sattunud
    majanduslikult raskesse olukorda, ei anna alust viivise vähendamiseks. Võrreldes
    tagastamata laenu suurusega ja viivituses oldud ajaga ei ole hageja poolt nõutud viivis
    ülemäära suur. Liiatigi on hageja esitanud viivise nõude ajaliselt piiratult ja nõuab
    viivist kuni 01.07.2012.

28. Seega hageja nõue kostja vastu summas 448 871,64 eurot on põhjendatud.

29. 07.09.2015 menetlusdokumendis esitas kostja tasaarvestuse avalduse, milles ta
    arvestas hageja nõude tasa oma kahju hüvitamise nõudega. Kostja leidis, et hageja on
    talle põhjustanud kahju sama suures summas kui hageja temalt nõuab. Kahju on
    kostjale tekkinud seoses laenude andmisel hageja poolt vastutustundliku laenamise
    põhimõtte ja teavitamiskohtuse rikkumisega.

30. Riigikohus on tsiviilasjas nr 3-2-1-136-12 27.11.2012 tehtud otsuse p-s 24 selgitanud,
    et iseenesest võib professionaalsel krediidiandjal sõltuvalt krediidi ulatusest ja
    tingimustest ning krediiditaotleja isikust olla VÕS § 14 lg 1 esimesest lausest
    tulenevalt üldine kohustus viia läbi krediiditaotleja n-ö krediidivõimekuse analüüs.
    Viidatud sätte järgi peavad lepingueelseid läbirääkimisi pidavad või lepingu sõlmimist
    muul viisil ette valmistavad isikud mõistlikult arvestama üksteise huvide ja õigustega.
    See tähendab, et krediidiandja võib olla kohustatud koguma andmeid ja hindama
    erapooletult, kas krediidist võib tekkida krediiditaotlejale olulisi raskusi ja
    kokkuvõttes kahjulikke majanduslikke tagajärgi. Krediidiasutustele on krediidi
    andmisel vastutustundliku laenamise põhimõtte järgimise kohustus sõnaselgelt
    sätestatud alates 01.01.2007 kehtivas KAS § 83 lg-s 3. Kõigist olulistest ja
    kahtlustäratavatest asjaoludest krediiditaotleja krediidivõimekuse osas ja krediidiga
    seotud riskidest võib krediidiandjal olla krediiditaotleja teavitamise kohustus VÕS §
    14 lg 2 alusel. Vastutustundliku laenamise põhimõtte järgimise või
    teavitamiskohustuse rikkumisel võib krediidisaaja mh nõuda sellega tekitatud kahju
    hüvitamist VÕS § 14 ja § 115 lg 1 alusel. Kuna tegemist on lepingueelse kohustuse


                                                                                        6(9)
   rikkumisega, on kahju hüvitamise eesmärgiks VÕS § 127 lg 1 järgi kahjustatud isiku
   asetamine olukorda, milles ta oleks olnud, kui ta ei oleks lepingut sõlminud, ehk nn
   negatiivse huvi või usalduskahju hüvitamine (vt ka Riigikohtu 15. jaanuari 2007. a
   otsus tsiviilasjas nr 3-2-1-89-06, p 16). Kooskõlas kohustuse eesmärgiga (VÕS § 127
   lg 2) tähendab see kõigi krediidist tekkinud negatiivsete tagajärgede (nt viivis,
   leppetrahv, vara vähenemine) rahalist hüvitamist. Selle kahju hüvitamise nõude saab
   tasaarvestada võlausaldaja krediidi tagastamise nõudega ja on võimalik, et
   lepingueelsete kohustuste rikkumise tõttu ei peagi krediidisaaja krediiti vähemalt
   osaliselt (kahju ulatuses) tagastama.

31. Arvestades eelnevas lõigus toodut, on laenuandja ja laenusaaja vahelises suhtes
    vastutustundliku laenamise põhimõtte rakendamise kohustuse põhisisu hinnata
    piisavalt laenusaaja krediidivõimet, tagamaks, et laenu ei antaks isikule, kelle puhul on
    tõenäoline, et ta ei suuda seda jooksvast sissetulekust või muust eluks otseselt
    mittevajalikust varast tagasi maksta.

32. Kolleegium ei nõustu maakohtu järeldusega, mille kohaselt ei ole hageja tõendanud, et
    kostja krediidivõimet hinnati ja see annab aluse järeldada hageja poolt
    vastutustundliku laenamise põhimõtte rikkumist. Krediidiasutuste seadusest ja laenude
    andmise ajal kehtinud Eesti Panga õigusaktidest ei tulene krediidivõime analüüsi
    läbiviimiseks täpset metoodikat. Seega oli iga panga otsustada, kuidas laenutaotleja
    krediidivõimet hinnata. Hageja selgitas, et laenutaotleja võimekust laen tagasi maksta
    hinnati ennekõike laenutaotluses avaldatud andmete järgi. Kohtule on esitatud
    10.04.2007 laenutaotlus (I kd, tl 105-106). Oma järelduse tegemisel maakohus
    eelnimetatud dokumenti hinnanud ei ole.

33. Järgnevalt hindab kolleegium, kas hageja poolt oli piisavas mahus kostja
    krediidivõimet kontrollitud, s.t. kas hageja on rikkunud VÕS § 14 lg-s 1 toodud
    kohustusi. Hageja andis laenulepingu 1 järgi kostjale ja laenulepingu 2 järgi kostjale ja
    JJ-le kokku laenu 413 128 eurot, laenu tagastamise tähtaeg oli 20 aastat, laenulepingu
    2 järgi oli intressimäär 6 kuu EURIBOR+2% aastas ja laenulepingu 1 järgi 6 kuu
    EURIBOR+1% aastas. Mõlemad laenud olid tagatud hüpoteekidega. Poolte vahel ei
    ole vaidlust, et laenud, mida kostjale ja JJ-le anti olid ärilaenud, kasutamiseks
    kinnisvaraäris Leedu Vabariigis. Seega polnud tegemist tarbimislaenuga. Kostja ja
    kaaslaenaja JJ olid mõlemad tegevad kinnisvaraäris. Laenutaotluses (I kd, lk 105-106)
    tõi kostja esile, et tema sissetulekud on kokku 78 600 krooni, millest töötasu oli
    38 600 krooni ja muud sissetulekud 40 000 krooni ning kaaslaenaja JJ sissetulekud
    19 800 krooni. Kokku on taotluse kohaselt laenusaajate ühe kuu sissetulek 98 400
    krooni ehk 6288,90 eurot. Tegemist oli ühe kuu sissetulekutega. Igakuised laenu
    tagasimaksed olid alla 3000 euro. Kolleegium nõustub hagejaga, et kostjal oli laenu
    taotledes kohustus näidata oma sissetulekuid õigesti ja hageja sai laenu andmise
    otsustamisel esitatule tugineda, kuna VÕS § 14 lg 1 järgi oli mõlemal lepinguosalisel
    lepingueelsetel läbirääkimistel kohustus esitada andmeid, mis on tõesed ja lg 2
    sätestab, et lepingueelseid läbirääkimisi pidav või muul viisil lepingu sõlmimist
    ettevalmistav isik peab teisele poolele teatama kõigist asjaoludest, mille vastu teisel
    poolel on lepingu eesmärki arvestades äratuntav oluline huvi. Kostja esitatud ja
    muudest hagejale kättesaadavatest andmetest lähtuvalt pidi hageja kujundama laenu
    andmise kohta otsuse. Kolleegiumi arvates ei saa kostja poolt esiletoodust teha
    järeldust, et hageja oleks rikkunud vastutustundliku laenamise põhimõtet.
    Laenutaotluses toodud andmete järgi olid kostja ja kaaslaenaja oma sissetulekutest


                                                                                        7(9)
   võimelised teenindama laenu. Kostja oli tegev kinnisvaraäris ja omas vastavas
   valdkonnas eelnevat kogemust. Kostja ei ole esile toonud, et tema poolt esitatud või
   pangale teadaolevate andmete järgi oleks pidanud hageja tegema teistsuguse järelduse.
   Kostja ei ole väitnud, et näiteks tema maksekäitumine oleks olnud selline, mis
   pidanuks pangas tekitama kahtlusi, või et tema vastu oli sissenõutavaks muutunud
   nõudeid, mille olemasolu oleks pank saanud piisava hoolsuse juures tuvastada või
   tema ärialased teadmised olid kesised. Sellele, et laenu andmisel olid kostja ja
   kaaslaenaja võimelised laenu tagasi maksma, viitab ka see, et kuni 2008. aasta lõpuni
   suudeti laenu tagasi maksta. Kolleegiumi arvates ei saa hagejale ette heita, et ta oleks
   pidanud laenu andmisel ette nägema majanduse arenguid aasta või poolteise pärast
   peale laenu andmist. Kostja ei ole esile toonud, et juba laenu andmisel olid Leedu
   Vabariigi kinnisvaraarenduses näitajad sellised, millest finantsasutus oleks pidanud
   aimama ohumärke. Samuti ei saa kostja väidetest järeldada, et kinnisvaraäri Leedu
   Vabariigis oleks äriliselt riskantsem kui Eestis. Seega ei olnud hagejal alust järeldada,
   et kostja ja kaaslaenaja ei ole võimelised laenu tagasi maksa.

34. Samuti oli oluline see, et kostjale antud laenud olid tagatud hüpoteekidega.
    Hüpoteegisummad ületasid laenu ja kõrvalnõuete summat. Kostja kinnitas
    kohtuistungil (III kd, tl 12), et mõlemad hüpoteegiga koormatud kinnistud olid
    hinnatud kinnisvarahindajate poolt ja nende väärtus ületas oluliselt tegelikult
    väljastatud laenu. Eeltoodust tulenevalt ei saa hagejale ette heita, et ta oleks pidanud
    laenu andmise ajal olnud turusituatsioonis kahtlema tagatiste tegelikus väärtuses.

35. Maakohus on hagejale ette heitnud ka teavitamiskohustuse rikkumist, leides, et hageja
    oleks pidanud ette nägema kinnisvarahindade langust ja sellest ka kostjat hoiatama.
    Kui laenuandja rikub laenusaaja teavitamiskohustust, võib krediidisaaja mh nõuda
    sellega tekitatud kahju hüvitamist VÕS § 14 ja § 115 lg 1 alusel (vt Riigikohtu 27.
    novembri 2012. a otsus tsiviilasjas nr 3-2-1-136-12, p 25). Kolleegiumi arvates ei saa
    pangale panna kohustust ette näha majanduse arengut pikemas perspektiivis ja sellest
    tulenevalt teavitama laenuvõtjat igasugustest võimalikest riskidest, mis võivad
    laenutaotlejat seoses laenuga ähvardada. Seda eriti situatsioonis, kus tegemist on
    kinnisvara äris tegutsevatele isikutele äriotstarbega laenu andmisega. Vastavas
    ärisektoris tegutsevad isikud pidid samuti olema võimelised prognoosima oma äri
    edukust ja riske.

36. Eeltoodut kokku võttes leiab kolleegium, et hageja on laenulepingute sõlmimisele
    eelnevaid läbirääkimisi pidanud kooskõlas VÕS § 14 lg-tega 1 ja 2 ning KAS § 83 lg-
    ga 3 ning pole rikkunud vastutustundliku laenamise ja teavitamise kohustust ja kostjal
    ei ole õigus nõuda hagejalt kahju hüvitamist.

37. VÕS § 197 lg 1 järgi, kui kaks isikut (tasaarvestuse pooled) on kohustatud maksma
    teineteisele rahasumma või täitma muu samaliigilise kohustuse, võib kumbki pool
    (tasaarvestav pool) oma nõude teise poole nõudega tasaarvestada, kui tasaarvestaval
    poolel on õigus oma kohustus täita ja teiselt poolelt nõuda tema kohustuse täitmist.
    Kuna kostjal ei ole õigus nõuda hagejalt kahju hüvitamist, siis ei ole kostja hageja
    nõuet tasa arvestanud ja hageja nõue ei ole VÕS § 197 lg 2 järgi lõppenud.

38. Vaatamata sellele, et kostjal ei ole tasaarvestatavat nõuet eelnevalt tuvastatust
    tulenevalt, märgib ringkonnakohus, et ka kostja väited talle tekkinud kahju osas ei
    annaks alust nõuet tasa arvestada. Kostja on 07.09.2015 menetlusdokumendis, milles


                                                                                       8(9)
   ta tegi tasaarvestuse avalduse, lugenud oma kahjuks hageja poolt nõutud summa, kuid
   pole esile toonud, kuidas on just kogu see summa talle saabunud negatiivne tagajärg.

39. Arvestades eelnevat tuleb hageja nõue, mille suuruse osas ei ole kostja vastuväiteid
    esitanud, rahuldada ja kostjalt hageja kasuks välja mõista laenulepingu nr
    LO700013551 järgi põhivõlga 128 283,08 eurot, tasumata intressi 2342,74 eurot ja
    viivist 34 393,01 eurot ning laenulepingu nr LO70025816 järgi tagastamata laenu
    222 239,85 eurot, intressi 3014,29 eurot ja viivist 58 598,67 eurot.

40. Seega tuleb kostjalt hageja kasuks välja mõista kokku 448 871,64 eurot.

41. Seoses maakohtu otsuse tühistamise ja apellatsioonkaebuse rahuldamisega tuleb nii
    maakohtu kui ringkonnakohtu menetluskulud jätta TsMS § 162 lg 1 järgi kostja kanda.

42. Maakohus ei ole vaidlustatud otsuses menetluskulude rahalist suurust kindlaks
    määranud, mistõttu ei tee seda TsMS § 174 lg 4 järgi ka ringkonnakohus ja TsMS §
    177 lg 2 järgi tuleb menetluskulud kindlaksmäärata maakohtul pärast menetlust
    lõpetava lahendi jõustumist.




         Margo Klaar                    Reet Allikvere                 Ulvi Loonurm
   /allkirjastatud digitaalselt/   /allkirjastatud digitaalselt/   /allkirjastatud digitaalselt/




                                                                                            9(9)

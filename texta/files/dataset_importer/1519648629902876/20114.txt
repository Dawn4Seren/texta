                            KOHTUOTSUS
                                  EESTI VABARIIGI NIMEL
                                        Tagaseljaotsus

Kohus                                Harju Maakohus

Kohtukoosseis                        Kohtunik Külli Puusep

Otsuse tegemise aeg ja koht          29. märts 2016, Tallinn, Tartu mnt kohtumaja

Tsiviilasja number                   2-15-124385

Tsiviilasi                           XXXOÜ hagi Olivia Vahi vastu võla nõudes

Tsiviilasja hind                     125 eurot 34 senti

Menetlusosalised      ja    nende Hageja XXXOÜ (registrikood xxx asukoht xxx)
esindajad                            Hageja lepinguline esindaja Riho Siil (ITM Inkasso OÜ, e-
                                     post: jurist@itminkasso.ee)
                                     Kostja XXX (isikukood XXX, elukoht XXX e-post: XXX)
Asja läbivaatamine                   Kirjalikus menetluses


RESOLUTSIOON
  1. Hagi rahuldada tagaseljaotsusega osaliselt.
   2. Mõista XXX välja hageja XXX OÜ kasuks intress 54 eurot 6 senti, lepingutasu 6
      eurot, 21. jaanuari 2016 seisuga sissenõutavaks muutunud viivis 17 eurot 13 senti ja
      viivis põhinõudelt (300 eurot) alates 22. jaanuarist 2016 kuni põhinõude täitmiseni
      võlaõigusseaduse § 113 lg 1 teises lause sätestatud määras.
   3. Jätta hagi rahuldamata kahju 24 euro nõudes.
   4. Menetluskulud jätta 76% ulatuses Olivia Vahi ja 24% ulatuses XXXOÜ kanda.
   5. Mõista Olivia Vahilt XXXOÜ kasuks välja menetluskulu kokku 68 eurot 40 senti.
   6. Tagaseljaotsus on tagatiseta viivitamata täidetav.

Edasikaebamise kord

Kostja võib esitada Harju Maakohtu tagaseljaotsuse peale kaja, kui tema tegevusetus, mis oli
tagaseljaotsuse tegemise aluseks, oli tingitud mõjuvast põhjusest. Kaja võib esitada sõltumata
mõjuva põhjuse olemasolust, kui hagi on kostjale või tema esindajale kätte toimetatud muul viisil
kui isiklikult allkirja vastu üleandmisega või elektrooniliselt või kui tagaseljaotsust ei võinud
seaduse kohaselt teha. Kaja võib esitada tagaseljaotsuse kättetoimetamisest alates 30 päeva
jooksul. Kajas peab sisalduma viide käesolevale otsusele; avaldus kaja esitamise kohta; samuti
asjaolu, mis takistas kostjal hagile vastamast ja sellest teatamast ning selle põhistus (v.a juhul,
kui kaja esitamiseks ei ole mõjuv põhjus vajalik). Koos kajaga esitada kõik asja ettevalmistamise
                                                                                    2-15-124385

lõpuleviimiseks, sh kostja vastus ja kostja väidete kohta tõendid. Kajalt tuleb tasuda kautsjon
summas, mis vastab riigilõivule poolelt hagihinnalt, kuid mitte vähem kui 100 eurot ja mitte
rohkem kui 1500 eurot. Kautsjon tasuda Rahandusministeeriumi arvelduskontole nr
EE571010220229377229 AS SEB Pank, nr EE062200221059223099 Swedbank AS, nr
EE513300333522160001 Danske Bank A/S Eesti filiaal või nr EE221700017003510302 Nordea
Bank AB Eesti filiaal. Maksekorralduse selgitusse märkida tsiviilasja number. Koos kajaga tuleb
esitada andmed kautsjoni tasumise kohta.

Hageja võib esitada otsuse peale apellatsioonkaebuse Tallinna Ringkonnakohtule 30 päeva
jooksul alates otsuse kättetoimetamisest, kuid mitte hiljem kui viie kuu möödumisel esimese
astme kohtu otsuse teatavakstegemisest. Apellatsioonkaebus võidakse lahendada kirjalikus
menetluses, kui kaebuses ei taotleta selle lahendamist istungil.

Selgitus menetlusabi taotlejale

Kui menetlusosaline taotleb menetlusabi kohtule esitatava kaebuse või taotluse koostamiseks
peab menetlusabi taotleja tegema seaduses sätestatud tähtaja järgimiseks tähtaja kestel ka
menetlustoimingu, mille tegemiseks ta menetlusabi taotleb, eelkõige esitama kaebuse. Kaebuse
põhjendamiseks või riigilõivu tasumiseks või kaebuses esineva sellise puuduse kõrvaldamiseks,
mis on seotud menetlusabi taotlemisega, annab kohus mõistliku tähtaja pärast menetlusabi
andmise taotluse lahendamist, kui nimetatud taotlus ei olnud esitatud põhjendamatult või tähtaja
pikendamise eesmärgil. See ei välista menetlustähtaja ennistamist.

KIRJELDAV JA PÕHJENDAV OSA

XXXOÜ nõuab 21. jaanuaril 2016 esitatud hagis Olivia Vahi vastu intressi 54 euro 6 sendi,
lepingutasu 6 euro, sissenõutavaks muutunud viivise 17 euro 13 sendi ja lisanduva viivise
väljamõistmist. Hageja nõue tuleneb 17. jaanuaril 2015 poolte vahel sõlmitud laenulepingust
300 euro laenamiseks. Kostja on jätnud lepingust tulenevad rahalised kohustused täitmata.
Harju Maakohus tegi 15. jaanuari 2016. a kohtumäärusega võlgniku tunnustatud nõude osas
maksekäsu ning kohustas võlgnikku tasuma avaldajale põhinõude 300 eurot, riigilõivu 45 eurot
ja menetluskulu 20 eurot. Hagimaterjalid ja kirjaliku vastuse nõue on kostjale kätte toimetatud
10. märtsil 2016. Kostja, kellele kohus andis kirjaliku vastuse esitamise tähtaja, ei ole kohtule
vastanud.

Tsiviilkohtumenetluse seadustiku (TsMS) § 444 lg 3 alusel teeb kohus otsuse kirjeldava ja
põhjendava osata. Siiski peab kohus vajalikuks märkida, et TsMS § 407 lg 6 kohaselt, kui
hageja on nõus tagaseljaotsuse tegemisega, kuid hagi ei ole hagiavalduses märgitud ulatuses ja
asjaoludega õiguslikult põhjendatud, teeb kohus otsuse, millega jätab hagi rahuldamata. Seega
on kohtul õigus jätta hagi tagaseljaotsusega ka osaliselt rahuldamata, kui hagi ei ole õiguslikult
põhjendatud.

Kohus leiab, et hagi ei ole õiguslikult põhjendatud osaliselt ja kohus jätab hagi rahuldamata
kahju, s.o meeldetuletuskirjade tasu nõudes summas 24 eurot. Võla sissenõudmisega seotud
kuludeks on hagiavaldusest nähtuvalt tasu kostjale saadetud kahe meeldetuletuskirja saatmise
eest, kummagi eest 12 eurot. Vastavalt laenulepingu üldtingimuste punktile 9.3 on laenusaaja
kohustatud hüvitama laenuandjale võlgnevuse sissenõudmisega seostuvad kulud vastavalt
kehtestatud teenustasude hinnakirjale laenusaaja poolt varaliste kohustuste õigeaegse täitmata
jätmise korral. Kohtu hinnangul tuleb lugeda hageja kasutatud tüüptingimust, mille järgi
krediidiandjal on õigus nõuda krediidisaajale saadetud kirjalike teadetega seotud kulutuste
hüvitamist igakordselt vastavalt hageja enda poolt kehtestatud hinnakirjale, sealjuures on
meeldetuletuskirjade saatmise igakordne tasu kehtiva hinnakirja kohaselt 12–20 eurot, teist
                                                                                             2(3)
                                                                                  2-15-124385

lepingupoolt ebamõistlikult kahjustavaks. Tegu on ebamõistlikult suure kindlaksmääratud
kahjuhüvitisega. Võlaõigusseaduse § 42 lg-st 1 tulenevalt on selline tüüptingimus tühine.

TsMS § 163 lg 1 kohaselt kannavad hagi osalise rahuldamise korral pooled menetluskulud
võrdsetes osades, kui kohus ei jaota menetluskulusid võrdeliselt hagi rahuldamise ulatusega või
ei jäta menetluskulusid täielikult või osaliselt poolte endi kanda.

Kohus leiab, et kuna hageja esitas (sissenõutavaks muutunud) nõude summas 101 eurot
19 senti, mille kohus rahuldas 77 euro 19 sendi ulatuses (samuti nõude sissenõutavaks
muutunud osa arvestades), siis on põhjendatud jätta menetluskulud 76% ulatuses kostja kanda
ja 24% ulatuses hageja kanda.

Hageja on esitanud taotluse hagiavalduselt tasutud riigilõivu 75 euro ja õigusabikulu 60 sendi
väljamõistmiseks. Harju Maakohtu 15. jaanuari 2016 kohtumäärusega on kostjalt hageja kasuks
juba välja mõistetud riigilõiv 45 eurot. Eeltoodust tulenevalt mõistab kohus TsMS § 163 lg 1
alusel kostjalt välja hageja menetluskulud (76% + riigilõiv 30 eurot ja õigusabikulu 60 eurot)
68 eurot 40 senti.

Kohtule ei nähtu, et kostjal on tsiviilasjas nr 2-15-124385 tekkinud menetluskulusid, mistõttu
puudub võimalus kindlaks määrata hagejalt välja mõistetavaid kostja menetluskulusid.

Tulenevalt TsMS § 178 lg-st 1 saab menetluskulude jaotust vaidlustada üksnes selle
kohtulahendi peale edasi kaevates, millega menetluskulude jaotus kindlaks määrati.
Hüvitatavate menetluskulude suurust saab vaidlustada selle kohtulahendi peale edasi kaevates,
millega menetluskulude rahaline suurus kindlaks määrati.



/allkirjastatud digitaalselt/
Külli Puusep
kohtunik




                                                                                          3(3)

                                                                       Väärteoasi nr.4-16-672




                        KOHTUOTSUS
                            EESTI VABARIIGI NIMEL




Otsuse kuupäev                      16.02.2016.a.
Otsuse teinud kohus                 Harju Maakohus Liivalaia Kohtumaja

Kohtunik                            Aime Ivanson

Kaevatav otsus                     Põhja Prefektuuri KKB liiklusjärelevalvekeskuse
                                   liiklusmenetlustalituse 07.01.2016.a. otsus väärteoasjas
                                   nr 2315,15,012867 Aleksei Fomtšenko karistamises
                                   LS § 224 lg 2 järgi

Menetlusalune isik                  Aleksei Fomtšenko, isikukood 38201150321,
 (kaebuse esitaja)                  Elukoht: xxx
                                    Töökoht: XXX OÜ

Kohtuväline menetleja               Politsei- ja Piirivalveameti Põhja Prefektuuri KKB
                                    Liiklusjärelevalvekeskus

Menetluse liik                      kaebemenetlus, kirjalik menetlus



LÕPPOSA
1. Rahuldada osaliselt Aleksei Fomtšenko kaebus.

2. Tühistada Põhja Prefektuuri korrakaitsebüroo liiklusjärelevalvekeskuse 07.01.2016.a.
otsus väärteoasjas nr. 2315,15,012867 Aleksei Fomtšenkole LS § 224 lg 2 alusel määratud
rahatrahvi suuruse ja lisakaristuse pikkuse osas, s.o sõiduki juhtimisõiguse äravõtmise osas
ja teha uus otsus.

3. Mõista Aleksei Fomtšenkole LS § 224 lg 2 järgi karistuseks rahatrahv 150 trahviühikut,
s.o 600 eurot.
Rahatrahv tasuda 30 päeva jooksul alates kohtotsuse jõustumisest Põhja Prefektuuri
korrakaitsebüroo     liiklusjärelevalvekeskuse    liiklusmenetlustalituse    07.01.2016.a.
üldmenetluse otsuses väärteoasjas nr 2315,15,012867 märgitud Rahandusministeeriumi
arvele EE 891010220034796011 SEB Pangas või EE 932200221023778606 Swedbankis, EE
403300333416110002 Danske Bank või EE 701700017001577198 Nordea Pangas.
Kohustuslik on märkida kohtuvälise menetleja otsuses märgitud viitenumber
10220165003259.

4.Mõista Aleksei Fomtšenkole LS § 224 lg 3 p 1 alusel lisakaristusena mootorsõiduki
juhtimisõiguse äravõtmine 3 kuuks.
Liiklusseaduse (LS) § 127 kohaselt on Aleksei Fomtšenko kohustatud viie tööpäeva jooksul
arvates käesoleva kohtuotsuse jõustumisest loovutama oma juhiloa Maanteeameti
liiklusbüroole.

Edasikaebe kord
Otsuse peale võib esitada menetlusalune isik advokaadi vahendusel või kohtuväline menetleja
kirjalikult kassatsiooni Riigikohtule 30 päeva jooksul alates kohtuotsuse avalikult
teatavakstegemisest, teatades kirjalikult Harju Maakohtule kassatsiooni esitamise soovist
eelnevalt 7 päeva jooksul alates otsuse kättesaamisest. Kui üks kohtumenetluse pool on
nimetatud tähtaja jooksul teatanud kassatsiooniõiguse kasutamise soovist ega ole sellest
loobunud, on ülejäänud kohtumenetluse pooltel kassatsiooniõigus olenemata sellest, kas nad ise
on kassatsiooniõiguse kasutamise soovist teatanud.
Otsus jõustub, kui seitsme päeva jooksul alates otsuse kättesaamisest ei ole kohtule teatatud
kassatsiooniõiguse kasutamise soovist.

Kaevatav otsus
Aleksei Fomtšenkot karistati LS § 224 lg 2 järgi rahatrahviga 215 trahviühikut, s.o 860 eurot ja
LS § 224 lg 3 p 1 alusel lisakaristusega juhtimisõiguse äravõtmisega 5 kuuks selle eest, et tema
20.12.2015.a. kell 18.50 Harju maakonnas Tallinnas Pikri tn 3 juures Vikerlase tänava suunas,
juhtis mootorsõidukit juhile keelatud seisundis, kui ühes liitris väljahingatavas õhus oli
alkoholisisaldus mitte väiksem kui 0,42 mg. Sellise tegevusega rikkus Aleksei Fomtšenko LS §
69 lg 3 nõudeid ja pani toime LS § 224 lg 2 järgi kvalifitseeritava väärteo.

Taotlus
Kohtule esitatud kaebuses palub Aleksei Fomtšenko tühistada kohtuvälise menetleja otsus
põhikaristuse suuruse ja lisakaristuse, s.o mootorsõiduki juhtimisõiguse äravõtmise osas.
Kaebuse esitaja tunnistab oma süüd ja kahetseb toimepandut. Kaebusest nähtuvalt on tal
invaliidsus 40%, mistõttu saab töötada ainult poolel määral. Sellest tulenevalt on määratud
rahatrahv 860 eurot väga suur. Juhtimisõigust vajab seoses töökohustuste täitmisega ja seoses
sellega, et invaliidsuse tõttu ei saa palju jalgsi käia, kuna tal on tugevad hingamisraskused.

Kohtuvälise menetleja seisukoht
Kohtuväline menetleja ei vaielnud vastu kaebuse arutamisele kirjalikus menetluses ja esitas
omapoolse seisukoha, milles palub kaebus jätta rahuldamata. Menetleja on seisukohal, et
puuduvad alused kohtuvälise menetleja poolt koostatud otsuse tühistamiseks kaebuses toodud
põhjendustel. Kohtuväline menetleja on seisukohal, et puuduvad tõendid, mis kinnitaksid
Aleksei Fomtšenkol liikumispuude olemasolu Puuetega inimeste sotsiaaltoetuste seaduse
(PISTS) § 2 tähenduses ja seega on kaebaja isikuks, kelle suhtes ei kehti KarS § 481 lg-s 2
sätestatu ehk seaduslikke takistusi mootorsõiduki juhtimisõiguse ära võtmiseks ei esine.
Kohtuväline menetleja on karistuse määramisel arvestanud lisaks isiku süüle ka eri- ja
üldpreventiivsete kaalutlustega. Karistuse määramisel on menetleja arvestanud toime pandud teo
ohtlikkust ja isiku karistusregistri andmeid.
Kohtuväline menetleja on seisukohal, et Aleksei Fomtšenko kaebusest ega ka
väärteomaterjalidest ei nähtu, et ta oleks aru saanud, et mootorsõiduki juhtimisel keelatud
seisundis kaasneb suur oht nii temale endale kui kaasliiklejate elule ja tervisele. Kaebaja puhul
eksisteerib reaalne oht, et ta võib jätkata samalaadsete õigusrikkumiste toimepanemist.
Kohtuväline menetleja, hinnates kaebuses kajastuva kahetsuse siirust, asub seisukohale, et
kaebuse esitaja kahetsus ei ole tõsiselt võetav ega siirana käsitletav.
Kohtuväline menetleja on seisukohal, et väärteoasja menetlemisel ei ole kohtuväline menetleja
kohaldanud vääralt materiaalõigust. Arvestades isiku süü suurust ja õiguskorra kaitsmise huvisid,
puudub igasugune alus vaidlustatud karistuse kergendamiseks.

                                                                                               2
Eeltoodust tulenevalt palub kohtuväline menetleja jätta Aleksei Fomtšenko kaebus rahuldamata
ja kohtuvälise menetleja otsus muutmata.

Kohtu seisukoht
Kohus, tutvunud Aleksei Fomtšenko poolt esitatud kaebusega, kohtuvälise menetleja
seisukohaga ja kontrollinud väärteoasja materjale, leiab, et kaebuse saab vastavalt VTMS §-le
120 lg 1 lahendada kirjalikus menetluses.

Otsustamaks Aleksei Fomtšenkole kohtuvälise menetleja poolt määratud karistuse õigsuse ja
proportsionaalsuse üle tulenevalt tema süü suurusest, tuleb esmalt kohtul kontrollida, kas
menetlusaluse isiku poolt toimepandud teos on süüteokoosseis.

LS § 224 lõikes 2 sätestatud koosseisupärane tegu eeldab mootorsõiduki, maastikusõiduki või
trammi juhtimist isiku poolt, kelle ühes grammis veres on alkoholisisaldus 0,50–1,49
milligrammi või kelle ühes liitris väljahingatavas õhus on alkoholisisaldus 0,25 – 0,74 mg.

Nähtuvalt kohtule esitatud kaebusest ei vaidlusta Aleksei Fomtšenko mootorsõiduki juhtimist
juhile keelatud seisundis väärteoprotokollis ja kohtuvälise menetleja otsuses märgitud ajal ja
kohas ning lisaks süü omaksvõtule tõendavad aset leidnud rikkumist tõendusliku alkomeetri
kasutamise protokoll ja tunnistaja ütlused.
Tõendusliku alkomeetri kasutamise protokolli kohaselt kasutati Aleksei Fomtšenko
joobeseisundi kindlakstegemiseks 20.12.2015.a. kell 18.58 kuni 19.02 tõenduslikku alkomeetrit
Dräger Alcotest 7110 Typ MKIII EST, seerianumber ARAF-0011, taatlustunnistuse nr TTRC-
15-00185, mille lõplik lugem oli 0,47mg/l kohta, laiendmääramatus 0,05 mg/l, mistõttu oli
Aleksei Fomtšenko väljahingatavas õhus alkoholisisaldus mitte väiksem 0,42 mg/l.
Tunnistaja Mihkel-Jaagup Laats, kes olles 20.12.2015.a. graafikujärgses patrullis, teostas kella
18.50 ajal liiklusjärelevalvet Pikri 3 juures, märkas nende ees liikuvat Volkswagen Passat reg.nr
XXX.Tunnistaja ütluste kohaselt liikus sõiduk ühest tee servast teise suunaga Vikerlase tänava
poole. Peatatud mootorsõidukit juhtis Aleksei Fomtšenko, kelle suust oli tunda alkoholilõhna,
indikaatorvahendiga kontrollides tuvastati juhi joobeks 0,28 mg/l.
Väärteotoimikus on ka sõiduki juhtimiselt kõrvaldamise otsus, mille kohaselt kõrvaldati Aleksei
Fomtšenko sõiduki juhtimiselt alates 20.12.2015.a. kell 18.50 kuni kõrvaldamise asjaolude
äralangemiseni, kuna tema kontrollimisel liiklusjärelevalve käigus oli alust arvata, et ta veres või
väljahingatavas õhus on alkoholi üle lubatud piirmäära või ta on joobeseisundis. Vastuväiteid
nimetatud tõenditele Aleksei Fomtšenko esitanud ei ole.
Kohus leiab, et subjektiivsete tunnuste poolest on väärtegu toime pandud tahtlikult ja tahtluse
liigiks on vähemalt kaudne tahtlus. Aleksei Fomtšenko ei ole andnud küll ütlusi selle kohta,
millal, kui suures koguses tarvitas alkoholi ja kuidas ta end enne mootorsõiduki rooli istudes
tervislikult tundis, kuid joobeseisundile viitavate tunnuste kirjeldamise protokollist nähtuvalt
esinesid tal silmade punetus ja rahutu käitumine. Lisaks ei olnud alkoholi piirmäär minimaalne.
Samuti tundis tunnistaja M-J. Laats juhi suust tulevat alkoholilõhna. Vähe tähtsad ei ole ka
tunnistaja M-J. Laatsi ütlused sõiduki peatamise põhjuse kohta, s.o sõiduk liikus ühest tee
servast teise. Seega näitavad need asjaolud, et Aleksei Fomtšenko, asudes mootorsõidukit
juhtima pidi aru saama, et ta ei ole juhile lubatud seisundis.

Aleksei Fomtšenko on rikkunud LS § 69 lõike 3 nõudeid (mootorsõidukijuhi, trammijuhi ja
maastikusõidukijuhi ühes grammis veres ei tohi olla alkoholi 0,20 milligrammi või rohkem või
ühes liitris väljahingatavas õhus 0,10 milligrammi või rohkem) ning tema poolt toime pandud
tegu on õigesti kvalifitseerinud LS § 224 lõike 2 järgi.
Õigusvastasust ja süüd välistavaid asjaolusid kohus tuvastanud ei ole.


                                                                                                  3
LS § 224 lg 2 sanktsioon annab võimaluse rikkumise toimepanijat karistada rahatrahviga kuni
300 trahviühikut, arestiga või sõiduki juhtimisõiguse äravõtmisega kuni 12 kuuni. Sama
paragrahvi lõige 3 p 1 kohaselt võib kohus või kohtuväline menetleja kohaldada lisakaristusena
sõiduki juhtimisõiguse äravõtmist kolmest kuust kuni üheksa kuuni.

Vastavalt karistusseadustiku §-le 56 lg 1 on karistamise aluseks isiku süü. Samuti tuleb arvestada
karistust kergendavaid ja raskendavaid asjaolusid, võimalust mõjutada süüdlast edaspidi
hoiduma süütegude toimepanemisest ja õiguskorra kaitsmise huvisid.

Aleksei Fomtšenkot karistati kohtuvälise menetleja poolt rahatrahviga 215 trahviühiku ulatuses
ehk summas 860 eurot. Seega on kohtuväline menetleja karistanud menetlusalust isikut
põhikaristuse osas üle sanktsiooni keskmise määra. Lisaks suurele põhikaristusele on
kohtuväline menetleja võtnud LS § 224 lg 3 p 1 alusel ära menetlusaluselt isikult juhtimisõiguse
viieks kuuks. Karistust kergendavaid ja raskendavaid asjaolusid kohtuväline menetleja
tuvastanud ei ole.

Kohus nõustub kohtuvälise menetlejaga, et mootorsõiduki joobes juhtimisega paneb isik toime
enamohtliku väärteo ning tegu on äärmiselt taunitav ning vajab karistusõiguslikku sekkumist.
Eeltoodust tulenevalt on õige karistada Aleksei Fomtšenkot üld-ja eripreventiivset eesmärki
silmas pidades nii põhi - kui lisakaristusega.
Kuid kohus arvestab karistuse mõistmisel nii Aleksei Fomtšenko süü suurust kui ka muid
asjaolusid, mis on aluseks karistuse kohaldamisel ning peab põhjendatuks tühistada kohtuvälise
menetleja otsus põhikaristuse suuruse ja lisakaristuse pikkuse osas ja teha uus otsus.

Kaebuse esitaja on taotlenud põhikaristuse vähendamist ja lisakaristuse, s.o mootorsõiduki
juhtimisõiguse äravõtmine 5 kuuks tühistamist täies mahus.

LS § 224 lõikes 2 on sätestatud vastutus mootorsõiduki, maastikusõiduki või trammi juhtimise
eest isiku poolt, kelle ühes grammis veres on alkoholisisaldus 0,50–1,49 milligrammi või kelle
ühes liitris väljahingatavas õhus on alkoholisisaldus 0,25–0,74 milligrammi. Kaebuse esitajal
tuvastati väljahingatavas õhus 0,42 mg/l kohta. Seega võib öelda, et isiku süü LS § 224 lg 2
mõttes on alla keskmise. See aga omakorda määrab ära karistuse ranguse. Kohus nõustub
kohtuvälise menetleja seisukohaga, et Aleksei Fomtšenko kahetsust, mida ta on avaldanud
kohtule esitatud kaebuses, ei saa võtta tõsiselt ega käsitleda siirana. Aleksei Fomtšenko on
väärteoprotokollis märkinud, et on protokolliga nõus ja nõustub sellega. Ta ei kahetsenud
rikkumise toimepanemist ega ka selgitanud, mis põhjusel asus keelatud seisundis mootorsõidukit
juhtima. Alles peale kohtuvälise menetleja otsuse kättesaamist, nähes, et temalt on pikaks ajaks
juhtimisõigus ära võetud, on ta väljendanud kaebuses kahetsust ja püüdu edaspidi olla
korralikum autojuht. Samas ei saa kuidagi jätta tähelepanuta asjaolu, et tegemist on isikuga, keda
on karistusregistri väljavõtte kohaselt ka varasemalt karistatud väärteokorras liiklusseaduse
rikkumiste eest ja ka kriminaalkorras joobeseisundis mootorsõiduki juhtimise eest. Kohus
nõustub kohtuvälise menetleja seisukohaga, et ka varem väärtegusid toimepannud isik võib oma
järjekordset tegu siiralt kahetseda, kuid käesoleval juhul ei nähtu isiku käitumisest, et kahetsus
oleks siiras, pigem on kahetsuse väljendus seotud kohtuvälise menetleja poolt määratud karistuse
rangusega. Seega puuduvad karistust kergendavad asjaolud. Kuna tegemist on alla keskmise
suurusega süüga, tegu on toime pandud tahtluse kergema vormiga- kaudse tahtlusega,
raskendavaid asjaolusid ei ole tuvastatud, leiab kohus, et keskmisest tunduvalt suurema
põhikaristuse määramine ei ole põhjendatud. Eeltoodust tulenevalt vähendab kohus Aleksei
Fomtšenkole määratud rahatrahvi suurust.

Seonduvalt lisakaristusega leiab kohus, et lisakaristuse kohaldamine on põhjendatud.

                                                                                                4
Riigikohtu lahendites on osundatud sellele, et kellegi tegelik karistuslik mõjutamine saab
toimuda vaid inimese hoiakute muutmise kaudu ja seega konkreetse isiku omadusi arvestades.
Seetõttu peab karistuse eripreventiivse eesmärgi saavutamiseks arvestama ka süüdlase isikut.
Karistusregistri väljavõttest nähtuvalt on Aleksei Fomtšenkol neli kehtivat väärteokaristust, neist
kolm viimast on toime pandud 2015.a., karistused on täidetud. Kaks väärteokaristust on
määratud liiklusseaduse rikkumiste eest (kiiruse ületamine ja turvavöö nõuetekohaselt
kinnitamata jätmine). Aleksei Fomtšenkot ei ole küll varasemalt karistatud väärteokorras juhile
keelatud seisundis mootorsõiduki juhtimise eest, kuid teda on karistatud teiste liiklusseaduses
sätestatud rikkumiste eest. Vaatamata sellele, et isik on rahatrahvid tasunud, jätkab ta väärtegude
toimepanemist. Hinnates Aleksei Fomtšenko poolt toimepandud rikkumiste järjepidevust, saab
järeldada, et varasematest karistustest ei ole Aleksei Fomtšenko vajalikke järeldusi teinud, ta on
jätkuvalt ühiskonnale ohtlik ning ainuüksi põhikaristusest ei piisa eripreventiivse eesmärgi
saavutamiseks. Seega on vajalik ka lisakaristuse kohaldamine, milleks on juhtimisõiguse
äravõtmine. On oluline, et isik ka tegelikult tunnetaks oma vastutust liikluses osalejana ning
saaks aru oma teo keelatusest. Karistuse eesmärgiks on mõjutada rikkujat karistuse läbi edaspidi
hoiduma süütegude toimepanemisest ja kaitsta sellega ka õiguskorda.

Kaebuses on Aleksei Fomtšenko selgitanud, et tal on 40% invaliidsus ja lisanud kaebusele
Sotsiaalkindlustusameti poolt väljastatud pensionitunnistuse duplikaadi koopia, millest nähtub
pensioniliigina töövõimetus. Kaebaja on kaebusele lisanud ka 05.12.2014.a. SA Põhja-Eesti
Regionaalhaigla väljavõtte haigusloost nr 1461971.

KarS § 50 lg 2 sätestatu kohaselt ei või mootorsõiduki juhtimisõigust ära võtta isikult, kes
kasutab mootorsõidukit liikumispuude tõttu.
Kohtule esitatud materjalidest ei nähtu, et Aleksei Fomtšenkol oleks tuvastatud liikumispuue,
mis välistaks mootorsõiduki juhtimise õiguse äravõtmise.
Puude mõiste ja selle raskusastme määramine on sätestatud puuetega inimese sotsiaaltoetuste
seaduses. PISTS § 2 lg 1 kohaselt on puue inimese anatoomilise, füsioloogilise või psüühilise
struktuuri või funktsiooni kaotus või kõrvalekalle, mis koostoimes erinevate suhtumuslike ja
keskkondlike takistustega tõkestab ühiskonnaelus osalemist teistega võrdsetel alustel. Sama
seaduse § 22 lg 1 kohaselt tuvastab puude raskusastme ja lisakulud Sotsiaalkindlustusamet,
kaasates ekspertarste kooskõlas sotsiaalministri poolt kehtestatud 23.09.2008 määrusega nr 61
„Puude raskusastme ja lisakulude tuvastamise kord ja tähtajad ning hüvitatavate lisakulude
arvutamise kord“. Kohus nõustub kohtuvälise menetlejaga, et käesoleval juhul puuduvad
tõendid, mis kinnitaksid Aleksei Fomtšenkol liikumispuude olemasolu PISTS § 2 tähenduses ja
seega on kaebaja isikuks, kelle suhtes ei kehti KarS § 50 lg 2 sätestatu ehk seaduslikke takistusi
lisakaristuse kohaldamiseks, s.o mootorsõiduki juhtimisõiguse äravõtmiseks ei esine. Kohus
märgib, et Aleksei Fomtšenko elukohaks on väärteootsuses ja kaebuses märgitud Tallinn XXX.
Internetis leiduvate andmete põhjal asub XXX kahe toidupoe lähedal, samuti asub mõnesaja
meetri kaugusel polikliinik ja apteek. Seega saab menetlusalune isik oma elulised vajadused
rahuldada elukoha lähedal. Juhul kui peab elukohast kaugemale minema, saab kasutada Tallinna
linnas hästi toimivat ühistransporti või vajadusel taksoteenust.

Menetlusaluse isiku selgitus, et juhtimisõiguse olemasolu on vajalik ka seoses tööga, ei saa olla
aluseks mootorsõiduki juhtimisõiguse äravõtmise kohaldamata jätmiseks. Kohus selgitab, et isik,
kellele juhtimisõiguse omamine on igapäevaselt vajalik, peab ka ise käituma seda õigust
säilitaval viisil, st järgima igapäevaselt liikluseeskirju, mitte aga lootma, et rikkumisi ei märgata
või nendele siis seaduses ettenähtud rangusega ei reageerita. Kui isik otsustab valida
käitumisviisi, millega seab ohtu nii enda kui kaasliiklejate turvalisuse ning riskib juhtimisõiguse
ajutise ilmajäämisega, tuleb tal taluda sellest lähtuvaid negatiivseid mõjusid oma
elukorraldusele. Karistuse eesmärgiks ongi mõjutada rikkujat karistuse läbi edaspidi hoiduma
süütegude toimepanemisest ja kaitsta sellega ka õiguskorda, mille alla kuulub ka liikluskord.
                                                                                                   5
Nõustudes lisakaristuse kohaldamise vajadusega, on kohus siiski arvamusel, et see ei peaks
olema kohtuvälise menetleja poolt määratud suuruses. A.Fomtšenkole ei ole varasemalt ühegi
väärteo toimepanemise eest juhtimisõiguse äravõtmise näol lisakaristust kohaldatud.
Karistusregistri väljavõttest nähtub, et isikul oleks nagu kehtiv kriminaalkaristus KarS § 424
eest, mille eest mõisteti talle Harju Maakohtu 19.05.2012.a. otsusega lisaks põhikaristusele (356
tundi üldkasulikku tööd) ka lisakaristus juhtimisõiguse äravõtmine 4 kuuks. Tuleb nentida, et
karistusregistri andmed on ekslikud. Kuna karistusregistri väljavõttes on märgitud, et karistuse
täitmise info puudub, kontrollis kohus karistuse täitmist kohtuinfosüsteemist (KIS) ja selgus, et
isik on kõik ÜKT tunnid ära teinud 17.10.2012.a. Tulenevalt sellest, et karistusandmed
kustutatakse registrist, kui üldkasuliku töö sooritamisest on möödunud kolm aastat, siis
järelikult kustus A. Fomtšenkole Harju Maakohtu 19.05.2012.a. otsusega mõistetud põhikaristus
17.10.2015.a. ning väärteo toimepanemise ajal 20.12.2015.a. ei olnud ta isikuks, keda on varem
karistatud mootorsõiduki joobes juhtimise eest.

Võttes arvesse eelpooltoodud asjaolusid, on põhjendatud A.Fomtšenkole lisakaristuse mõistmine
LS §-s 224 lg 3 punktis 1 sätestatud miinimummääras, s.o. kolm kuud.


Kohus juhindub Väärteomenetluse seadustiku § 120 lg 1, § 132 p. 2


Kohtunik
/digitaalselt allkirjastatud/




                                                                                               6

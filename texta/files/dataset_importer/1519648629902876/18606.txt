                                                                                 4-16-803




                           KOHTUOTSUS
                              EESTI VABARIIGI NIMEL



Kohus                           Harju Maakohus

Otsuse tegemise aeg ja koht     12. aprillil 2016 Tallinn, Liivalaia kohtumaja

Väärteoasja number              4-16-803 (2317,15,012343)

Kohtunik                        Külli Iisop

Kohtuistungi sekretär           Liisi Kisler

Väärteoasi                      Raissa Alunurme esitatud kaebus Politsei- ja
                                Piirivalveameti Põhja prefektuuri korrakaitsebüroo
                                Lääne-Harju politseijaoskonna 15.01.2016 otsusele
                                väärteoasjas nr 2317,15,012343

Kohtumenetluse pooled           Kaebuse esitaja / menetlusalune isik: Raissa Alunurm
                                (isikukood: 47903070272, elukoht: XXX; töökoht: XXX
                                AS, bussijuht)

                                Kaebuse esitaja kaitsja: Aleksander Laus (isikukood:
                                36711260033, elukoht: XXX)

                                Kohtuväline menetleja: Politsei- ja Piirivalveameti
                                Põhja prefektuuri      korrakaitsebüroo     Lääne-Harju
                                politseijaoskond (asukoht: Rahumäe tee 6/1, Tallinn)

Kohtuistungi toimumise aeg      01.04.2016

Istungil osalenud isikud        Menetlusalune isik: Raissa Alunurm
                                Menetlusaluse isiku kaitsja: Aleksander Laus
                                Kohtuväline menetleja: PPA Põhja prefektuuri
                                korrakaitsebüroo Lääne-Harju politseijaoskonna esindaja
                                Oleg Klok
                                               2



RESOLUTSIOON
Jätta Raissa Alunurme kaebus rahuldamata ja PPA Põhja                              prefektuuri
korrakaitsebüroo Lääne-Harju politseijaoskonna 15.01.2016 muutmata.

Trahv tuleb tasuda kohtuvälise menetleja otsuses näidatud Rahandusministeeriumi arvele
EE891010220034796011 SEB pangas, arvele EE932200221023778606 Swedbank pangas,
arvele EE403300333416110002 Danske pangas või arvele EE701700017001577198 Nordea
pangas. Kohustuslik on märkida ka viitenumber 10220165007938.


Edasikaebamise kord
Väärteomenetluse seadustiku (VTMS) §-de 155 ja 156 alusel on menetlusaluse isiku
advokaadist kaitsjal, kohtuvälisel menetlejal või tema advokaadist esindajal õigus esitada
kassatsioonikaebus Riigikohtule 30 päeva jooksul, arvates päevast, mil kohtuotsus on
kohtumenetluse pooltele kohtus tutvumiseks kättesaadav. Kassatsiooni esitamise soovist tuleb
Harju Maakohtule teatada 7 päeva jooksul alates kohtuotsuse või selle lõpposa kuulutamisest.


Asjaolud ja kohtumenetluse poolte seisukohad
1. Politsei- ja Piirivalveameti Põhja prefektuuri korrakaitsebüroo Lääne-Harju
politseijaoskonna 15.01.2016 otsusega väärteoasjas nr 2317,15,012343 karistati Raissa
Alunurme karistusseadustiku (KarS) § 218 lg 1 järgi rahatrahviga 20 trahviühikut, s.o 80
eurot. Otsuse kohaselt kahjustas R. Alunurm 04.12.2015 kella 13.40 paiku Tallinnas Paldiski
mnt 100 maja juures XXX kasutuses oleva sõiduauto VW Golf (registrimärgiga XXX)
juhipoolset ust, lõi seda jalaga, mille tagajärjel tekkis autole mõlk, rikkudes sellega
väheväärtusliku võõra asja ja tekitas varalise kahju 523,12 euro suuruses summas. Sellega
rikkus R. Alunurm KarS § 203 lg 1 nõudeid.

2. Raissa Alunurme kaitsja esitatud kaebuses               taotletakse otsuse tühistamist ning
väärteomenetluse lõpetamist VTMS § 29 lg 1 p 1 alusel väärteotunnuste puudumise tõttu.
Kaebuses leitakse, et kohtuväline menetleja ei ole kogunud tõendeid, et tõestada R. Alunurme
poolt sõiduki vigastamist.
Tunnistajate XXX ja XXX ütlused on vastuolulised, nad ei saanud autos istudes näha
autoukse jalaga löömist. Kohtuistungil antud ütluste kohaselt lõi R.Alunurm autot parema
jalaga, kaitsja arvates on fotol näha aga vasaku jala tallajälg.
Menetleja ei ole kontrollinud, kas auto oli enne intsidenti terve ning kõrvalistuja ei pruukinud
sõiduki eelnevatest vigastustest olla teadlik. Bussis viibinud erapooletu tunnistaja XXX auto
jalaga löömist ei näinud ning tema ütlusi ei ole otsuse tegemisel arvestatud.
Politseipatrulli tehtud fotodelt ei nähtu sõiduauto esiukse vigastust, sest kaitsja arvates on
kahjustustega kohta enne fotode tegemist muudetud, samuti puudub fotodelt joonlaud, mis
võimaldaks kujutisi siduda olustikuga. Vigastuste kohta ei ole tehtud ekspertiisi ega küsitud
spetsialisti arvamust. Vigastuste sidumine R.Alunurme tegevusega on meelevaldne ja
põhjendamatu ning kõik tekkinud kahtlustused tuleb tõlgendada menetlusaluse isiku kasuks.
Kaitsja esitas kohtule ka 4 must-valget fotot sõidikist XXX, mille tema palvel oli teinud
Moller Auto Tallinna AS töötaja XXX ning kust kaitsja arvates on näha lisaks mõlgile ka
esiuksel kaarjad kriimustused, mis võisid olla tekkinud mingi muu sündmuse käigus, mitte
aga põhjustatud jalaga löömisest.
Kohtuistuingil jäid R.Alunurm ja tema kaitsja esitatud kaebuse juurde, palusid menetlus
lõpetada ning riigilt välja mõista õigusabi kulud summas 160 eurot.
                                               3

3. Kohtuvälise menetleja hinnangul on väärtegu leidnud tõendamist ja kaebus tuleb jätta
rahuldamata. Tunnistajad XXX ja XXX mitte ainult ei näinud, vaid ka autos istudes tajusid
auto juhipoolsele esiuksele jalaga antud lööki auto kõikumisena ning nende ütlused on
kooskõlas teiste kogutud tõenditega. Auto vaatlusprotokollis on fikseeritud juhipoolse ukse
välimisel küljel allosas paremal pool mõlk, mis on tuvastatud nii visuaalselt kui jäädvustatud
ka fotodel. Kuna tegemist oli märja ilmaga, oli auto porine ning löögijalg on visuaalselt
nähtav, sest sealt on pori eelmaldunud ning samal kohal on näha ka mõlk. Varasema
kahjustuse korral oleks auto olnud ühtlaselt porine. Äkitselt pidurdanud bussijuhi agressiivset
käitumist (üritas jõuga lahti kangutada sõiduauto juhipoolselt ust, lõi korduvalt käega vastu
juhipoolselt klaasi) on kirjeldanud ka bussis viibinud reisija XXX.
Karistuse määramisel on menetleja arvestanud kergendavate ja raskendavate asjaoludega,
lähtunud õiguskorra kaitsmise huvidest ning võimalusest mõjutada R. Alunurme edaspidi
hoiduma uute süütegude toimepanemisest.


Kohtu seisukohad ja järeldused
4. Kohus, ära kuulanud menetlusaluse isiku selgitused, tema kaitsja ja kohtuvälise menetleja
seisukohad, hinnates tunnistajate ütlusi ja asjas kogutud tõendeid nende kogumis, leiab, et
kaebus otsuse tühistamiseks ja väärteomenetluse lõpetamiseks tuleb jätta rahuldamata. Raissa
Alunurmele süüks arvatud tegu on tõendamist leidnud ja õigesti kvalifitseeritud KarS § 218 lg
1 järgi.

5. Vaidlust ei ole selles, et 04. detsembril 2015 kella 13.40 paiku juhtis R. Alunurm Tallinnas
Paldiski mnt-l Tallinna Linnatranspordi AS linnaliinibussi nr 21/XXX, kui talle ootamatult
keeras bussi ette XXX juhitav sõiduauto VW Golf registreerimisnumbriga XXX. Bussijuht
pidurdas järsult; nägi peeglist, et pidurdamise tagajärjel bussi salongis kukkus tagaistmelt
maha üks koolilaps. R.Alunurm peatas sõiduki ja kiirustas sõiduauto juhiga olukorda
selgitama/klaarima.

6. R.Alunurme enda ütluste kohaselt jooksis ta pärast bussi peatamist kohe auto juurde, mis
oli peatunud temast ca 20-30 meetrit eespool, koputas sõrmenukiga korduvalt auto aknale ja
tahtis, et sõidukis olev tütarlaps, kes autot juhtis, ning tema kõrval istuv noormees tuleksid
vaatama, mis bussis oli juhtunud pidurdamise tagajärjel. Kuna neiu ja noormees temast välja
ei teinud, vaatasid midagi oma telefonides, siis proovis ta ise auto ust avada, kuid juht
lukustas ukse. Lõpuks juhi kõrvalistmel istunud noormees väljus autost ja solvas teda.
Järsu pidurdamise ja lapse kukkumise tõttu oli ta ärritunud ja šokis ning kutsus välja politsei.
Politseid oodates istus ta bussis, nägi et noored kükitasid oma auto juures, kuid ei saanud aru,
mida nad seal tegid, tema arvates sidusid nad kingapaelu. Autot ei ole ta jalaga löönud ja
mingeid vigastusi ta autole ei tekitanud.
Saabunud politseinikud läksid aga kõigepealt auto juurde, küsitlesid bussis olnud inimesi ja
seejärel süüdistasid teda vandalismis ning talle anti kutse politseisse ilmumiseks.

7. Kutsele (lk 23) on märgitud, et politseisse on R.Alunurm kutsutud menetlusaluse isikuna
väärteoasjas KarS § 218 lg 1 tunnustel.

Seega alustas politsei väärteomenetlust § 218 lg 1 tunnustel, s.o. võõra asja rikkumine, mis ei
põhjustanud olulist kahju (VW Golfi kahjustamise faktis). Autole tekitatud kahju suurust
tõendab värvi- ja plekitööde kalkulatsioon ja sellele lisatud tööde kokkuvõtted summas
kokku 523,12 eurot (lk 18-22).
                                               4

8. R.Alunurme ütlused kohtuistungil, et ta ei saanud sündmuskohal päris täpselt aru, milles
talle süüks arvatud vandalism seisnes, kas autojuhi või auto löömises, on ümber lükatud tema
enda ütlustega, mis on antud kohtueelses menetluses 17.12.2015 (lk 24-25) „…Kui politsei
tuli kohale, pöörati kogu lugu minu vastu, et mina olen löönud nende auto pihta mõlgi“.
Talle ei saanud märkamatuks jääda, et politseitöötajad autot fotografeerisid ja tekitatud
vigastuse talletasid. Polnud mingit põhjust arvata, et autos istunud isikud seovad auto juures
kükitades oma kingapaelu, ega uuri autole tekitatud vigastust. Tunnistaja XXXi ütluste
kohaselt rääkisid nad bussijuhiga mõlgist juba enne politsei saabumist, R.Alunurm nägi
tekitatud vigastust, kuid püüdis neile väita, et mõlk on sinna juba varem tekkinud.
R.Alunurm on varasemates ütlustes väitnud ka seda, et autojuht oma käitumisega põhjustas
talle suure emotsionaalse vapustuse, mille tagajärjel pidi ta olema haiguslehel pea 2 nädalat.
Kohtuistungil aga väitis R.Alunurm, et ca 35-40 minutit sündmuspaigal viibides oli ta maha
rahunenud, keeras bussi Paldiski mnt.l ringi ja sõitis sellega Balti jaama, et paariline saaks
liini jätkata. Šokis või emotsionaalses vapustuses olev inimene seda teha ei suudaks.

Erinevused nendes ütlustes kinnitavad, et R.Alunurme ütlustesse tuleb suhtuda kriitilisest,
tegemist on väga emotsionaalse ja kergesti ärrituva isikuga. Selle asemel, et vaadata, mis
juhtus bussis kukkunud lapsega ning talle vajadusel abi anda, jooksis R.Alunurm kõigepealt
auto juurde, et talle ohtliku olukorra põhjustanud juhiga arveid klaarida.
R. Alunurme ütlused ei riimu teiste asjas kogutud tõenditega, on ennast õigustavad ning antud
soovist vabaneda vastutusest toimepandud teo eest.

9. Kaitsja poolt ainsana objektiivseks tunnistajaks nimetatud XXX on oma ütlustes (lk 15)
kinnitanud, et selle asemel, et veenduda, kas põrandale kukkunud tüdrukuga on kõik korras,
tormas bussijuht agressiivselt sõiduauto poole, üritas jõuga lahti kangutada auto juhipoolset
ust ning lõi käega mitu korda vastu juhipoolset klaasi. Need ütlused kinnitavad, et
R.Alunurm mitte ei koputanud sõrmenukiga klaasile, vaid käitus auto juures jõuliselt ja
agressiivselt.
Et nimetatud tunnistaja ei näinud jalaga antud lööki autoukse pihta, ei välista seda, et seda
lööki ei toimunud, vaid seda, et ta kogu sündmuste käiku auto juures ei jälginud. Tunnistaja
istus kukkunud tüdrukust kaks rida eespool ja tundis huvi tema tervise vastu. Kukkunud
tüdruk hakkas küll nutma, kuid vastas tunnistajale, et tal on kõik korras. Seega ei olnud
tunnistaja tähelepanu suunatud vaid auto juures toimuvale.

10. Kohtus tunnistajatena üle kuulatud XXX ja XXX ütluste kohaselt sõitsid nad koos
04.12.2015 pizza-kioski juurde Paldiski maanteel. Sinna jõudmiseks pidi autot juhtinud XXX
tegema tagasipöörde ja sõitma üle kolme sõidurea. Nad sõitsid bussi eest läbi ja peatusest
väljunud buss pidi väidetavalt nende manöövri tõttu pidurdama. Pööret sooritama hakanud
XXX oli ise veendunud, et tema manööver bussile takistuseks ei ole. Nad parkisid auto kioski
ette, kuid nende taga jäi buss seisma ja bussist väljus ärritunud ja agressiivne bussijuht.
Kartes, et bussijuht võib XXX autost välja rebida, sulges viimane auto uksed. Bussijuht lõi
mitu korda käega (rusikaga) vastu akent, rebis ukselinki ja lõi lõpuks parema jalaga tugevalt
vastu juhipoolset ust. Jalalöögi tagajärjel auto kõikus ja uksele tekkis sellest löögist mõlk.

Kohus ei näe põhjust kahelda nende tunnistajate ütlustes, sest taolisi ütlusi on nad andnud ka
kohtueelses menetluses (lk 1, 16) ja nende ütlused on kooskõlas teiste asjas kogutud
tõenditega, eelkõige auto vaatlusprotokolliga (lk 2-11), kus on fikseeritud juhipoolse ukse
välimisel küljel allosas paremal pool mõlk. Auto vaatlust on teostatud vahetult peale intsidenti
sündmuskohal, kahjustus juhipoolsel uksel mõlgi näol oli visuaalselt nähtav patrullpolitseinik
A.-L.Säkk`ile ja see on jäädvustatud sündmuskohal tehtud fotodel.
                                                5

Vaatlusprotokollis on märgitud, et ilm oli niiske ja märg ning poriga määrdumist on näha ka
auto külgedel. Juhiukse allosas on näha jälge, kus pori on eemaldunud ja selles kohas on näha
ka mõlki. Kui tegemist oleks varasema kahjustusega, nagu väidab menetlusaluse isiku kaitsja,
siis olnuks auto ühtlaselt poriga määrdunud, poripritsmed olnuks siis ka sellel jäljel ja mõlgil.
Seega kohtu arvates oli tegemist värske jäljega, mis sai tekkida sündmuskohal. Peale R.
Alunurme teisi isikuid auto juures ei käinud.

Kohus peab tunnistajate ütlusi usaldusväärseks ka seetõttu, et neil pole põhjust R.Alunurme
peale valetada, nad ei ole temaga varem kohtunud ning mingit vihavaenu neil tema vastu ei
olnud. Samuti on tunnistajaid hoiatatud kriminaalvastutusest teadvalt valeütluste andmise
eest.
Isegi kui oletada, et autouksele oli mõlk varem tekkinud, siis ei ole eluliselt usutav, et
tunnistajad pärast R.Alunurmega toimunud intsidenti ja enne politsei saabumist olid
võimelised loo auto kahjustamisest (jalaga löömisest) mitte ainult välja mõtlema, vaid ka ette
valmistama, mõlgitud kohta porist puhastama vmt.
Tunnistaja XXXi ütluste kohaselt hoitakse autot maa-aluses garaažis ning enne sõidu
alustamist ta autol mingeid vigastusi ei näinud. Sama on kohtule kinnitanud ka XXX.

Kohtule jääb arusaamatuks kaitsja väide, et tunnistajad ei saanud näha jalaga löömist.
Vastupidi, tunnistajad mitte ainult ei näinud R.Alunurme jala liikumist, vaid kuulsid ka matsu
ja tundsid auto kõikumist, kuna löök oli sedavõrd tugev. Auto rikkumine/kahjustamine olid ka
põhjuseks, miks nad autost väljusid.

Alusetuks peab kohus kaitsja väidet selle kohta, et jalajälg uksel on tekitatud vasaku jalaga,
ning rääkides parema jalaga auto löömisest, tunnistajad valetavad. Selline kaitsja järeldus on
meelevaldne. Fotode põhjal ei ole võimalik kindlaks teha, kumma jalaga kahjustus on
tekitatud.
Kohus ei nõustu kaitsjaga ka selles, et ainult ekspertiisi määramise kaudu oleks võimalik
olnud kindlaks teha löögi tekkemehhanism. Kohus leiab, et kuna sellel sündmusel olid
vahetud pealtnägijad ja autole tekitatud vigastus politsei poolt fikseeriti, ei olnud enam vajalik
ekspertiisi määramine.

11. Kuigi kaitsja näeb politsei tehtud fotodel väidetavalt vasaku jalatalla jälge, on ta samas
vigastuse tekitamise jalalöögi tulemusena üldse kahtluse alla seadnud. Kaitsja on väitnud, et
tema poolt kaebusele lisatud ja remondiettevõttes tehtud fotodelt (kohtutoimikus lk 7 - 11) on
lisaks mõlgile nähtavad ka kaarjad, värvi läbistavad kriimustused, mis viitavat hoopis sellele,
et mõlk on tekkinud mingi muu sündmuse käigus, mitte jalalöögist. Kohtu arvates on kaitsja
sellised järeldused samuti meelevaldsed ega lükka ümber asjas kogutud ja kohtuistungil
kontrollitud teisi tõendeid.
Kohtule on teadmata, kus ja millal nimetatud must-valged fotod on tehtud (kannavad nad
kuupäeva 12.07.2015), aga kaitsja pärimise peale on XXX (remondiettevõtte töötaja, kes need
pildid on väidetavalt teinud) talle e-kirjas (kohtutoimiku lk 26) vastanud, et kriimud on
kliendi sõnul tekkinud jalalöögist.

12. Kohus leiab, et nii tunnistajate ütlustega, vaatlusprotokolliga ja sellele lisatud fotodega
ning teiste asjas olevate kirjalike dokumentidega on tõendamist leidnud, et vigastused
sõiduautole tekitas R.Alunurm, kes sõiduauto juhipoolset ust lõi jalaga. See oli tema poolt
kättemaks sõiduauto juhile, kelle manöövri tõttu pidi ta järsul pidurdama.
Tema süü on tõendamist leidnud ning taotlus väärteomenetluse lõpetamiseks tuleb jätta
rahuldamata.
                                                6




R.Alunurme käitumine on õigesti kvalifitseeritud KarS § 218 lg 1 järgi. KarS § 203 lg 1
sätestab vastutuse võõra asja rikkumise eest, millega tekitatakse oluline kahju. Kui olulist
kahju ei ole tekitatud, siis kvalifitseeritakse taoline tegu sama seaduse § 218 lg-te 1 ja 4 järgi
väheväätusliku varavastase süüteona.
R. Alunurme süüd või õigusvastasust välistavaid asjaolusid ei ole kohus tuvastanud.

13. KarS § 218 lg 1 sätestatud rikkumise eest on võimalik karistada süüdlast rahatrahviga
kuni 300 trahviühikut või arestiga. R. Alunurme karistati rahatrahviga 20 trahviühikut, s.o
miinimumilähedase karistusega.
Kohtu arvates on selline karistus kooskõlas tema süü suurusega, on vajalik tema
mõjutamiseks mitte enam toime panema uusi süütegusid ega ole vastuolus ka õiguskorra
kaitsmise huvidega.

R.Alunurme suhtes tehtud otsuse tühistamiseks alust ei ole ning otsus 15.01.2016 tuleb jätta
muutmata.

Menetlusnormid, millest kohus juhindub otsuse tegemisel, on VTMS § 132 p 1, 133-135.




Külli Iisop
Kohtunik
/allkirjastatud digitaalselt/

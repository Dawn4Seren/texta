                       KOHTUMÄÄRUS
Kohus                                Tallinna Ringkonnakohus
Kohtukoosseis                        Ruth Plaks, Maret Altnurme, Virgo Saarmets
Määruse tegemise aeg ja koht         17.05.2016, Tallinn
Haldusasja number                    3-12-1570
Haldusasi                            OÜ Extorno kaebus Maksu- ja Tolliameti Lääne
                                     maksu- ja tollikeskuse 09.05.2012 intressinõude
                                     nr 13-3/7297 tühistamiseks
Menetlusosalised                     Kaebaja – OÜ Extorno, esindaja vandeadvokaat Mart
                                       Angerjärv
                                     Vastustaja – Maksu- ja Tolliamet, esindajad
                                       Revo Krause ja Indrek Lind
Vaidlustatud kohtulahend             Tallinna Halduskohtu 19.01.2016 otsus
Menetluse alus ringkonnakohtus       OÜ Extorno apellatsioonkaebus
Menetlustoiming                      Apellatsioonkaebuse tagastamine


RESOLUTSIOON

Tagastada OÜ Extorno apellatsioonkaebus Tallinna Halduskohtu 19.01.2016 otsuse peale
haldusasjas nr 3-12-1570.


EDASIKAEBAMISE KORD
Määruse peale võib esitada määruskaebuse Riigikohtule 15 päeva jooksul määruse
kättetoimetamisest arvates (HKMS § 187 lg 7, § 235 lg-d 1 ja 3).

ASJAOLUD JA MENETLUSE KÄIK
1. Maksu- ja Tolliameti (MTA) Ida maksu- ja tollikeskus tegi OÜ-le Extorno 30.03.2012
maksuotsuse nr 12.2-3/8029-16, milles asus seisukohale, et OÜ Extorno ei ole soetanud
OÜ-lt Konsultant teenuseid ning kohustas OÜ-d Extorno tasuma riigieelarvesse 8287,49 eurot
käibemaksu ja 13 378,63 eurot tulumaksu ettevõtlusega mitteseotud kuludelt.
2. MTA Lääne maksu- ja tollikeskus koostas 09.05.2012 OÜ-le Extorno intressinõude
nr 13-3/7297, millega kohustas OÜ-d Extorno tasuma maksusumma õigeaegselt tasumata
jätmise eest intressivõla summas 11 757 eurot.
3. OÜ Extorno esitas 25.07.2012 Tallinna Halduskohtule kaebuse MTA Lääne maksu- ja
tollikeskuse 09.05.2012 intressinõude nr 13-3/7297 tühistamiseks. Halduskohus jättis
                                                                                      3-12-1570

19.01.2016 otsusega kaebuse rahuldamata ning menetlusosaliste menetluskulud nende endi
kanda.
4. OÜ Extorno esitas 18.02.2016 Tallinna Ringkonnakohtule apellatsioonkaebuse, milles
palus halduskohtu otsus tühistada ja teha uus otsus, millega tühistada Lääne maksu- ja
tollikeskuse 09.05.2012 intressinõue nr 13-3/7297 või saata asi halduskohtule uueks
läbivaatamiseks.
5. Tallinna Ringkonnakohus jättis 07.03.2016 määrusega OÜ Extorno apellatsioonkaebuse
Tallinna Halduskohtu 19.01.2016 otsuse peale käiguta ning andis OÜ-le Extorno riigilõivu
352,71 eurot tasumiseks ja riigilõivu tasumise kohta andmete esitamiseks aega 15 päeva
määruse kättetoimetamisest arvates. Viimane päev apellatsioonkaebuselt riigilõivu tasumiseks
oli 12.04.2016. OÜ Extorno esitas 12.04.2016 Tallinna Ringkonnakohtule taotluse pikendada
apellatsioonkaebuselt riigilõivu tasumise tähtaega 30 päeva võrra seoses maksuvõla, sh
intresside kustutamise taotluse lahendamisega MTA-s.
6. Tallinna Ringkonnakohus pikendas 13.04.2016 määrusega apellatsioonkaebuselt riigilõivu
tasumise tähtaega 30 päeva võrra, s.o kuni 12.05.2016. Kohus hoiatas, et kui apellant jätab
kohtu nõudmise tähtpäevaks täitmata, tagastab kohus apellatsioonkaebuse määrusega
apellandile (HKMS § 104 lg 2, § 187 lg 4). 13.04.2016 määrus on apellandi esindajale kätte
toimetatud. Apellant ei ole seniajani esitanud kohtule riigilõivu tasumist tõendavaid
dokumente.
RINGKONNAKOHTU PÕHJENDUSED

7. HKMS § 187 lg 4 teise lause kohaselt tagastab kohus apellatsioonkaebuse määrusega
apellandile, kui apellant jätab tähtajaks täitmata kohtu nõudmise kõrvaldada
apellatsioonkaebuse menetlusse võtmist takistav puudus. Tallinna Ringkonnakohus on andnud
07.03.2016 ja 13.04.2016 määrustega apellandile tähtaja apellatsioonkaebuse menetlusse
võtmist takistava puuduse kõrvaldamiseks, s.o riigilõivu tasumiseks summas 352,71 eurot.
Mõlemas määruses on kohus selgitanud, et kui apellant jätab kohtu nõudmise tähtpäevaks
täitmata, tagastab kohus apellatsioonkaebuse. Apellandil tuli riigilõiv tasuda hiljemalt
12.05.2016. Nimetatud tähtpäev on möödunud ning apellant ei ole praeguse ajani kohut
riigilõivu tasumisest teavitanud ega tähtaja pikendamist taotlenud. Riigilõivu tasumist ei nähtu
ka kohtute infosüsteemist.

8. Ringkonnakohus leiab, et apellandil on olnud mõistlik aeg apellatsioonkaebuse esitamisel
nõutava riigilõivu tasumiseks. Apellanti on hoiatatud riigilõivu tasumata jätmisega kaasnevate
tagajärgede eest. Kuna apellanti esindab vandeadvokaat, saab eeldada, et ka juhul, kui apellant
ei olnud majanduslikust olukorrast tulenevalt suuteline riigilõivu tasuma, pidi ta olema teadlik
võimalusest taotleda vajadusel menetluskulude kandmiseks menetlusabi. Kuna apellant on
eeltoodule vaatamata jätnud riigilõivu tasumata, tuleb apellatsioonkaebus HKMS § 187 lg 4
alusel apellandile tagastada. HKMS § 187 lg 2 teise lause alusel loetakse, et
apellatsioonkaebust ei ole esitatud.

9. HKMS § 187 lg 7 kohaselt võib apellant määruse peale, millega kohus keeldub
apellatsioonkaebust menetlusse võtmast, esitada määruskaebuse Riigikohtule.



 /allkirjastatud digitaalselt/   /allkirjastatud digitaalselt/    /allkirjastatud digitaalselt/
          Ruth Plaks                   Maret Altnurme                   Virgo Saarmets

                                                                                            2(3)
3-12-1570




     3(3)

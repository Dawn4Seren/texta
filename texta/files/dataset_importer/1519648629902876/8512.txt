                         KOHTUMÄÄRUS
 Kohus                              Tallinna Halduskohus
 Kohtunik                           Monika Laatsit
 Määruse tegemise aeg ja koht       26. august 2016, Tallinn
 Haldusasja number                  3-16-199
 Haldusasi                          East Capital Baltics AS kaebus justiitsministri
                                    kohustamiseks otsustama järelevalvemenetluse algatamine
                                    Tartu Maakohtu registriosakonna üle

 RESOLUTSIOON                       Jätta kaebus läbi vaatamata.
 Edasikaebamise kord                Määruse peale on õigus esitada määruskaebus Tallinna
                                    Ringkonnakohtule Tallinna Halduskohtu kaudu 15 päeva
                                    jooksul määruse kättesaamisest arvates.


ASJAOLUD JA MENETLUSE KÄIK
1. East Capital Baltics AS esitas 27.11.2015 justiitsministeeriumile taotluse
järelevalvemenetluse algatamiseks seoses „East Capital“ kaubamärgi omaniku õiguste
rikkumise ja eristusvõimetu nimega äriühingute registrisse kandmisega Tartu Maakohtu
registriosakonna poolt. Taotluse aluseks oli kohtute seaduse (KS) § 45 lg 3.
Taotluse põhjenduste kohaselt on „East Capital“ registreeritud nii Euroopa Ühenduse kui
rahvusvahelise kaubamärgina ning kaubamärgi omanikuks on Rootsi Kuningriigis
registreeritud ühing East Capital AB. East Capitali kontserni kuulub ka East Capital Baltics AS.
Äriregistri teabesüsteemis kontrolli teostades selgus, et 13.07.2015 on registreeritud äriühing
nimega East Capital OÜ ja 30.09.2015 äriühing nimega East Capital Fund OÜ, kuid kummalgi
juhul ei küsitud selleks kaubamärgi omaniku nõusolekut. Samuti ei ole ärinimed äriseadustiku
(ÄS) § 11 lg 2 mõttes eristatavad juba varem registrisse kantud East Capital Baltics AS
ärinimest. Kuigi East Capital Baltics AS pöördus nii Tartu Maakohtu registriosakonna, East
Capital OÜ kui ka East Capital Fund OÜ poole, ei ole probleem lahenenud. Ärinime kaitse
sätted kohalduvad ka registriosakondade teenistujatele ning vastus, et vaidlused tuleb lahendada
tsiviilkohtus, ei ole põhjendatud.
2. Justiitsministeerium vastas 30.12.2015 vastuses nr 3-15/8126-2, et Tartu Maakohtu
registriosakond on seisukohal, et ärinimed East Capital OÜ ja East Capital Fund OÜ ei ole
eksitavalt sarnased ärinimega East Capital Baltics AS. Küll aga ei ole kohtunikuabi kaubamärki
puudutavas osas ekslikult seostanud East Capital Baltics AS ja East Capital Fund OÜ
tegevusalasid, mistõttu alustab Tartu Maakohtu registriosakond East Capital Fund OÜ osas
järelevalvemenetlust ärinime või tegevusala muutmiseks.
3. East Capital Baltics AS esitas 27.01.2016 Tallinna Halduskohtule kaebuse, milles taotles:
1)  tuvastada     justiitsministeeriumi    Tartu    Maakohtu     registriosakonna    suhtes


                                                                                       1(7)
järelevalvemenetluse läbiviimisest     keeldumise õigusvastasus         või    alternatiivselt
järelevalvemeetme rakendamata jätmise õigusvastasus; 2) kohustada justiitsministrit otsustama
järelevalvemenetluse algatamine Tartu Maakohtu registriosakonna üle.
4. Halduskohus võttis 17.02.2016 määrusega kaebuse menetlusse nõudes kohustada
justiitsministrit algatama järelevalvemenetlus Tartu Maakohtu registriosakonna suhtes.
MENETLUSOSALISTE SEISUKOHAD
5. East Capital Baltics AS kaebuses esitatud seisukohad on järgmised.
Justiitsministeeriumi 30.12.2015 kirjast ei ole üheselt selge, kas ja millises ulatuses kaebaja
taotlus rahuldati. Kui justiitsminister järelevalvet teostas, siis on 30.12.2015 kirjas esitatud
seisukohad õiguslikult põhjendamatud ja motiveerimata ning sellest nähtuvad kaalumisvead.
Kaebuse eesmärgiks on tagada järelevalvemenetluse kaudu registriosakonna kehtiva praktika
õigusvastasuse tuvastamine ning õigusaktide nõuete järgimine registriosakonna poolt.
Registriosakonna praktika omab kaebaja subjektiivsetele õigustele vahetut mõju. Arvestades
Riigikohtu 13.10.2010 kohtuotsuses nr 3-3-1-44-10 esitatut on kaebajal kaebeõigus, sest
kaebaja on puudutatud isikuks, kellel on õigus nõuda, et järelevalveorgan otsustaks
järelevalvemenetluse algatamise või järelevalvemeetme rakendamise küsimuse
kaalutlusvigadeta. KS § 45 lg-st 3 ning justiitsministri 10.04.2003 määruse nr 28 „Esimese ja
teise astme kohtu kohtudirektori ning kohtuosakondade üle teostatava järelevalve kord“ (Kord)
§ 4 lg-st 1 saab järeldada, et järelevalve teostamise faktiline koosseis on täidetud, kui eksisteerib
teave selle kohta, et registriosakonna tegevus ei vasta seaduslikkuse ja otstarbekuse nõuetele.
See tingimus on täidetud, sest registripidaja pole uute äriühingute registrisse kandmisel järginud
ÄS § 11 lg-t 2 ega § 12 lg-t 3. Justiitsministeerium möönab 30.12.2015 kirjast nähtuvalt
järelevalvepädevust nende toimingute analüüsi osas, mille tulemusena saab uute äriühingute
registrisse kandmisel lugeda registripidaja poolt täidetuks ÄS § 11 lg-s 2 ning § 12 lg-s 3
sätestatud nõuded. Registriosakonna otsused on ärinime eristatavust puudutavas osas vastuolus
Riigikohtu praktikaga ning kuigi justiitsministeeriumi järelevalvepädevus on piiratud, hõlmab
see järelevalvet ärinime eristatavuse tuvastamise metoodika üle. See hõlmab ka tuvastamist,
kas registriosakond on otsuste langetamisel ühe allikana kohtupraktikale tuginenud ning kas
praktika on sellest tulenevalt Riigikohtu praktikaga kooskõlas. Ärinime kontrolli formaalne
metoodika ei taga kaubamärgi kaitset, sest äriühingu asutamisel deklareeritud põhitegevusala
alusel ei ole võimalik järeldada, et ettevõtja tegutseb tegevusaladel, mille suhtes kaubamärk
kaitstud ei ole. Kaebaja järeldusi kinnitab justiitsministri 19.12.2012 määruse nr 60 „Kohtu
registriosakonna kodukorra“ (KRK) § 59. Kaebajal on õigus nõuda, et järelevalveorgan
tegutseks tema õigushüve (omand, elu, tervis) kaitseks, sest registriosakonna seaduslikkuse ja
otstarbekuse nõuetele mittevastav tegevus omab välismõju (mh kaebaja kaubamärgiõiguste
rikkumine). Lisaks subjektiivsete õiguste rikkumisele toob registriosakonna praktika kaasa
vajaduse algatada korduvalt sarnastel asjaoludel tsiviilkorras menetlus oma kaubamärgiga
seotud õiguste kaitseks, mis tekitab aja- ja õigusabikulu ning võimalikku mainekahju.
Mainekahju risk laieneb lisaks kaebajale teistele East Capitali grupi ettevõtetele. Kirjeldatud
subjektiivsete õiguste rikkumine ning tulevikus säiliv subjektiivsete õiguste rikkumise oht on
tingitud registriosakonna õigusvastasest praktikast ärinimede registreerimisel ning praktika
korrigeerimiseks näeb KS § 45 lg 3 ette justiitsministri järelevalve.
6. Justiitsministeeriumi 16.03.2016 vastuses palutakse jätta kaebus osaliselt läbi vaatamata
või tervikuna rahuldamata.
Kaubamärgiomaniku õiguste rikkumisega seonduvas osas esineb alus kaebuse läbi vaatamata
jätmiseks halduskohtumenetluse seadustiku (HKMS) § 151 lg 2 p 1 ja § 121 lg 2 p 1 alusel, sest
kaubamärgi „East Capital“ omanikuks on Rootsi Kuningriigi äriühing East Capital AB, mitte
kaebaja.


                                                                                            2(7)
Kui kohus siiski jätkab kaubamärgiõiguse rikkumise osas menetlust, tuleb kaebus jätta täielikult
rahuldamata, sest kaebaja nõue on tervikuna alusetu. Kaebajal puudub õigus nõuda
registriosakonna üle järelevalvemenetluse algatamise otsustamist, kuivõrd haldusjärelevalve
raames ei ole võimalik kaitsta kaebaja subjektiivseid õigusi ning vastustajal puudub
järelevalvepädevus kaebuses registriosakonnale etteheidetava tegevuse üle. Kaebaja õigus
vastustajalt järelevalve teostamist nõuda saab tuleneda vaid justiitsministri teostatava
järelevalve regulatsioonist ning seega ei ole küsimus, kas registriosakonna praktika omab
vahetut mõju kaebaja subjektiivsetele õigustele või mitte, asjakohane. Riigikohtu lahenditest nr
3-3-1-44-10, 3-3-1-29-13 ja 3-3-1-42-14 tuleneb, et isik saab järelevalvemenetluse algatamise
või järelevalvemeetme rakendamise otsustamist nõuda vaid juhul, kui on olemas järelevalvet
sätestav õigusnorm (pädevusnorm) ja see norm kaitseb isiku subjektiivseid õigusi.
Justiitsministri järelevalve registriosakonna üle ei ole mitte eraõigusliku subjekti üle teostatav
riiklik järelevalve, vaid avalikes huvides ühe haldusorgani poolt teise haldusorgani üle teostatav
kontroll Vabariigi Valitsuse seaduse (VVS) § 751 lg 1 tähenduses. Nimetatud haldusjärelevalve
eesmärgiks on täitevvõimu tegevuse seaduslikkuse ja teatud juhtudel otstarbekuse
haldusesisene kontroll, mitte isikute subjektiivsete õiguste kaitse (VVS § 751 lg 3). Kaebaja
subjektiivsete õiguste kaitse-eesmärki ei ole võimalik tuletada ka KS § 45 lg-st 3 ega järelevalve
korrast (§ 4 lg 1, § 7 lg 1). Eelviidatust ega ühestki muust normist ei tulene justiitsministri
pädevust registripidaja kandeotsuste muutmiseks või tühistamiseks ega kandeotsuste sisu osas
ettekirjutuse tegemiseks. Korras toodud võimalikud haldusjärelevalve meetmed (ettekirjutused
ja ettepanekud) ei ole ilmselgelt suunatud isikute subjektiivsete õiguste kaitseks, vaid
registriosakonna töökorralduse parandamisele, olles selgelt preventiivse toimega ja avalikes
huvides. Õigust erahuvi kaitseks registrimenetlusse sekkuda ei anna ka järelevalve korra § 7 lg
1, millega määratakse kindlaks järelevalve piirid. Kui jaatada kaebaja subjektiivset õigust
nõuda haldusesisese järelevalve otsustamist, muudaks see järelevalveorgani sisuliselt
eraõiguslike subjektide vaheliste vaidluste kohtuvälise lahendamise asutuseks ning kahjustaks
seeläbi oluliselt võimude lahusust ja tasakaalu. Seega ei saa justiitsministri järelevalve
registriosakonna üle kaitsta kaebaja subjektiivseid õigusi, millest tulenevalt ei ole kaebajal ka
õigust järelevalvemenetluse algatamise otsustamist ega menetluse läbiviimist nõuda.
Vastustaja kohustamiseks järelevalvemenetluse algatamise otsustamiseks ei ole alust ka
põhjusel, et vastustajal puudub järelevalvepädevus kaebuses registriosakonnale etteheidetava
tegevuse üle. Vaidlus on ärinime kontrolli kohustuse täitmises (ärinime eristatavuse ning
ärinimes kasutatava kaubamärgi aspektist). On tuvastatud, et registripidaja tegi enne
äriühingute registrisse kandmist RIK-ile korrektsed nimepäringud (vt KRK § 173 lg-d 1 ja 3),
mis andis vastuseks mh ka kaebaja äriühingu ja kaubamärgi „East Capital“. Registriosakonna
selgituste kohaselt hindas registripidaja ärinimede seadusele vastavust ja leidis, et ärinimed East
Capital OÜ ja East Capital Fund OÜ on selgesti eristatavad teistest varem äriregistrisse kantud
ärinimedest. Samuti ei tuvastatud ärinime vastuolu ÄS § 12 lg 3 nõuetega. Samas möönis
registriosakond, et East Capital Fund OÜ puhul jäeti avalduses märgitud põhitegevusala
ekslikult seostamata põhjusel, et klassifikaatorite sõnastused ei kattunud. Registriosakond lubas
alustada järelevalvemenetlust East Capital Fund OÜ ärinime või registrisse kantud tegevusala
muutmiseks. Asjaolu, et kaebaja ei nõustu registripidaja hinnanguga, ei anna justiitsministrile
alust registripidaja otsustusse haldusjärelevalve korras sekkuda. Kohtunikuabi hindab
ärinimede eristatavust, sh kaitstavatest kaubamärkidest, äriühingu registrisse kandmise või
kandmata jätmise otsustamisel ning selle otsustuse tegemisel on ta sõltumatu (KS § 114 lg 2).
Vastustajal ei ole õigust sekkuda ka registripidaja otsustusse kandeotsuse tegemisel ÄS § 12 lg
3 nõuetele vastavuse kontrollimisel ja tegevusalade seostamisel. Seega ei ole tegemist
olukorraga, kus saab väita, et oleks eksitud imperatiivse normi vastu (Korra § 7 lg 1). Seega
puudub vastustajal ärinimede ja kaubamärkide eristatavuse küsimustes järelevalvepädevus.
Kaebajal on võimalik oma õigusi kaitsta tsiviilkohtumenetluses tema õigusi rikkuva äriühingu


                                                                                          3(7)
vastu esitatava hagiga. Registriosakonna 22.02.2016 määrusest nähtuvalt on registriosakond
East Capital Fund OÜ-d ebaõigest kandest teavitanud ja andnud kahel korral tähtaja ärinime,
põhikirja või tegevusala muutmiseks. East Capital Fund OÜ esitas 09.03.2016 registripidajale
kandeavalduse äriühingu tegevusala muutmiseks.
Registriosakonna metoodika, mille kohaselt ärinime eristatavust kaubamärgist nõutakse vaid
kandeavalduses märgitud tegevusalade ja kaitstava kaubamärgi tegevusala kattumisel, tuleneb
ÄS § 12 lg-st 3 ning kaebaja väited metoodika ebaõigsuse kohta on ilmselgelt põhjendamatud.
Kuivõrd kaebajal ei olnud subjektiivset õigust nõuda vastustajalt järelevalve algatamist ega
algatamise otsustamist, ei olnud vastustajal alust käsitada kaebaja 27.11.2015 taotlust mitte
taotlusena haldusakti andmiseks või toimingu tegemiseks, vaid märgukirjana.
Justiitsministeeriumi 30.12.2015 vastus vastab märgukirjale ja selgitustaotlusele vastamise
ning kollektiivse pöördumise esitamise seaduse (MSVS) § 5 nõuetele.
KOHTU PÕHJENDUSED
7. Kohus jätab East Capital Baltics AS-i kaebuse tervikuna läbi vaatamata.
8. HKMS § 151 lg 2 p 1 kohaselt võib kohus jätta määrusega kaebuse läbi vaatamata, kui
pärast kaebuse menetlusse võtmist ilmnevad HKMS § 121 lg-s 2 sätestatud asjaolud. HKMS §
121 lg 2 p 1 järgi võib kohus tagastada kaebuse määrusega selle esitajale, kui kaebajal puudub
asjas ilmselgelt kaebeõigus, eeldades, et tema faktilised väited on tõendatud. HKMS § 44 lg 1
sätestab, et kaebusega võib halduskohtusse pöörduda isik üksnes oma õiguse kaitseks.
9. Kaebaja taotleb justiitsministri (justiitsministeeriumi) kohustamist otsustada
järelevalvemenetluse algatamine Tartu Maakohtu registriosakonna üle, seades enda eesmärgiks
registriosakonna õigusvastase praktika muutmise, sest väidetava õigusvastase tegevusega on
varem rikutud ning tõenäoliselt rikutakse ka tulevikus kaebaja subjektiivseid õigusi.
Konkreetsemalt on kohtumenetluses vaidluse all see, kas äriühinguid East Capital OÜ ning East
Capital Fund OÜ registreerides on registriosakond rikkunud ÄS § 11 lg-t 2 ja § 12 lg-t 3 ning
kas ja kuidas on justiitsministeeriumil võimalik järelevalvemenetluse raames registriosakonna
sellisesse tegevusse sekkuda. Kaebaja leiab, et eespool nimetatud äriühinguid poleks pidanud
registreerima, sest äriühingute ärinimed ei ole tema ärinimest piisavalt eristatavad, mida
kinnitab ka Riigikohtu praktika (nt otsus 3-2-1-157-05), ning nende ärinimede registreerimisega
on rikutud kaubamärgi „East Capital“ omaniku õigusi.
10. Riigikohus on leidnud, et isikul puudub subjektiivne õigus nõuda järelevalvemenetluse
algatamist või konkreetse meetme rakendamist kolmanda isiku suhtes, kui pädevus- ja
volitusnorm näevad järelevalveorganile ette kaalutlusõiguse nii järelevalvemenetluse
algatamiseks kui ka järelevalvemeetme rakendamiseks. Puudutatud isik (isik, kelle õigusi võib
kolmanda isiku õigusvastane tegevus rikkuda) võib aga nõuda, et järelevalveorgan otsustaks
järelevalvemenetluse algatamise või järelevalvemeetme rakendamise üle kaalutlusvigadeta, kui
järelevalvet sätestav õigusnorm kaitseb ka tema õigushüve (vt 13.10.2010 otsus asjas nr 3-3-1-
44-10, p 15; 23.10.2013 määrus asjas nr 3-3-1-29-13, p 17; 22.10.2014 otsus nr 3-3-1-42-14,
p 12, 23.03.2016 otsus nr 3-3-1-85-15, p 13). Selleks et kontrollida, kas järelevalveorgani
tegevuses esines kaalutlusviga, tuleb kohtul tuvastada, kas õigusnormi, mis sätestab
kaalutlusõiguse, faktiline koosseis on täidetud. Kui selle õigusnormi faktiline koosseis on
täitmata, ei pea järelevalveorgan järelevalvemenetluse algatamist või meetme rakendamist
üldse kaaluma. Kui selle õigusnormi faktiline koosseis on täidetud, tuleb analüüsida, kas isik
on õigustatud selleks, et järelevalveorgan tegutseks tema õigushüve (nt omand, elu ja tervis)
kaitseks. Kui eelmainitud tingimused on täidetud, on kassaatoril õigus nõuda, et
järelevalveorgan langetaks otsuse järelevalvemenetluse alustamise ja konkreetse
järelevalvemeetme rakendamise kohta kaalutlusvigadeta (Riigikohtu otsuse 3-3-1-44-10 p 15).


                                                                                      4(7)
Viidatud Riigikohtu lahendites kajastatud vaidlused on olnud seotud riikliku
järelevalvemenetluse läbiviimisega eraõiguslike äriühingute suhtes. Kuigi praeguses asjas on
vaidlus hoopis justiitsministeeriumi poolt Tartu Maakohtu registriosakonna suhtes teostatava
järelevalve üle, on eespool toodud Riigikohtu selgitused kaebeõiguse olemasolu kohta
rakendatavad ka käesolevas asjas.
11. KS § 45 lg 3 sätestab, et kinnistusosakonna ja registriosakonna tegevusvaldkonnas
teostavad järelevalvet kohtudirektor ja valdkonna eest vastutav minister. Kohtudirektori üle
teostab järelevalvet valdkonna eest vastutav minister. Valdkonna eest vastutav minister võib
nõuda nimetatud osakondade töötajatelt ja kohtu kohtudirektorilt seletusi, kontrollida
asjaajamist, eelarve täitmist ja koguda muud vajalikku teavet. Järelevalve korra kehtestab
valdkonna eest vastutav minister. Korra § 4 reguleerib justiitsministeeriumi poolt teostatavat
järelevalvet. See paragrahv sätestab, et Justiitsministeeriumi teostatava järelevalve eesmärk on
tagada kohtu allüksuste ja kohtudirektori tegevuse seaduslikkus ja otstarbekus (lg 1);
Justiitsministeeriumi ülesanne on pidevalt kontrollida kohtu allüksuste ja kohtudirektori
tegevust arvutivõrgu kaudu või kohapeal järelevalvetoiminguid tehes (lg 2) ja järelevalvet
teostavad Justiitsministeeriumi justiitshalduspoliitika osakonna ametnikud, kes võivad
järelevalvesse kaasata Justiitsministeeriumi teiste struktuuriüksuste ametnikke. Kohtu
allüksuse järelevalvesse võib justiitsminister kaasata selle kohtu esindajaid ja teiste kohtute
asjaomaste allüksuste teenistujaid ning muude ametkondade spetsialiste (lg 3). Korra § 7
kannab pealkirja „Kinnistusosakonna ja registriosakonna kohapealse järelevalve
kontrolliobjektid“ ning selle lõige 1 sätestab, et kinnistusosakonnas ja registriosakonnas
kontrollitakse osakonna töökorraldust. Järelevalve korras ei kontrollita registriotsuste ega
kinnistamis- ja kandeotsuste sisu, välja arvatud juhul, kui otsust tehes on eksitud imperatiivse
õigusnormi vastu.
Normid, mille täitmise üle järelevalve teostamist soovitakse, on ÄS § 11 lg 2 ja § 12 lg 3
koosmõjus ÄS §-ga 52. ÄS § 11 lg 2 sätestab, et äriühingu ärinimi peab olema selgesti eristatav
teistest Eestis äriregistrisse kantud ärinimedest. ÄS § 12 lg 3 kohaselt ei tohi ärinimes kasutada
Eestis kaubamärgina kaitstavat sõnalist, tähelist või numbrilist tähist või nende kombinatsiooni
ilma kaubamärgi omaniku notariaalselt kinnitatud nõusolekuta, välja arvatud juhul, kui
ettevõtja tegutseb tegevusaladel, mille suhtes kaubamärk ei ole kaitstud. ÄS § 52 näeb ette, et
registripidaja kontrollib ärinime vastavust seaduse nõuetele. Kui ärinimi ei vasta seaduse
nõuetele, teeb registripidaja ettepaneku valida uus ärinimi registripidaja määratud tähtaja
jooksul.
12. Kohus leiab, et kaebajal ei ole praegustel asjaoludel õigust nõuda järelevalvemenetluse
algatamist ega algatamise otsustamist ei ÄS § 11 lg 2 ega ka § 12 lg 3 järgimist puudutavas
osas.
13. Vaidlust ei saa olla selles, et registripidaja on ärinimede East Capital OÜ ja East Capital
Fund OÜ eristatavuse kontrollimiseks nõutavad imperatiivsed toimingud sooritanud –
registripidaja tegi nimekorraldajale nimepäringud vastavalt KRK §-le 173 ning nimekorraldaja
vastas KRK §-de 58 ja 59 kohaselt, millised samad või sarnased ärinimed on juba äriregistrisse
kantud ning millised kaubamärgid sisalduvad järelepäritavates ärinimedes (tl 45-46).
Nimepäringute vastuste seas oli ka kaebaja ärinimi ning kaubamärk „East Capital“. Seega oli
registripidaja kogunud kohustuslikud algandmed, mille põhjal otsustada, kas ärinimed on
varasemalt registreeritud äriühingute omadest piisavalt eristatavad ning kas ärinimes sisalduva
kaubamärgi kauba- või teenuseklass kattub registreerimist taotlevate äriühingute
tegevusaladega.
14. Ärinime eristatavuse (ÄS § 11 lg 2) küsimuses on kaebaja seisukoht, et äriühingute East
Capital OÜ ja East Capital Fund OÜ registreerimine on vastuolus Riigikohtu praktikaga.
Kaebaja arvates saab justiitsministeerium järelevalve korras kontrollida, kas registriosakonnas

                                                                                         5(7)
tuginetakse otsuste langetamisel Riigikohtu praktikale ning kas registriosakonna praktika on
sellest tulenevalt kooskõlas Riigikohtu praktikaga.
Kohus ei nõustu kaebajaga. Seisukoht, kas üks ärinimi on või ei ole teisega sarnane, on
diskretsiooniotsus (vt Tallinna Ringkonnakohtu 15.01.2016 määrus tsiviilasjas nr 2-15-19538,
p 7). Kaebaja viidatud Riigikohtu seisukoht asjas nr 3-2-1-157-05, et selle konkreetse juhtumi
asjaolude kohaselt ei olnud ärinimes kasutatav täiendsõna „Baltic“ ärinime eristatavuse
tagamiseks piisav, ei tähenda automaatselt, et kaebaja ärinimi East Capital Baltics AS ei võiks
täiendsõna „Baltics“ kaudu olla piisavalt eristatav ärinimedest East Capital OÜ ja East Capital
Fund OÜ. See, kuidas registripidaja ärinime eristatavuse hindamisel Riigikohtu praktikat
kohaldab, on õiguse rakendamise küsimus, millesse järelevalve korras sekkuda ei saa. Kaebaja
sooviks on sisuliselt, et justiitsministeerium kontrolliks registriotsuste sisu ärinimede piisava
eristatavuse seisukohast. Kuna Riigikohtu praktika väidetavat mittearvestamist ei saa pidada
„eksimiseks imperatiivse õigusnormi vastu“ Korra § 7 lg 1 mõttes, siis ei ole
justiitsministeeriumil pädevust selle küsimuse üle järelevalvet teostada. Justiitsministeeriumil
on küll üldine järelevalvepädevus registriosakonna suhtes, kuid Korra § 7 lg-s 1 on
järelevalvemenetluse kontrolliobjekte selgelt piiratud. Kui järelevalveorganil puudub pädevus
teostada järelevalvet registriosakonna selle konkreetse otsuse üle, mille üle kaebaja on
järelevalve teostamist soovinud, siis ei saa ega pea justiitsministeerium järelevalvemenetluse
algatamist üldse kaaluma (vt Riigikohtu otsuse nr 3-3-1-44-10, p 15). Kui aga
järelevalvemenetluse algatamist kaaluma ei pea, ei ole kaebajal õigust nõuda
järelevalvemenetluse algatamise otsustamist kaalutlusvigadeta ning veel vähem on tal õigust
nõude järelevalvemenetluse algatamist (st justiitsministeeriumil ei ole järelevalvemenetluse
algatamise kohustust). Järelikult puudub kaebajal praeguses asjas registriosakonna poolt ÄS §
11 lg 2 järgimise suhtes järelevalvemenetluse algatamise või algatamise otsustamise
nõudmiseks kaebeõigus.
15. Puutuvalt ÄS § 12 lg 3 järgimise üle järelevalve teostamisse nõustub kohus vastustajaga,
et kuna kaubamärk „East Capital“ ei kuulu kaebajale, ei teki talle selle väidetavast rikkumisest
ka kaebeõigust.
Kaubamärgi „East Capital“ omanikuks on Rootsi Kuningriigi äriühing East Capital AB (tl 10).
Kaubamärgiseaduse (KaMS) § 4 lg 1 järgi on kaubamärgi õiguskaitse kaubamärgile ainuõigust
omava isiku (edaspidi kaubamärgiomanik) õiguste tunnustamine ja kaitse õiguslike
vahenditega. Vastustaja on õigesti märkinud, et Euroopa kaubamärkide andmebaasist ei nähtu
kaubamärgi üleminekut kaebajale (KaMS § 18). Kuna ÄS § 12 lg 3 eesmärk on kaitsta
kaubamärgiomaniku õigusi, siis ei saa kaebaja kui kaubamärgiomanikuks mitteolev isik
praegusel juhul nõuda järelevalvemenetluse algatamist ega algatamise otsustamist ÄS § 12 lg
3 järgimise kontrollimiseks ja tagamiseks. Järelikult puudub kaebajal kaebeõigus ka ÄS § 12
lg-t 3 puudutavas osas.
16. Kaebust võib mõista ka nii, et kaebaja peab registriosakonna tegevust vale metoodika
kasutamise tõttu üleüldiselt õigusvastaseks ning ta soovib registriosakonna üle järelevalve
teostamist tuleviku huvides. Kui registriosakonna väidetavad rikkumised korduksid, peaks
kaebaja enda õiguste kaitsmisele ressursse kulutama (vt kaebuse p 2.13 ja 2.15).
Kohtu hinnangul ei ole kaebajal kaebeõigust ka niivõrd abstraktse kohustamisnõude
esitamiseks. Põhjendusest, et registriosakond võib tulevikus äriregistrisse registreerida
äriühinguid, mille ärinimi on kaebaja hinnangul tema omaga liialt sarnane, ning et rikkumise
kõrvaldamiseks peab kaebaja pöörduma kohtusse, ei saa tuletada kaebeõigust. Kaebeõiguse
tekkimiseks peab esinema konkreetne isiku õigusi riivav olukord. Kui registriosakond
registreerib tulevikus kaebaja ärinimega sarnaste ärinimedega äriühinguid, saabki kaebaja
tulevikus enda õiguste kaitseks maakohtusse pöörduda (ÄS § 15). Kohtule nähtub kohtute
infosüsteemist, et kaebaja on tegelikult ka East Capital OÜ vastu oma ärinime kaitseks hagi

                                                                                        6(7)
esitanud (tsiviilasi nr 2-16-1596). Samuti on võimalik tulevikus justiitsministeeriumilt taotleda
järelevalve algatamise otsustamist ning järelevalvemeetme rakendamist registriosakonna
suhtes, kui konkreetse juhtumi asjaolusid arvestades on justiitsministeeriumil olemas vastav
pädevus ning volitused. Kohus märgib, et ärinime sisulise eristatavuse üle järelevalve
teostamise pädevust ei ole justiitsministeeriumil ilmselt ka tulevikus (eeldusel, et
pädevusnormid jäävad samaks). Samuti ei puuduta tulevikus aset leidvad „East Capital“
kaubamärgi omaniku õiguste rikkumised kaebaja õigusi.
17. HKMS § 104 lg 5 p 3 sätestab, et tasutud riigilõiv tagastatakse, kui kohus jätab kaebuse
läbi vaatamata, välja arvatud juhul, kui see toimub HKMS § 151 lg 1 punkti 2 või 3 või lg 2
alusel. Kuna kohus jätab kaebuse läbi vaatamata HKMS § 151 lg 2 p 1 alusel, siis tasutud
riigilõivu ei tagastata.




/allkirjastatud digitaalselt/
Monika Laatsit




                                                                                        7(7)

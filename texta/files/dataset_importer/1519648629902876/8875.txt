                              KOHTUMÄÄRUS
 Kohus                                  Viru Maakohus

 Kohtunik                               Tiit Kullerkupp

 Määruse tegemise aeg ja koht           23.08.2016, Rakvere kohtumaja

 Väärteoasja number                     4-16-5855

 Väärteoasi                             Genert Teini kaebus politsei- ja Piirivalveameti Ida
                                        prefektuuri otsusele väärteoasjas nr 2590,16,001911

 Menetlustoiming                        Kaebuse läbi vaatamata jätmine

 Menetlusosalised                       Kohtuväline menetleja: Politsei- ja Piirivalveameti Ida
                                        prefektuur
                                        Kaebuse esitaja: Genert Tein, ik 39708124917, elukoht
                                        xxxx; kaitsja kokkuleppel Monica Meristo-Dmitrijev
RESOLUTSIOON

Jätta kaebuse esitamise tähtaeg ennistamata ning Genert Teini kaebus Politsei- ja
Piirivalveameti Ida prefektuuri Rakvere politseijaoskonna ennetus- ja menetlustalitluse
menetlusteenistuse väärteomenetleja Stella-Helena Kaasiku 27.06.2016 otsusele väärteoasjas
nr 2590,16,001911, läbi vaatamata.

Määruse peale võib esitada määruskaebuse Viru Maakohtu Rakvere kohtumajale 15 päeva jooksul
arvates määruse kättesaamise päevale järgnevast päevast.

Määruse ärakiri kätte toimetada ja kaebus koos lisadega tagastada kaebuse esitajale, määruse
ärakiri saata teadmiseks Ida prefektuurile.

Asjaolud ja kohtumääruse põhjendus

08.08.2016 saabus Viru Maakohtule Genert Teini kaebus Politsei- ja Piirivalveameti Ida
prefektuuri Rakvere politseijaoskonna ennetus- ja menetlustalituse menetlusteenistuse
väärteomenetleja Stella-Helena Kaasiku 27.06.2016 otsusele väärteoasjas nr 2590,16,001911,
millega määrati Genert Teinile KarS § 262 lg 1 alusel avaliku korra rikkumise eest karistuseks
rahatrahv 50 trahviühiku ulatuses, s.o 200 eurot.

Kaebuse kohaselt soovis menetlusalune isik Genert Tein väärteoprotokolli koostamisel saada
otsust e-posti aadressile. Nagu selgus, on e-posti aadress valesti kirjutatud ja ta sai otsuse politseist
kätte alles augusti algul 2016. Otsusel on kirjas, et talle on saadetud otsus meilile, kuid
                                                                                                       1
meiliaadress on valesti kirjutatud. Seega pidi saadetud otsus ka politseile meiliga tagasi tulema.
Menetlusalune isik ei osanud arvata, et meiliaadress valesti on, kuna tal ei ole väärteoprotokolli
enam alles.

Kaebuse esitaja vaidlustab otsuse osaliselt ja soovib trahvi vähendamist ja tasumise võimaldamist
ositi. Samuti on kaebuse esitaja seisukohal, et kohtuväline menetleja ei ole otsust motiveerinud
ning on arusaamatu, mis põhjustel on just selline trahv määratud.

Eeltoodu alusel ja juhindudes VTMS § 132 lg-st 2 ja KarS §-st 66, palub menetlusalune isik
ennistada kaebuse esitamise tähtaeg ning tühistada vaidlustatud otsus ja vähendada rahatrahvi,
võimaldades trahvi tasumist ositi.

VTMS § 114 lg 1 p 2 kohaselt on menetlusosalisel õigus esitada maakohtule kaebus kohtuvälise
menetleja üldmenetluses tehtud otsuse peale. Sama paragrahvi lg 4 kohaselt esitatakse kaebus
käesoleva paragrahvi lõike 1 punktis 2 sätestatud üldmenetluse otsuse peale maakohtule 15 päeva
jooksul, alates päevast, mil kohtuvälise menetleja otsus on menetlusosalisele kohtuvälise
menetleja juures kättesaadav.

VTMS § 117 lg 1 p 1 kohaselt kontrollib maakohtunik eelmenetluses asja kohtualluvust ning
käesoleva seadustiku §-de 114 ja 115 nõuete täitmist. VTMS § 117 lg 1 p 2 näeb ette, et
eelmenetluses jätab maakohtunik kaebuse käiguta või läbi vaatamata VTMS §-s 118 sätestatud
alustel.

Politsei- ja Piirivalveameti Ida prefektuuri Rakvere politseijaoskonna ennetus- ja menetlustalitluse
menetlusteenistuse väärteomenetleja Stella-Helena Kaasiku 27.06.2016 otsuses väärteoasjas nr
2590,16,001911 on märgitud, et kohtuvälise menetleja otsuse peale võib esitada kaebuse Viru
Maakohtule 15-ne päeva jooksul, alates päevast, mil kohtuvälise menetleja otsus on
menetlusosalisele kohtuvälise menetleja juures kättesaadav, s.t. kaebuse esitamise viimane tähtaeg
on 14.07.2016. Kui kaebust ei esitata, jõustub kohtuvälise menetleja otsus 15.07.2016.

Menetlusaluse isiku Genert Teini kaebus esitati Viru Maakohtule 08.08.2016. Seega on kaebus
esitatud kaebetähtaja möödumisel.

Kaebuses on esitatud taotlus kaebuse esitamise tähtaja ennistamiseks põhjusel, et kaebaja ei
saanud otsust õigel ajal kätte. Menetlusalune isik soovis, et otsus saadetakse talle e-posti
aadressile, kuid hiljem selgus, et e-posti aadress oli kohtuvälisel menetlejal valesti märgitud,
mistõttu otsus temani ei jõudnud.

Kohus selgitab, et VTMS § 38 lg 1 kohaselt kohtumenetluses järgitakse menetlustähtaja
ennistamisel kriminaalmenetluse sätteid. KrMS § 172 lg 1 ja 2 kohaselt mõjuval põhjusel
möödalastud kaebetähtaeg ennistatakse kohtu määrusega ning kaebetähtaja möödalaskmise
mõjuvad põhjused on:
1) äraolek, mis ei seondu kriminaalmenetlusest kõrvalehoidumisega;
2) muu asjaolu, mida kohus peab mõjuvaks.

Kohus võib mõjuvaks põhjuseks pidada objektiivset takistust, mis tegi isikul võimatuks kaebuse
tähtaegse esitamise, milleks võiksid olla näiteks loodusõnnetus, transpordi- või sidehäire, raske
haigus või ajutine vaimutegevuse rike.

Kohus, tutvunud kaebusega, leidis, et kaebuses esitatud põhjus kaebetähtaja ennistamiseks ei ole
piisav, et taotlus rahuldada ja kaebetähtaeg ennistada. Asjaolu, et menetlusalune isik soovib
                                                                                                  2
kohtuvälise menetleja otsust oma e-posti aadressile, on otsuse kättetoimetamise viisi valik ning ei
muuda otsuse kohtuvälise menetleja juurde kättesaadavuse aega ega sellest tulenevalt kaebuse
esitamise tähtaega. Samuti oli isikule teada, millal otsus kohtuvälise menetleja juures kättesaadav
on, seega teadis, millal seda oma e-posti aadressile oodata. Olukorras, kus otsust e-posti aadressile
ettenähtud ajaks saabunud ei ole, on menetlusaluse isiku enda huvi ja kohustus välja selgitada,
miks seda ei saadetud ning leida teine võimalus otsusega tähtaegselt tutvumiseks.

VTMS § 118 lg 2 p 1 sätestab, et maakohtunik teeb kaebuse läbi vaatamata jätmise kohta määruse
ja saadab määruse koopia ning tagastab kaebuse selle esitanud isikule, kui kaebus on esitatud
pärast käesoleva seadustiku § 114 lg 4 sätestatud tähtaja möödumist ja tähtaja ennistamise taotlust
ei ole esitatud või maakohtunik on jätnud tähtaja ennistamata.

Eeltoodust tulenevalt jätab kohus Genert Teini esitatud kaebuse Politsei- ja Piirivalveameti Ida
prefektuuri Rakvere politseijaoskonna ennetus- ja menetlustalitluse menetlusteenistuse
väärteomenetleja Stella-Helena Kaasiku 27.06.2016 otsusele väärteoasjas nr 2590,16,001911, läbi
vaatamata.

Kohus lähtus eeltoodust ja juhindus VTMS 38 lg 1; 118 lg 2 p 1; 189, 190, 192; 193 nõudeist


Kohtunik                        /digitaalselt allkirjastatud/                       Tiit Kullerkupp




                                                                                                   3

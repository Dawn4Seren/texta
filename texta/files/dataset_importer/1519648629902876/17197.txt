                        KOHTUOTSUS
                                  Eesti Vabariigi nimel

Kohus                                     Tallinna Ringkonnakohus

Kohtuasja number                          2-14-61828

Otsuse tegemise aeg ja koht               27.04.2016, Tallinn

Kohtukoosseis                             Eesistuja Gaida Kivinurm, liikmed Margo Klaar ja
                                          Tiit Kollom
Kohtuasi                                  AS Ekast hagi CityHaldus OÜ vastu Pallasti tn
                                          50 korteriomanike 17.02.2014 üldkoosoleku
                                          otsuste tühisuse või alternatiivselt otsuse p 6 ja
                                          p-ga 5 kinnitatud „Kodukorra“ p 5.3 tühisuse
                                          tuvastamiseks, kahjuhüvitise 10 294 euro
                                          väljamõistmiseks             ja            hageja
                                          korterihoonestusõiguste                elektritoite
                                          sisselülitamise kohustamiseks
Tsiviilasja hind apellatsioonimenetluses 17 294 eurot

Vaidlustatud kohtulahend                  Harju Maakohtu 03.06.2015 otsus
Kaebuse esitaja ja kaebuse liik           AS Ekast apellatsioonkaebus
Menetlusosalised ja nende esindajad       Hageja (apellant): AS Ekast (registrikood:
                                          10448523), lepinguline esindaja vandeadvokaat
                                          Rait Kaarma

                                          Kostja (vastustaja): CityHaldus OÜ (registrikood:
                                          10952612), lepinguline esindaja Alar Salu

Menetluse liik                            Kirjalik menetlus

RESOLUTSIOON
  1. Jätta Harju Maakohtu 03.06.2015 otsus lõppjärelduses muutmata, muutes otsuse
     põhjendusi.
  2. Apellatsioonkaebus jätta rahuldamata.
  3. Jätta rahuldamata hageja taotlus uute tõendite asja juurde võtmiseks.
  4. Ringkonnakohtu ja Riigikohtu menetluskulud jätta AS Ekast kanda.
  5. Välja mõista AS-lt Ekast CityHaldus OÜ kasuks 1906,25 eurot ringkonnakohtu
     menetluskulu.
Edasikaebamise kord
Otsuse peale võib kassatsiooni korras edasi kaevata, esitades kaebuse vahetult Riigikohtule 30
päeva jooksul otsuse kassaatorile kättetoimetamisest, kuid mitte pärast viie kuu möödumist
otsuse avalikult teatavaks tegemisest. Hagimenetluses Riigikohtus võib menetlusosaline
menetlustoiminguid teha ning avaldusi ja taotlusi esitada üksnes vandeadvokaadi vahendusel.
Menetlusosaline võib ise esitada menetlusabi saamise taotluse, samuti esitada teise
menetlusosalise kaebuse või muu taotluse kohta seisukohti ja vastuväiteid.

Menetlusabi taotlemise selgitus
Tsiviilkohtumenetluse seadustiku (TsMS) § 187 lg 6 kohaselt peab seaduses sätestatud tähtaja
järgimiseks tegema menetlusabi taotleja tähtaja kestel ka menetlustoimingu, mille tegemiseks
ta menetlusabi taotleb, eelkõige esitama kaebuse. Kaebuse põhjendamiseks või riigilõivu
tasumiseks või kaebuses esineva sellise puuduse kõrvaldamiseks, mis on seotud menetlusabi
taotlemisega, annab kohus tähtaja pärast menetlusabi andmise taotluse lahendamist, kui
nimetatud taotlus ei olnud esitatud põhjendamatult või tähtaja pikendamise eesmärgil. See ei
välista menetlustähtaja ennistamist.


Hagi ja selle aluseks olevad asjaolud
  1. Aktsiaselts Ekast (hageja) esitas 02.12.2014 Harju Maakohtule hagi CityHaldus OÜ
       (kostja) vastu, milles palus tuvastada, et Tallinnas Pallasti 50 asuva elamu
       korteriomanike 17.02.2014 üldkoosoleku otsuse p-ga 5 kinnitatud elamu kodukorra p
       5.3 ja üldkoosoleku otsuse p 6 on tühised, mõista kostjalt hageja kasuks välja
       kahjuhüvitis 10 294 eurot ja kohustada kostjat taastama hageja korterihoonestusõiguste
       elektritoide.
  2. Hagiavalduse kohaselt kuulub hagejale alates 07.03.2014 Tallinnas Pallasti 50 asuvas
       elamus viis korterihoonetusõigust. Korteriomanike 17.02.2014 üldkoosolekul valiti
       elamu valitsejaks kostja. 28.02.2014 sõlmis OÜ Constancia, kes müüs hagejale
       hoonestusõigused, kostjaga kinnisvara korrashoiu lepingu (leping). Üldkoosoleku
       toimumise ajal oli kõikide korterihoonetusõiguste omanikuks OÜ Constancia.
       Üldkoosoleku otsuse p-ga 5 kinnitati elamu kodukord, mille p 5.3 sätestab, et kui
       korteriomanik ei tasu võlgnevust kirjalikul võlateatel märgitud kuupäevaks, on
       valitsejal õigus välja lülitada tema korteri elekter kuni võla täieliku tasumiseni või võla
       kustutuskokkuleppe sõlmimiseni. Üldkoosoleku otsuse p 6 näeb ebaõigesti ette, et 2014.
       aastal remondifondi ei moodustata ning majanduskavas ettenägematud kulud jaotatakse
       korteriomanike vahel, arvestades korteriomandite suletud netopinda.
  3. Hageja keeldus 07.04.2014 kirjaga talle saadetud arvete tasumisest ja saatis kostjale
       05.06.2014 kirja oma nägemusest edasisele koostööle. Vaatamata sellele, et hageja tasus
       2014. aasta juunikuuks 844,36 eurot (09.07.2014 oli võlgnevuse saldo vähenenud
       140,21 euroni), lülitas kostja 09.07.2014 elektritoite hageja viiest eluruumist välja, sh
       eluruumist nr 14, mille hageja oli andnud mitteeluruumina üürile OÜ-le Kotka-1 KV.
       Elektrivarustuse lõppemise tõttu ei saanud hageja lepingut enam täita ja pidi tasuma
       üürnikule leppetrahvi 1700 eurot. Elektrivarustuse õigusvastase katkestamise tõttu
       kaotas hageja võimaluse anda üürile teisi eluruume (korterid nr 15-18). Hageja on sellest
       kandnud kahju vähemalt 6592 eurot. Kuna kostja ei ole elektrit taastanud, võib hageja
       nõuet suurendada. Lisaks on hageja kandnud õigusabikulusid 2002 eurot.
  4. Hageja leidis, et kodukorra p 5.3 ja üldkoosoleku otsuse p 6 on tühised tsiviilseadustiku
       üldosa seaduse (TsÜS) § 86 lg 1, § 87 ja § 138 alusel. Üldkoosolek toimus vahetult enne
       hoone korterihoonestusõiguste võõrandamist hagejale. Kostja nimetamine hoone
       valitsejaks ei ole kooskõlas hea usu põhimõtte ja heade kommetega ning on seetõttu
       tühine. Puuduvad andmed, et üldkoosolekust oleks korteriomanikke kirjalikult
       teavitatud, lisaks ei ole allkirjastatud korteriomandiseaduse (KOS) § 18 lg 6 järgi
       nõutavat protokolli. Üldkoosoleku otsused on vastuolus seadusega ja seetõttu tühised.
       Isegi kui otsused ei ole menetluslike minetuste pärast tühised, on tühine kodukorra p
       5.3, mis annab kostjale õiguse lülitada võlgnevuse tekkimisel välja elekter, ja p 6, mis
       annab kostjale õiguse ettenägematud kulud määrata suletud netopinna järgi. KOS § 13
       lg 3 järgi ei pea korteriomanik hüvitama kaasomandi eseme korrapäraseks korrashoiuks
       vajalikest kulutustest suuremaid kulutusi, millega ta ei ole nõustunud. Valitsejal ei ole
       õigust elekter välja lülitada või määrata hagejale ettenägematuid kulutusi, millega ta ei
       ole varem nõustunud.

Kostja vastuväited
   5. Kostja vaidles hagile vastu, palus jätta selle rahuldamata ning menetluskulud hageja
       kanda. Kostja leidis, et hoonet valitsetakse korteriomanike huvides. Hageja soetas
       korteriomandid pärast valitseja valimist, mistõttu puudub tal alus tugineda üldkoosoleku
       kokkukutsumise korrale. Koosoleku kokkukutsumine ei saa rikkuda hageja õiguseid.
       Kodukorra p 5.3 on korteriomanike kokkulepe KOS § 15 lg 1 mõttes, mis on käsitatav
       KOS § 15 lg 6 p 1 järgi kaasomandi kasutamist reguleeriva normina. Seadus ei keela
       omanikel kodukorras sätestada võlgnike sanktsioneerimist või tegevust, mille abil
       edaspidi välistatakse võimalikud kahjud. KOS § 21 lg 1 p 1 kohaselt on valitsejal
       kohustus hoolitseda kodukorra täitmise eest. Üldkoosoleku otsuse p-s 6 otsustasid
       korteriomanikud remondifondi 2014. aastal mitte moodustada, kuid lugeda võimalikud
       remonditööd ettenägematuteks kuludeks, mis on nn otsekuluks, mida korteriomanikud
       finantseerivad arvestades korteriomandi netopinda. Üldkoosoleku otsus võeti vastu
       häälteenamusega ja kõik korteriomanikud peavad seda täitma. Korteriomanike
       01.04.2015 üldkoosolekul otsustati jätta kodukord muutmata. Kostja käitumine ei ole
       õigusvastane, mistõttu hagejal puudub õigus nõuda kahju hüvitamist. Kostja teada on
       võrguühendus kõikides hageja korteriomandites. Kostja hoiatas hagejat ette
       võrguühenduse katkestamisest, hageja hoiatusele ei reageerinud. Kui hageja
       võlgnevused tasus, võrguühendus taastati.

Esimese astme kohtu otsus
   6. Harju Maakohtu 03.06.2015 otsusega jäeti hagi rahuldamata ja menetluskulud
      TsMS § 162 lg 1 alusel hageja kanda.
   7. Maakohus leidis, et hageja nõue korteriomanike 17.02.2014 üldkoosoleku otsuste
      tühisuse tuvastamiseks ja alternatiivselt otsuse p 6 ja p-ga 5 kinnitatud „Kodukorra“ p
      5.3 tühisuse tuvastamiseks tuleb jätta rahuldamata, kuna hagejal puudub seaduslik alus
      vaidlustada otsuseid, mis on vastu võetud enne, kui tema sai vaidlusaluses majas
      korterihoonestusõiguste omanikuks. Korteriomanike üldkoosolekute otsuste
      vaidlustamise õigus on korteriomanikel ning tulenevalt KOS §-st 24 kohaldub see
      põhimõte ka korteri hoonestusõiguse omanikule. Hageja sai korterihoonestusõiguste
      omanikuks 28.02.2014, hageja vaidlustatud otsused võeti vastu korteriomanike
      üldkoosolekul, mis toimus 17.02.2014.
   8. Maakohus leidis, et hageja nõue hüvitada 10 294 euro suurune kahju on alusetu. Hageja
      ei ole tõendanud kahju tekkimist ega põhjuslikku seost. Otsuse elektri väljalülitamiseks
      võtsid vastu korteriomanikud üldkoosolekul, kostja vaid täitis korteriomanike
      üldkoosoleku otsust. Sellest tulenevalt ei ole kostja süüdi hagejale kahju tekitamises.
      Elektrienergiaga varustamine oli katkestatud hageja võlgnevuse tõttu, mis tähendab, et
      elektriühenduse katkestamise põhjustas hageja ise.
   9. Tõendamata on, millises suuruses ja kas rentnik nõudis hagejalt leppetrahvi. Käesoleval
       juhul on hageja esitanud kostja vastu kahju hüvitamise nõude selle tõttu, et ta pidi
       rentnikule maksma leppetrahvi, kuna renditud ruumis oli elekter väljalülitatud kostja
       poolt korteriomanike üldkoosoleku otsuse alusel. Kostja peab otsust kehtivaks.
   10. Samuti on tõendamata, et hageja kulutas õigusabile 2002 eurot. 02.12.2014
       hagiavalduses (p 4.3) märgitu järgi on tegemist advokaadi kuluga seoses konflikti
       lahendamisega. Maksekorralduse nr 415 (lk 54) kohaselt on hageja maksnud kostjale
       11.11.2014 2002 eurot selgituse järgi õigusabiteenusena hageja ja kostja
       kohtuvaidluses. Arve on tasutud enne käesolevas asjas hagi esitamist, seega ei saa olla
       tegemist käesoleva kohtuvaidlusega. Hageja ei ole põhjendanud ega tõendanud, miks ta
       kandis väidetava õigusabi summa 2002 eurot kostja arvele ja miks peaks kostja talle
       samas suuruses summa kahjuhüvitisena maksma. Ka on tõendamata, et hageja kaotas
       6592 euro suuruse kasutuseelise.
   11. Hageja kolmandaks nõudeks on kostja kohustamine hageja korterihoonetusõiguste
       elektritoite sisselülitamiseks. Vastuses hagile kostja märgib, et talle teadaolevalt
       eksisteerib     võrguühendus     kõigis   hagejale    kuuluvates     korteriomandites.
       Võrguühendused taastati pärast võlgnevuste kustutamist. Hageja ei ole vastupidist
       tõendanud. Seega puudub ka nimetatud nõude rahuldamiseks alus.

Apellatsioonkaebus
   12. Hageja esitas maakohtu otsusele apellatsioonkaebuse, paludes tühistada maakohtu
       otsuse ja teha uus otsus, millega rahuldada hagi ja jätta menetluskulud kostja kanda.
   13. Kohus kohaldas ebaõigesti KOS §-e 17-19 ja jättis kohaldamata analoogia korras KÜS
       § 51. Kuna hagejale läksid korterihoonestusõiguste omandamise hetkel üle ka
       korteriomanike üldkoosoleku otsusest tulenevad kohustused, siis pidid sellega koos
       minema hagejale üle ka nimetatud otsuste vaidlustamise õigused. Vastupidine käsitlus
       kitsendaks alusetult hageja kui korterihoonestusõiguste omaniku omandiõiguse
       teostamise õigust.
   14. Samuti jättis kohus kohaldamata elektrituruseaduse § 90 lg 1, VÕS § 1043 ja TsÜS §
       87. Kuna Cityhaldus ei ole võrguettevõtja, siis ei olnud CityHaldus OÜ-l õigust hageja
       korteritest elektrivõrguühendust katkestada. Samuti ei saa selline õigus tuleneda
       vaidlusaluse korteriomanike üldkoosoleku otsusega kinnitatud kodukorra p-st 5.3 ja
       üldkoosoleku 17.02.2014 otsus on tulenevalt TsÜS §-st 87 seadusega vastuolus ja seega
       tühine. Seega oli kostja poolt hageja korterite elektrivõrguühenduse katkestamine
       õigusvastane ja kohus pidanuks materiaalõiguse õige kohaldamise korral hagejale kostja
       poolt tekitatud kahju VÕS § 1043 alusel välja mõistma.
   15. Kohus on ka jätnud kohaldamata KOS § 13 lg 1, KOS § 21 lg 1 ja 2. Isegi kui
       korteriomanike üldkoosoleku 17.02.2014 otsused ei ole täiel määral hagiavalduses välja
       toodud menetluslike minetuste pärast tühised (millega hageja ei nõustu ja mille suhtes
       ei ole kohtuotsuses kohtu poolt seisukohta võetud), siis on tühine üldkoosoleku otsuse
       punktiga 5 kinnitatud kodukorra punkt 5.3 ja üldkoosoleku otsuse punkt 6. Vastavalt
       KOS § 13 lg-le 3 ei ole korteriomanik kohustatud hüvitama kaasomandi eseme
       korrapäraseks korrashoiuks vajalikest kulutustest suuremaid kulutusi, millega ta ei ole
       nõustunud. Teiseks on valitseja õigused ja kohustused sätestatud ammendavalt (KOS §
       21 lg-tes 1 ja 2) ja ühestki sättest ei tulene valitsejale õigust lülitada välja
       hoonestusõiguste reaalosaks olevate korterite elektritoide või peale määrata hagejale
       ettenägematuid kulusid, millega viimane ei ole varem nõustunud. Seega on
       üldkoosoleku otsuse punktiga 5 kinnitatud „Kodukorra“ punkt 5.3 ja üldkoosoleku
       punkt 6 KOS-iga vastuolus ja selle tõttu tühised.
   16. Maakohus on ka jätnud olulises osas käsitlemata hageja esitatud faktilisi väited ja
       õiguslikke hinnanguid. Kohtuotsuses on kohus jätnud täiesti põhjendamatult
       tähelepanuta praktiliselt kõik hageja poolt esitatud kahju põhistavad tõendid ja asunud
       alusetult ning paljasõnaliselt seisukohale justkui hageja ei oleks tekkinud kahju
       millegagi tõendanud. Käesoleval juhul on kohus jätnud praktiliselt kõik olulised hageja
       väited kohtuotsuses käsitlemata, mistõttu on kohus ilmselgelt rikkunud oluliselt TsMS
       § 442 lg-st 8 tulenevat kohtu põhjendamiskohustust. Samuti on kohus jätnud täitmata
       oma selgitamiskohustuse. Maakohus küll osundas oma 28.04.2015 kohtumääruses
       mõningatele hagiavalduse aspektidele, kuid ei osundanud asjaolule, justkui hageja ei
       oleks oma tekkinud kahju piisavalt tõendanud ega ka põhistanud. Kuigi hageja on
       seisukohal, et ta on esitanud piisavalt tõendeid temale tekitatud kahju põhistamiseks
       (seejuures ei vaielnud hageja kahjule vastu isegi kostja), siis oleks pidanud maakohus
       pöörama hageja tähelepanu asjaolule, et kohtu hinnangul ei ole hageja esitanud piisavalt
       või veenvas ulatuses tõendeid oma kahju kohta.

Vastustaja seisukoht
   17. Kostja vaidles apellatsioonkaebusele vastu, palus jätta selle rahuldamata, maakohtu
       otsuse muutmata ja menetluskulud hageja kanda.

Menetluse edasine käik
  18. Tallinna Ringkonnakohtu 14.10.2015 otsusega jäeti maakohtu otsuse resolutsioon
      muutmata ja apellatsioonimenetluses kantud menetluskulud hageja kanda.
  19. Riigikohtu tsiviilkolleegiumi 09.03.2016 otsusega jäeti ringkonnakohtu otsus muutmata
      osas, millega ringkonnakohus jättis muutmata maakohtu otsuse osas, milles maakohus
      jättis rahuldamata hagi korteriomanike 17.02.2014 üldkoosoleku otsuse p-ga 5
      kinnitatud elamu kodukorra p 5.3 ja üldkoosoleku otsuse p 6 tühisuse tuvastamiseks.
      Riigikohus tühistas ringkonnakohtu otsuse osas, milles ringkonnakohus jättis muutmata
      maakohtu otsuse osas, milles maakohus jättis rahuldamata hagi kahju hüvitamiseks ja
      osas, milles ringkonnakohus jagas menetluskulud, ning saatis tsiviilasi tühistatud osas
      Tallinna Ringkonnakohtule uueks läbivaatamiseks.

Ringkonnakohtu seisukoht
   20. Tsiviilkolleegium, tutvunud kirjalikus menetluses asja materjaliga, leidis, et
       apellatsioonkaebuse väited ei anna alust maakohtu otsuse tühistamiseks, kuid otsust
       tuleb TsMS § 657 lg 1 p 21 alusel muuta motiivide osas.
   21. Hageja esitas taotluse uute tõendite vastuvõtmiseks, millega soovib tõendada kahju
       tekkimist ja kahju suurust. Hageja palus võtta uute tõenditena vastu: 1) hageja poolt
       leppetrahvi tasumist põhistav kirjavahetus Kotka 1-KV OÜ-ga, 2) 25.09.2015 e-kiri
       kostjale, 3) tõend Tallinna linna keskmise üüri kohta. Uute tõendite esitamist
       ringkonnakohtus põhjendab hageja selgitamiskohustuse rikkumisega maakohtu poolt,
       kuna maakohus ei juhtinud hageja tähelepanu sellele, et hageja pole oma kahju nõuet
       piisavalt tõendanud. Kostja palub jätta rahuldamata hageja taotluse uute tõendite
       vastuvõtmiseks. Hageja poolt väljatoodut ei saa ringkonnakohtu arvates käsitleda
       selgitamiskohustuse rikkumisena. Ringkonnakohus jätab hageja taotluse tõendite
       vastuvõtmiseks rahuldamata ning esitatud tõendid asja materjali juurde võtmata.
   22. Riigikohtu 09.03.2016 otsusega on maakohtu otsus jõustunud osas, milles maakohus
       jättis rahuldamata hagi korteriomanike 17.02.2014 üldkoosoleku otsuse p-ga 5
       kinnitatud elamu kodukorra p 5.3 ja üldkoosoleku otsuse p 6 tühisuse tuvastamiseks.
   23. Seega vaatab ringkonnakohus maakohtu otsuse läbi üksnes kahju hüvitamise nõude
       rahuldamata jätmise ja menetluskulude jaotuse osas.
24. Ringkonnakohus palus 15.03.2016 kirjas pooltel esitada oma seisukohad tulenevalt
    Riigikohtu poolt püstitatud ülesandest välja selgitada, mis liiki lepingulise suhtega
    poolte vahel tegemist oli, kas ja missugust lepingulist kohustust kostja rikkus ning kas
    kostja on võrguettevõtja, millest tulenevalt peab ta lisaks lepingule järgima ka seadust.
    Pooled on oma vastused esitanud.
25. Kõigepealt käsitleb ringkonnakohus kostja lepingulist vastutust. Maakohus on hinnanud
    kahju hüvitamise nõuet ekslikult üksnes deliktiõiguse sätete alusel.
26. Hageja oma seisukohta selle kohta, mis liiki lepingulise suhtega poolte vahel tegemist
    oli, ei avaldanud. Kostja leidis, et tema tegevus valitsejana toimub käsunduslepingu
    alusel, mille raames sõlmis ta lepingu hoone varustamiseks elektrienergiaga. Kostjal
    puudus õigus nõuda eraldi vahendustasu elektrienergia vahendamise eest, mistõttu ei
    vasta leping komisjonilepingu tunnustele (VÕS § 692 lg 1). Ringkonnakohus nõustub
    kostja seisukohaga, et pooltevahelist õigussuhet saab pidada käsunduslepinguks.
    Asjaolusid, mis võimaldaksid tuvastada mingit teist liiki lepingu olemasolu, asjas
    esitatud ei ole. Hageja nõuab kostjalt kui elamu valitsejalt kahju hüvitamist, mis seisneb
    hageja väite kohaselt üürnikule tasutud leppetrahvis ja õigusabikuludes. Kahju
    põhjuseks peab hageja seda, et kostja lülitas hageja hoonestusõiguste esemeks olevates
    korterites elektri välja. Käsunduslepingu kohaselt pidi kostja tagama korteriomanikele
    kommunaalteenuste, sealhulgas elektrienergiaga varustamise. Seega oli pooltevahelise
    lepingulise kohustuse eesmärgiks sellise kahju ärahoidmine, mille hüvitamist nõutakse,
    mis VÕS § 1044 lg 2 alusel välistab kahju hüvitamise deliktiõiguse sätete alusel.
27. Kostja lülitas hageja korterites elektri välja õiguspäraselt. Otsuse elektri
    väljalülitamiseks võtsid vastu korteriomanikud üldkoosolekul, kostja vaid täitis
    korteriomanike üldkoosoleku otsust. Elektrienergiaga varustamine oli katkestatud
    hageja võlgnevuse tõttu, mis tähendab, et elektriühenduse katkestamise põhjustas
    hageja ise. Kuna kostja kodukorra p 5.3 ja üldkoosoleku otsuse p 6 on kehtivad, sai
    kostja hageja korterites elektri väljalülitamisel KOS § 21 lg-st 1 tulenevalt tugineda
    kodukorra p-le 5.3 ja hageja võlgnevuse arvestamisel üldkoosoleku otsuse p-le 6.
28. Riigikohus on antud asjas asunud seisukohale, et KOS § 15 lg-test 3 ja 6 tulenevalt oli
    üldkoosoleku pädevuses otsustada kodukorra kinnitamine, mille p 5.3 järgi on
    korteriomandite hoonestusõiguse omanikel võlgnevuse tekkimise korral valitsejal õigus
    elekter võlgniku korteritest välja lülitada. Samuti oli üldkoosoleku pädevuses lahendada
    otsuse p-s 6 käsitletud küsimus. Kodukorra p 5.3 ja üldkoosoleku otsuse p 6 kehtivuse
    korral kehtivad otsustused KOS § 8 lg-st 3 tulenevalt hageja suhtes sõltumata sellest, et
    üldkoosolek toimus enne seda, kui hageja sai korteriomandite hoonestusõiguste
    omanikuks.
29. Eeltoodu alusel jõudis ringkonnakohus järeldusele, et kostja ei ole rikkunud oma
    lepingulisi kohustusi hageja ees ega vastuta seetõttu hagejale tekkinud kahju eest.
30. Järgmisena käsitleb ringkonnakohus küsimust sellest, kas kostja on võrguettevõtja ja
    kas kostjale võiks tulla sellest täiendav vastutus seaduse alusel.
31. Jaotusvõrguettevõtja on ElTS § 8 lg 3 järgi aktsiaselts või osaühing, kes osutab
    võrguteenust talle kuuluva või tema valduses oleva jaotusvõrgu kaudu. ElTS § 15 lg 1
    ja lg 6 p 1 järgi võib elektriettevõtjaks olla ka võrguettevõtja, kes edastab elektrienergiat
    väljaspool oma põhitegevust talle kuuluva või tervikuna tema valduses oleva ehitise või
    kinnisasja piires isikutele, kes seaduslikul alusel seda ehitist või kinnisasja kasutavad.
    ElTS § 65 lg 1 p-de 1-7 järgi kuulub võrguettevõtja kohustuste hulka tema
    teeninduspiirkonnas asuva nõuetekohase elektripaigaldise ühendamine liitumispunktis
    võrguga; tarbimis- või tootmistingimuste muutmine; liitumispunktis võrguühenduse
    kasutamise võimaldamine; elektrienergia edastamine oma võrgus liitumispunktini või
    alates liitumispunktist; nõuetekohase mõõteseadme paigaldamine oma võrgus edastatud
       elektrienergia koguste kindlaksmääramiseks; mõõteandmete kogumise ja töötlemise
       tagamine ning eespool nimetamata võrguteenustega otseselt seotud lisateenuste
       osutamine.
   32. Hageja leidis oma täiendavates seisukohtades, et kostja on võrguettevõtja ning selle on
       kostja ise välja toonud oma 10.08.2015 vastuses apellatsioonkaebusele p-s 10. Samas
       on hageja oma apellatsioonkaebuses olnud seisukohal, et kuna kostja ei ole
       võrguettevõtja, siis ei olnud tal õigust hageja korteritest elektrivõrguühendust
       katkestada (tl 136). Kostja oma täiendavates seisukohtades ennast võrguettevõtjaks ei
       pea.
   33. Hindamaks seda, kas kostja puhul on tegemist võrguettevõtjaga, ei saa ringkonnakohtu
       arvates lähtuda sellest, kuidas pooled on seda mõistet erinevatel ajaperioodidel ise
       sisustanud, vaid lähtuda tuleb objektiivsetest asjaoludest, see on, kas kostja elamu
       valitsejana edastab elektrienergiat enda võrgu kaudu ja kas ehitis või kinnisasi, mille
       piires edastamine toimub, kuulub talle või on tervikuna tema valduses, kas ja millises
       mahus täidab kostja ElTS § 65 lg 1 p-des 1–7 sätestatud võrguettevõtja ülesandeid.
   34. Kostja kinnitas ringkonnakohtule saadetud vastuses, et talle ei kuulu ega ta ei oma
       hageja hoones asetsevat elektrienergia võrku, samuti ei kuulu talle selle hoone valdust.
       Hoone on korteriomanike omanduses ja valduses. Kostja ei osuta EITS § 65 lg 1 p-des
       1-7 sätestatud teenuseid. Hageja ei ole vastupidist tõendavaid asjaolusid esile toonud.
       Ringkonnakohtu arvates pole antud asjaoludel alust pidada kostjat võrguettevõtjaks
       EITS-i tähenduses. Kostja on tavaline korteriomanike poolt nimetatud valitseja, kes
       vahendab korteriomanikele kommunaalteenuseid, sealhulgas elektrienergiaga
       varustamise teenust üldise käsunduslepingu alusel.

Menetluskulude jaotus ja kindlaksmääramine
  35. TsMS § 173 lg 1 kohaselt määrab kohus asjas tehtavas lõpplahendis kindlaks
      menetluskulude jaotuse.
  36. Maakohus jättis menetluskulud hageja kanda ja ringkonnakohtul pole alust otsust selles
      osas muuta. Apellatsioonkaebuse rahuldamata jätmisel jäävad TsMS § 171 lg 1 alusel
      apellatsioonimenetluse kulud samuti hageja kanda.
  37. Maakohtus kostja menetluskulude nimekirja ei esitanud ja seetõttu maakohus kostjale
      menetluskulusid välja ei mõistnud. TsMS § 174 lg 1 alusel määrab ringkonnakohus
      kindlaks üksnes apellatsiooniastme menetluskulude rahalise suuruse, mis tuleb hagejalt
      kostja kasuks välja mõista.
  38. Kostja esitas 07.10.2015 ringkonnakohtule menetluskulude nimekirja, mille kohaselt
      on kostja menetluskuludeks apellatsioonimenetluses kulutused õigusabile summas
      906,25 eurot. Kulutused õigusabile koosnevad järgmisest toimingutest:
      apellatsioonkaebuse läbitöötamine, vastuse koostamine, seisukohtade esitamine
      ringkonnakohtule, kokku 7,25 tundi, tunnihinnaga 125 eurot. Kostja on kinnitanud, et
      kõik eelnimetatud kulud on kantud käesoleva menetluse raames ning kostja ei taotle
      käibemaksu hüvitamist.
  39. Hageja ei ole kostja menetluskulude suurusele vastuväiteid esitanud.
  40. 08.04.2016 esitas kostja ringkonnakohtule täiendava menetluskulude nimekirja
      tulenevalt asja uuest läbivaatamisest ringkonnakohtus. Kostja esindaja Alar Salu
      märgib õigusabikuluks ka teenuse sisseostmise Riigikohtu menetluseks.
      Ringkonnakohus ei pea seda õigusabi osutamiseks Alar Salu poolt. TsMS § 176 lg 4
      kohaselt esitatakse menetluskulude nimekiri igas kohtuastmes, kus asja menetletakse,
      selle kohtuastme menetlusega seonduvate kulude kohta. Kostja pole esitanud
      Riigikohtule menetluskulude nimekirja Riigikohtus kantud õigusabikulude kohta,
      mistõttu ringkonnakohus Riigikohtus kantud õigusabikulusid kindlaks ei määra.
     Ringkonnakohtu kuludest soovib kostja täiendavalt õigusabikulu 14 tunni eest,
     tunnihinnaga 125 eurot, kokku 1725 eurot. Ringkonnakohus peab seda summat
     ülepaisutatuks ja leiab, et põhjendatud ajakuluks asja teistkordsel läbivaatamisel
     ringkonnakohtus võib pidada 8 tundi, arvestades koostatud dokumentide mahtu ja seda,
     et kostja esindaja on asja materjali juba varem läbi töötanud. Seega lisandub
     õigusabikulu 1000 eurot.
 41. Esindaja tunnitasu 125 eurot ilma käibemaksuta on kohtupraktikas aktsepteeritud
     suurusega. Eeltoodust tulenevalt määrab kohus, et kostja põhjendatud ja vajalik
     lepingulise esindaja kulu on 1906,25 eurot (15,25x125). Vastavalt taotlusele
     hüvitatakse kindlaksmääratud menetluskulu kostjale ilma käibemaksuta.

/allkirjastatud digitaalselt/   /allkirjastatud digitaalselt/   /allkirjastatud digitaalselt/
      Gaida Kivinurm                    Margo Klaar                      Tiit Kollom

                              KOHTUOTSUS
                                   EESTI VABARIIGI NIMEL


 Kohus                                Tallinna Ringkonnakohus
 Kohtukoosseis                        Ulvi Loonurm, Imbi Sidok-Toomsalu, Indrek Soots
 Otsuse kuupäev                       07.11.2016, Tallinn
 Kohtuasja number                     2-16-325
 Kohtuasi                             KH ja KH hagi RH vastu elatise suuruse muutmiseks


 Vaidlustatud kohtulahend             Harju Maakohtu 16.06.2016 otsus

 Kaebuse esitaja ja kaebuse liik      RH apellatsioonkaebus
 Apellatsioonkaebuse hind             990 eurot
 Menetlusosalised ja nende            Hageja I KH (ik XXXXXXXXXXX)
 esindajad                            Hageja II KH (ik XXXXXXXXXXX)
                                      Hagejate seaduslik esindaja SI (ik XXXXXXXXXXX)
                                      Kostja RH (ik XXXXXXXXXXX)


 Menetluse liik                       Kirjalik menetlus


RESOLUTSIOON

   1. Jätta Harju Maakohtu 16.06.2016 otsus muutmata ja apellatsioonkaebus
      rahuldamata.
   2. Jätta maakohtu ja ringkonnakohtu menetluskulud kostja kanda.

Edasikaebamise kord
Otsuse peale võib esitada kassatsioonkaebuse Riigikohtule 30 päeva jooksul otsuse kassaatorile
kättetoimetamisest, kuid mitte pärast viie kuu möödumist otsuse avalikult teatavaks tegemisest.

Hagimenetluses Riigikohtus võib menetlusosaline menetlustoiminguid teha ning avaldusi ja
taotlusi esitada üksnes vandeadvokaadi vahendusel.

Juhul kui menetlusosaline taotleb menetlusabi, peab ta esitama tähtaja kestel kassatsioonkaebuse.
Kaebuse põhjendamiseks või riigilõivu tasumiseks või kaebuses esineva sellise puuduse
kõrvaldamiseks, mis on seotud menetlusabi taotlemisega, annab kohus mõistliku tähtaja pärast
menetlusabi taotluse lahendamist, kui nimetatud taotlus ei ole esitatud põhjendamatult või tähtaja
pikendamise eesmärgil.
Asjaolud ja hagejate nõue
1. KH ja KH (hagejad) esitasid 10.01.2016 hagid Harju Maakohtusse RH (kostja) vastu elatise
suurendamiseks. 23.03.2016 liideti tsiviilasjad ühte menetlusse. Hagiavalduse kohaselt oli Pärnu
Maakohtu 28.10.2013 määrusega kostjat kohustatud kummalegi hagejale maksma elatist 160
eurot kuus. Hagejad palusid suurendada kostja poolt igakuiselt makstavat elatist pooleni Vabariigi
Valitsuse poolt kehtestatud kuupalga alammäärast, s.t mõista kostjalt välja elatis kummagi hageja
kasuks 215 eurot kuus ja siduda elatise suuruse muutumine sõltuvusse Vabariigi Valitsuse poolt
kehtestatud kuupalga alammäärast.

Kostja vastuväited
2. Kostja vaidles hagile vastu. Kostja ei käinud ametlikult tööl ja ei saanud palka, mistõttu ei olnud
tal võimalik maksta elatist rohkem kui 160 eurot kuus kummalegi hagejale.

Maakohtu otsus
3. Harju Maakohus rahuldas 16.06.2016 otsusega hagejate nõude ja mõistis kostjalt hagejate
kasuks välja elatise alates hagi esitamisest 10.01.2016 kuni hagejate täiskasvanuks saamiseni
perekonnaseaduse (PKS) § 101 lg-s 1 sätestatud miinimummääras, mis vastab poolele Vabariigi
Valitsuse kehtestatud kuupalga alammäärale. Alates 01.01.2016 on pool Vabariigi Valitsuse
kehtestatud kuupalga alammäärast 215 eurot. Kohus jättis menetluskulud kostja kanda ja
menetluskulude rahalise suuruse kindlaks määramata.

Poolte vahel puudub vaidlus osas, et hagejad on SI ja kostja lapsed, kes elavad koos emaga. Kostja
on kuni hagiavalduste esitamiseni Harju Maakohtusse maksnud kummalegi lapsele elatist 160
eurot kuus Pärnu Maakohtu 28.10.2013 määruse alusel.

Vastavalt PKS § 101 lg-le 1 ei tohi lapse igakuine elatis olla üldjuhul väiksem kui pool Vabariigi
Valitsuse kehtestatud kuupalga alammäärast. Kirjeldatud säte annab lisaks faktiliste asjaolude
muutumisele õiguse nõuda kohtulahendiga väljamõistetud elatise suuruse muutmist ka üksnes
Vabariigi Valitsuse kehtestatud kuupalga alammäära muutumisel. Elatise suuruse seaduses
sätestatuga kooskõlla viimiseks ei ole vaja tõendada laste vajaduste suurenemist.

Kostja ei ole esitanud mõjuvaid põhjuseid, miks jätta hagi rahuldamata ja PKS-is sätestatud
miinimummääras elatis hagejatele välja mõistmata. Asjaolu, et kostja ametlikult ei tööta ja tema
majanduslik olukord on raske, ei ole hagi rahuldamata jätmise alusteks. Kostja peab tegema
elukorralduses muudatusi, et tagada alaealiste laste ülalpidamiskohustuse täitmine. Vastasel juhul
tuleb ülalpidamiskohustuse täitmiseks realiseerida oma vara, sh kaks sõiduautot ja osa äriühingus
P OÜ, et nende arvelt vanemlikke kohustusi täita.

Kuivõrd kohus rahuldas hagi, jäeti tsiviilkohtumenetluse seadustiku (TsMS) § 162 lg 1 alusel
menetluskulud kostja kanda. Põhjusel, et elatisehagilt riigilõivuseaduse (RLS) § 22 lg 1 riigilõivu
maksta ei tule ja pooled ei esitanud kohtu määratud tähtaja jooksul menetluskulude nimekirja,
jättis kohus menetluskulude rahalise suuruse kohtuotsusega kindlaks määramata.

Apellatsioonkaebus
4. Kostja palus apellatsioonkaebuses maakohtu otsus tühistada ja teha uus otsus, millega mõista
kostjalt kummagi hageja kasuks välja elatis 160 eurot kuus.

Kostja oli apellatsioonkaebuse esitamise hetkeks teinud elukorralduses muudatusi ja otsinud töö,
et täita ülalpidamiskohustust. Töötasu suurus on 637 eurot (bruto), mis ei võimalda maksta elatist
rohkem kui 160 eurot kuus kummalegi hagejale. Veel enam, hagejad on neljal päeval kuus kostja
juures, kostja toetab hagejaid lasteaia-, koolitarvete ja riietega ning vastavalt vajadusele tegelevad
                                                                                                    2
hagejate hoidmisega ka kostja vanemad. Maakohtu otsuses kirjeldatud kaks sõiduautot ei ole
kostja valduses alates aastast 2006 ja P OÜ tegevusest on kostja ametlikult eemal olnud kolm
aastat.

Vastus apellatsioonkaebusele
5. Hagejad palusid jätta apellatsioonkaebus rahuldamata ja maakohtu otsus muutmata. Kostja ei
ole apellatsioonkaebuses nimetanud mõjuvat põhjust, mis võimaldaks elatist tasuda vähem, kui
seaduses sätestatud. Hagejatele teadaolevalt ei esine kostjal püsivat terviseriket või füüsilist puuet,
mis võiks raskendada ülalpidamiskohustuse täitmist. Samuti ei viita kostja elustiil raha
puudumisele.

Ringkonnakohtu seisukoht
6. Ringkonnakohus, tutvunud apellatsioonkaebusega ja tsiviilasja materjalidega, leiab, et
vaidlustatud maakohtu otsus on seaduslik ja põhjendatud ning apellatsioonkaebuses esitatud
väited selle muutmiseks ega tühistamiseks alust ei anna. Maakohtu otsus tuleb jätta muutmata ja
apellatsioonkaebus rahuldamata. Ringkonnakohus nõustub vaidlustatud maakohtu otsuses
esitatud põhjendustega ja TsMS § 654 lg-st 6 tulenevalt põhjendusi ei korda. Vastuseks
apellatsioonkaebusele märgib ringkonnakohus järgmist.

Maakohus leidis õigesti, et vanema varanduslik olukord ei väära elatise väljamõistmist PKS § 101
lg-s 1 kirjeldatud määras. Viimane ei ole käsitletav PKS § 102 lg-s 2 kirjeldatud mõjuva
põhjusena, mille esinemisel saaks kohus vähendada elatist alla PKS § 101 lg-s 1 sätestatud määra.
Seda isegi siis, kui lapse ülalpidamine võib hakata kahjustama vanema enda tavapäraste vajaduste
rahuldamist. Vanemal on lapse ülalpidamise kohustusest tulenevalt kohustus teenida sissetulekut
ning vanem ei vabane lapse ülalpidamise kohustusest üksnes selle tõttu, et tal ei ole sissetulekut
või et tema sissetulek on liiga väike. Vanema osa arvestamisel lapsele elatise andmisel tuleb muu
hulgas hinnata selle vanema võimalusi sissetulekut saada, kuid mitte vähendada tema osa pelgalt
seepärast, et tal ei ole sissetulekut või see on väike. Juhul kui vanema sissetulek ja varaline seisund
ei võimalda pidada last ülal ilma vanema enda tavapäraste vajaduste rahuldamist kahjustamata,
peab vanem oma vajadusi piirama ning kasutama tema käsutada olevaid vahendeid enda ja lapse
ülalpidamiseks ühetaoliselt (RKTKo nr 3-2-1-118-12).

TsMS § 652 lg 1 p 2 kohaselt võtab ringkonnakohus apellatsioonkaebuse läbivaatamisel ja
lahendamisel aluseks uued esitatud asjaolud niivõrd, kuivõrd nende esitamine on lubatud.
Kusjuures apellatsioonkaebuses tuleb märkida uute asjaolud esimese astme kohtus avaldamata
jätmise põhjus (TsMS § 633 lg 5). Ringkonnakohus tuvastab esimese astme kohtu otsuses
tuvastamata asjaolusid ja hindab kohtuotsuses hindamata tõendeid üksnes kahel juhul: 1) asjaolu,
millele tugineti, ja tõend, mis esitati, jäeti põhjendamatult tähelepanuta või 2) asjaolu või tõendit
ei saanud varem esitada kohtu poolt menetlusõiguse normi olulise rikkumise tõttu või muul
mõjuval põhjusel, muu hulgas põhjusel, et asjaolu või tõend tekkis või sai poolele teatavaks või
kättesaadavaks pärast asja lahendamist esimese astme kohtus (TsMS § 652 lg 3 p-d 1 ja 2).

Ringkonnakohus ei saa apellatsioonkaebuse läbivaatamisel ja lahendamisel võtta aluseks
apellatsioonkaebuses kirjeldatud asjaolusid, sh seda, et hagejad viibivad neljal päeval kuus kostja
juures ning kostja toetab hagejaid võimaluse piires lasteaia-, koolitarvete ja riiete hankimisel.
Kuivõrd kostja ei ole esimese astme menetluses avaldanud apellatsioonkaebuses kirjeldatud
asjaolusid ja ei ole apellatsioonkaebuses põhjendanud, miks tal ei olnud võimalik kirjeldatud
asjaolusid avaldada esimese astme kohtus, ei saa ringkonnakohus apellatsioonkaebuse
läbivaatamisel kostja avaldatud asjaolusid tuvastada.



                                                                                                     3
Ringkonnakohus märgib täiendavalt, et elatise väljamõistmisel tuleb arvestada sellega, kas lahus
elav vanem täidab ka vahetult ülalpidamiskohustust. Seejuures võib tekkida olukord, kus
mõlemad vanemad täidavad vahetult ülalpidamiskohustust piisavalt ning elatist ei tulegi välja
mõista. Sellisel juhul tuleb elatise suuruse määramisel teha kindlaks, kui suured on mõlema
vanema igakuised kulutused lapse vajaduste rahuldamiseks ning millised lapse vajaduste
rahuldamiseks tehtavad kulutused kannab lapsest lahus elav vanem ise, sh ajal, mil laps viibib
tema juures. Kohus saab elatist maksma kohustatud vanema vastavat väidet arvestada elatise
suuruse kindlaksmääramisel üksnes siis, kui vanem neid asjaolusid tõendab (RKTKo nr 3-2-1-66-
08, RKTKo nr 3-2-1-37-11, RKTKo nr 3-2-1-165-13). Käesoleval juhul ei ole menetluse kestel
kostja esitanud ühtegi oma väiteid kinnitavat tõendit. Laste viibimine lahus elava vanema juures
ei anna iseenesest alust lugeda laste ülalpidamise kohustus täidetuks mingis osas. Kulutuste
kandmise osas peab vanematel olema selleks vastav kokkulepe.

Eespool toodust tulenevalt tuleb jätta maakohtu otsus muutmata ja apellatsioonkaebus
rahuldamata.

Menetluskulud
7. TsMS § 173 lg 1 kohaselt määrab kohus asjas tehtavas lõpplahendis kindlaks menetluskulude
jaotuse. Lähtudes TsMS § 162 lg-st 1 ja § 171 lg-st 1 jätab ringkonnakohus maakohtu ja
ringkonnakohtu menetluskulud kostja kanda. Ringkonnakohus ei teinud asja menetlemisel TsMS
§-s 143 sätestatud asja läbivaatamise kulusid.

Vastavalt TsMS § 177 lg 1 p-le 2 määrab menetluskulud peale lõpplahendi jõustumist
summaarselt kindlaks asjas lahendi teinud maakohus TsMS §-s 177 sätestatud korras.




 /allkirjastatud digitaalselt/   /allkirjastatud digitaalselt/   /allkirjastatud digitaalselt/
 Ulvi Loonurm                    Imbi Sidok-Toomsalu             Indrek Soots




                                                                                                 4
